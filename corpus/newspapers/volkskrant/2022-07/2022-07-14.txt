2022-07-14||De Volkskeuken: geflambeerde kippenlevertjes||De meest gegeten onderdelen van een kip zijn de borstfilets. Verreweg de duurste (en minst smaakvolle) stukken en ook nog eens zonde. Want alles aan een kip is eetbaar: de poten, ook ontbeend verkocht als ‘dijfilets’. Maar ook het vel, de levertjes, hartjes, maagjes, nekjes en niertjes. De meeste van deze ‘reststukken’ gaan nu in kattenvoer. Doodzonde, want kippenhartjes zijn lekker mals, bijvoorbeeld aan een spiesje geroosterd op de barbecue. Gebakken maagjes zijn steviger, maar probeer ze eens ‘op z’n Frans’ in een salade. En uitgebakken kippenvel is een fantastische vervanging van krokant spek. En van al deze onderdelen plus de botjes kun je verrukkelijke, spotgoedkope soep trekken. Begin eerst eens met ouderwetse kippenlevers. Afspoelen helpt tegen dat bloederige, door wellen in heet water garen ze gelijkmatiger. Flamberen is niet nodig, maar gewoon leuk. Voor de smaak kun je ook alleen een scheutje cognac toevoegen. Spoel de kippenlevertjes af in een zeef onder de kraan. Breng in een pannetje ruim water aan de kook, voeg de kippenlevers toe, draai het vuur uit en laat de levertjes 4 minuten staan. Laat ze goed uitlekken in een vergiet. Halveer grote levertjes eventueel. Bak de spekreepjes circa 5 minuten op laag tot matig vuur in een wok. Voeg de uisnippers toe en bak nog ongeveer 5 minuten tot de spekreepjes iets knapperig zijn. Schep spek en ui uit de pan, probeer zo veel mogelijk bakvet in de wok achter te laten. Doe de olijfolie bij het bakvet in de wok en voeg de levertjes toe. Bestrooi ze met zout en paprikapoeder en bak ze in 5-6 minuten bruin en net gaar, schep ze regelmatig om. Verhit, terwijl spek en levertjes bakken, de boter in een koekenpan: bak de paprikareepjes 8-10 minuten op matig vuur tot ze net zacht zijn. Doe de paprikareepjes bij de kippenlevers en draai het vuur uit. Zet de afzuigkap uit. Verhit de cognac in een metalen opscheplepel boven het gas of een kaars, houd de lepel scheef en laat de vlam erin slaan. Schenk de cognac over de levertjes en laat uitbranden óf blaas de vlammetjes uit voor meer cognacsmaak. Bestrooi met bieslook en eet met pandanrijst en komkommersalade.||https://www.volkskrant.nl/beter-leven/de-volkskeuken-geflambeerde-kippenlevertjes~bd170565/
2022-07-14||De Volkskrant tv-selectie voor vrijdag 15 juli||BBC 2, 14.45 uur (Komedie, Howard Hawks, 1938) Het oorspronkelijke uitgangspunt van Bringing Up Baby behelsde weinig meer dan een vrouw die een luipaard heeft. Regisseur Hawks en zijn scenaristen voegden vervolgens allerlei maffe toestanden toe. Uiteraard ontmoet die rijke dame-met-luipaard (Katharine Hepburn) haar droomman, maar deze stoffige paleontoloog (Cary Grant) doet er aanzienlijk langer over voor hij beseft dat ze voor elkaar zijn gemaakt. ‘The love impulse in men very frequently reveals itself in terms of conflict’, observeert een zomaar in de plot voorbij wandelende psychoanalyticus. Dit vaakst geciteerde zinnetje uit Bringing Up Baby legt de motor bloot achter deze heerlijk waanzinnige screwballkomedie, die op zijn best is wanneer vrijwel alle personages door elkaar praten. BBC 2, 20.15 uur De komende acht weken is de Londense Royal Albert Hall weer het toneel voor ’s werelds grootste klassiekemuziekfestival. De Proms wordt zoals elk jaar geopend met een speciaal concert. Dirigent Sakari Oramo dirigeert vanavond het BBC Symphony Orchestra in een uitvoering van het Requiem van Giuseppe Verdi. Met twee koren en vier solisten belooft dat een waar muzikaal spektakel te worden. Verdi’s meesterwerk beleefde zijn eerste uitvoering in 1874. Een jaar later dirigeerde de maestro het stuk voor de Britse première in een nog nieuwe Royal Albert Hall. Canvas, 20.25 uur Midden in de Koude Oorlog organiseerden de Verenigde Staten en de Sovjet-Unie een bijzondere culturele uitwisseling. In New York werd een Sovjet-expositie gehouden en in een park in Moskou een Amerikaanse expo. Zes weken lang vergaapten in totaal drie miljoen Russen zich aan hypermoderne Amerikaanse auto’s, keukens, mode en andere kapitalistische uitwassen. Beeldgeheimen vertelt over een bijzonder hoofdstuk in het verhaal: een spontaan ‘keukendebat’ voor de tv-camera’s tussen vicepresident Richard Nixon en Sovjetleider Nikita Chroesjtsjov. RTL 7, 20.30 uur / 22.45 uur (Thriller / Horror, Dick Maas, 1988 / 1983) Eerder deze week was de documentaire De Dick Maas methode te zien, vandaag komen zijn grootste klassiekers voorbij. Eerst het smeuïge Amsterdamned, waarin een psychopathische duiker huishoudt in de Amsterdamse grachten. Een doortastende rechercheur (Huub Stapel) bindt de strijd met hem aan. Diezelfde Stapel vertolkt in De lift een argeloze monteur die samen met een journalist (Willeke van Ammelrooy) ontdekt dat de te repareren lift een geheel eigen, kwaadaardig leven leidt. Een nog altijd heerlijk horrorwerk, badend in expressionistische kleuren en met onvergetelijke, autonome gruwelmomenten. NPO 2, 22.09 uur De Vlaamse documentairemaker Lieve Blancquaert wil weten hoe andere volkeren en culturen seksualiteit beleven. Voor Let’s Talk About Sex is ze deze week in Thailand, een land waarvan gezegd wordt dat alles er kan en mag. In de grote steden lijkt dat misschien zo, mede door de wijdverspreide prostitutie, maar daarbuiten is de seksuele moraal redelijk conservatief. Thailand staat ook bekend als een paradijs voor transgenders, Blancquaert zoekt uit of dat waar is. In Bangkok ontmoet ze transmannen en -vrouwen met wie ze in gesprek gaat. NPO 2, 23.00 uur In het derde seizoen van De geniale vriendin, de verfilming van de Napolitaanse romans van Elena Ferrante, bevinden hoofdpersonen Elena en Lila zich in totaal verschillende werelden. Terwijl Elena zich na het verschijnen van haar boek in literaire kringen beweegt, slooft Lila in een vleesfabriek. Het lot heeft echter grote veranderingen in petto. Deze week trouwt Elena met Pietro in wat een bescheiden ceremonie op het gemeentehuis had moeten zijn. Als blijkt dat haar schoonmoeder een verrassingsreceptie heeft georganiseerd, voelt Elena zich verraden. NPO 2, 00.02 uur (Drama, Asghar Farhadi, 2011) Messcherpe analyse van de Iraanse samenleving, verpakt als schrijnend echtscheidingsdrama. Zij wil emigreren, voor haar dochter; hij wil blijven, om zijn met alzheimer kampende vader te kunnen verzorgen. De Iraanse cineast Farhadi toont zich in A Separation, bekroond met een Oscar voor Beste niet-Engelstalige film, een meester in het uitzetten van hitchcockiaanse (valse) sporen. Oorzaak en gevolg en de daaruit volgende schuldvraag verschuiven daarbij voortdurend. Bovendien toont de film prachtig hoe groot het verschil is tussen het openbare en privéleven van de Iraanse middenklasse.||https://www.volkskrant.nl/cultuur-media/de-volkskrant-tv-selectie-voor-vrijdag-15-juli~b4a2075f/
2022-07-14||Taco’s Tourdebuut: ‘Effe een tukkie, een kwartiertje mijn ogen dicht voordat we aankomen’ ||‘Hoe mijn dag eruit ziet? Ik sta laat op en we gaan drie á vier uur voor de start ontbijten, vaak rond 9 uur. Voor het ontbijt zet ik m’n grote koffer klaar, die gaat naar het volgende hotel. De kleine koffer met spullen voor de koers, gaat mee in de ploegbus. Soms is het een uur rijden naar de start en daarna een half uur wachten voordat je de parking op mag. Want eerst moet daar de reclamekaravaan wegrijden. Ik heb zo wel eens drie kwartier over drie kilometer gedaan. ‘Je hebt er als renner niet veel last van, hoor. Je zit een beetje te chillen in de bus, het parcours van de dag bekijken, muziekje luisteren, appjes sturen. Meestal doe ik effe een tukkie: een kwartiertje mijn ogen dicht voordat we aankomen. Na een bak koffie ben ik scherp voor de start. ‘Als de bus is geparkeerd krijgen we eerst een briefing over de dag ervoor: wat ging goed, wat kon beter. Daarna komt een presentatie van een van de ploegleiders over het parcours en bespreken we ieders taken in de koers. Duurt alles bij elkaar twintig minuten. ‘Daarna is het omkleden, nummers opspelden, naar het startpodium rijden voor de presentatie, handtekening zetten, persmomentjes en dan weer terug naar de bus. Daar neem ik nog wat koffie, ik eet nog wat, zet de route in mijn fietscomputer en we testen de radio, de oortjes. Je bent toch nog wel even bezig om alles voor te bereiden. ‘Ik voel niet echte nervositeit voor de etappe. Alleen bij de Roubaix-rit had ik dat. Niemand is echt gespannen voor een koers, want die is zo lang. Je bent drie weken aan het fietsen. Het kost heel veel energie om dan de hele tijd nerveus te zijn. Eenmaal op de fiets voel ik ook nog geen spanning. We hebben het over een wielerwedstrijd van 200 kilometer. Dat is wat anders dan 1.500 meter schaatsen: daar moet je meteen goed zijn, je moet er staan. ‘In een bergrit doe ik het bovendien rustig aan. Ik probeer er zo lang mogelijk over te doen om krachten te sparen voor etappes die ik wél kan winnen. Het heeft geen zin om hard die berg op te rijden om 80ste te worden. ‘Als de bergrit met een klim eindigt blijven we niet op de top, maar gaan we meteen naar beneden, is tegelijk een beetje lostrappen. Dan krijgen we een fluitje omgehangen om fietstoeristen te waarschuwen die ook naar beneden gaan na de etappe. Aan het eind van zo’n afdaling heb ik pijn in mijn kaak van al dat fluiten. ‘Beneden staat dan de bus. Er staat eten klaar, je kunt naar de wc, ik luister weer wat muziek, zit op mijn telefoon en voordat je het weet ben je weer bij het hotel. Soms is dat hotel drie keer niks: een kleine kamer, met een matig bed en zonder airco. Als het 35 graden is, slaap je niet. Soms zit ik ook in een heel mooi vijfsterrenhotel. ‘Voor het eten word ik gemasseerd. Het eten is altijd heel goed, want we hebben een chef-kok bij ons die een sterrenrestaurant heeft gehad. Om een uur of half elf gaan we van tafel. Op de kamer kijk ik samen met mijn kamergenoot Kobe Goossens, een Belg, wat tv: de Avondetappe, een reisprogramma of Vive le vélo en dan pitten. Liefst wat laat, want ik wil niet te vroeg wakker worden. Dan ben je alleen maar op het ontbijt aan het wachten.’||https://www.volkskrant.nl/sport/taco-s-tourdebuut-effe-een-tukkie-een-kwartiertje-mijn-ogen-dicht-voordat-we-aankomen~bfcb62f2/
2022-07-14||Op de Granon blijft de mythe van de Tour overeind. Tot mijn genoegen||Op dagen als deze mag ik me graag opsluiten in een verduisterde kamer met enkel een televisiestoel als bleke maan aan de wand. Dat het buiten zomert interesseert me niet. De zomer kan wachten. Niet dat de zomer mij zou missen, die doet zijn goddelijke zin, ik heb genoeg aan een gros wielrenners die een eind voorbij de boomgrens van een paar Alpentoppen gejaagd worden waar de lucht zo dun is dat de coureurs als vanzelf een flauw aftreksel van zichzelf worden. Vertrokken zijn ze, op weg naar eindstation Alpe d’Huez. Bergop meteen vanuit de start naar de top van de Galibier, het eerste punt waarop de longen vacuüm worden gezogen. Met het oog op de tijdslimiet trekken sprinters nu al hun troefkaart: lossen of leven. Aan de voorkant van het peloton diverse uitvalpogingen. Er zijn er altijd een paar die doen alsof de benen het nog functioneren. In elk geval heeft de ploegleiding de rekruten ingepeperd dat de benen nog goed zijn. Kansen en mislukkingen worden gecreëerd. Het leven is echt ‘vurrukkulluk’ in mijn donkere kamer. Hiermee zeilt Remco Campert ineens om de hoek. Campert, de Heer hebbe zijn ziel, hield enorm van wielrennen. Wanneer hij naar wielrennen keek sloot hij de gordijnen. De literaire goegemeente mocht niet zien dat hij zich te buiten ging aan wat tegenwoordig een guilty pleasure wordt genoemd. Een jaar of vijftien terug sprak ik hem op een literair feest waar koning alcohol de animator was. Campert, zuinigjes, alsof het levenselixer rode wijn hem eerder een verbale rem bezorgde dan een spitse acceleratie, zei iets als: jullie wielrenners dichten zonder pen, en doen wat de dichter zich verbeeldt. Remco Campert bedoelde dat wielrenners geen scheppers zijn. Een wielrenner heeft meer lichaam dan de dichter, die het in principe zonder lichaam kan stellen. Er wordt veel (na)gesproken over het masterplan van Jumbo-Visma dat Pogacar in de rit naar de top van de Granon genekt heeft. Met het plan had Jumbo-Visma zichzelf kunnen nekken. Het had in mijn verduisterde kamer de kracht van een poëtische raid. Vingegaard was werelds op de Granon, vooral omdat hij niet wist of het chaotische masterplan Pogacar wel gesloopt had. Hij deed maar wat. De Granon deed ik eens in de Tour van 1986. Het is een route naar het einde van de beschaving. Het is daar dat wielrennende mensen geselecteerd worden op de bereidheid te sterven in een poëtische mist. Op de Granon ging het niet over winnen of verliezen. Het was daar dat de bedrijfsmatig afgedwongen poëzie zegevierde. De mythe van de Tour blijft overeind – tot mijn genoegen. Parijs is nog ver. Nog heel ver, zegt het rondeboek.||https://www.volkskrant.nl/sport/op-de-granon-blijft-de-mythe-van-de-tour-overeind-tot-mijn-genoegen~be0de8e1/
2022-07-14||Tadej Pogacar valt aan, Jonas Vingegaard verdedigt en Tom Pidcock wint||Hij was wel op de afspraak, maar de revanche die Tadej Pogacar had aangekondigd voor op Alpe d’Huez kwam niet uit de verf. Zwaar onder druk gezet door het Jumbo-Visma van geletruidrager Jonas Vingegaard, deed Pogacar twee vermetele uitvalspogingen op vier en twee kilometer van de finish, maar de Deense klassementsleider volgde met zeker gemak. ‘Hij was sterk vandaag’, zei Vingegaard, ‘gelukkig kon ik hem volgen. Het was een goede dag.’ Het voor Pogacar gebruikelijke sprintje naar de streep om nog wat seconden tijdwinst te boeken, verontrustte Vingegaard evenmin. De Sloveen heeft daar deze Tour zo’n patent op dat de concurrentie die pogingen ruim van te voren aan ziet komen en makkelijk pareert. De twee mannen die de Tourzege betwisten, leken tijdens hun spel van aanval en verdediging wat tegen elkaar te zeggen, maar de communicatie was non-verbaal ‘Hij lachte naar me en ik lachte terug’, vertelde Vingegaard. Het verhaal van de twaalfde etappe met de finish op de bekendste Alpencol mocht waar het de strijd om het klassement betrof wat tegenvallen, de winnaar en de nummer drie van de dag, de Britten Tom Pidcock en Chris Froome, maakten dat ruimschoots goed. Froome, viervoudig winnaar tussen 2013 en 2017 (in 2014 viel hij uit in de kasseienrit van dat jaar) reed in de vorige Tour zodanig in de achterhoede, dat het gênant werd voor een renner met zijn staat van dienst. En ook tijdens het huidige seizoen vroegen de kenners zich af of iemand niet Froome uit zijn lijden moest verlossen, zo slecht waren zijn resultaten. Had hij wel naar de Tour moeten komen? Zelf zag de in Kenia geboren Froome met onverwoestbaar optimisme juist steeds een heel klein beetje beter worden. Alle kritiek incasseerde hij als een gentleman. Oorzaak van zijn neergang was een groot ongeluk in 2019 tijdens een verkenningsrit waarbij hij, samengevat, bijna zijn hele lijf brak. Froomes laatste overwinning dateert van 2018: winst in de Ronde van Italië voor Tom Dumoulin. ‘Ik kom van heel ver.’ Dat hij vier jaar later in de Touretappe met de meeste hoogtemeters dit jaar, 4660, zowaar derde werd op pure wilskracht, vond hij ‘heel speciaal’. En daar blijft het wat de 37-jarige Froome betreft niet bij, want hij is nog altijd op weg naar ‘mijn vorm van weleer’. Hij had geen enkele spijt van zijn poging om Alpe d’Huez te winnen. ‘Ik had op het eind echt niets meer in me. Pidcock en Meintjes waren duidelijk de sterkste klimmers.’ Meintjes, dat is Louis Meintjes, de Zuid Afrikaanse kopman van Intermarché. Hij werd tweede achter Pidcock, de op twee na jongste renner van deze Tour die, daar is hijzelf net zo van overtuigd als de wielervolgers, een grootse toekomst voor de boeg heeft. De man uit Leeds die eind deze maand 23 wordt, is een wielrenner uit de categorie van Mathieu van der Poel en Wout van Aert. Het rennersgilde der alleskunners. die alles kunnen met elk type fiets. Vorig jaar won Pidcock olympisch goud in het mountainbiken in Tokio en begin dit jaar werd hij wereldkampioen veldrijden, waar, het moet gezegd, Van der Poel en Van Aert ontbraken. Voor Pidcock was die wereldtitel de eerste van een unieke trilogie die hij zich heeft voorgenomen. De renner van Ineos-Grenadiers wil dit jaar ook de regenboogtrui aantrekken na het WK op de weg in Australië én het WK mountainbike winnen. Iets dergelijks kreeg alleen de Frans wielrenster Pauline Ferrand-Prévot in 2015 voor elkaar. Zijn overwinning op de Alpe d’Huez vond Pidcock een ‘belachelijke onwerkelijke ervaring’. Het was een slalom om mensen, vuisten en vlaggen. ‘Je kunt dat nergens anders ervaren dan op Alpe d’Huez in de Tour de France. Om dan te winnen op de meest iconische aankomst van allemaal; het is met het olympisch goud en de veldrittitel het beste dat me in mijn leven is overkomen.’ Hij won vanuit een ontsnapte kopgroep, zoals voor de rit in de teambus besproken. In die groep van vijf man, die aan de Alpe d’Huez begon met ruim 6 minuten voorsprong op het volledig door Jumbo-Visma gecontroleerde peloton, deed Pidcock veruit het meeste kopwerk – eenderde – en Froome met 14 procent het minst. Opvallend was vooral de stijl van dalen van de Ineos-renner: onverschrokken en gevaarlijk hard. Het was in een afdaling waar hij zich bij de kopgroep voegde. ‘Ik heb een heel goed gevoel voor de fiets, vind ik. Wat ik altijd deed als ik naar school fietste was keihard door het bos naar beneden scheuren en dan driften in de bochten. Mijn schooluniform zat altijd onder de modder.’ Pidcock noemt zichzelf ambitieus en in de Tour om te leren. ‘Ik vergelijk mezelf met Pogacar en Wout (van Aert, red.), al zijn zij iets ouder en hebben meer ervaring. Dus ja, hier blijft het niet bij.’ Pogacar, klassementsleider totdat Vingegaard de gele trui woensdag van hem overnam, putte ondanks de mislukte pogingen op Alpe d’Huez om de Deen pijn te doen, toch hoop uit die pogingen. ‘Gisteren kraakte ik nog, dat was vandaag een ander verhaal. Ik kijk uit naar de komende dagen. Aanvallen vind ik leuk en ik denk dat ik nog steeds de Tour kan winnen.’ Vingegaard op zijn beurt heeft veel respect voor de Sloveen, vertelde hij. ‘Tadej kan alles. Hij is denk ik nu al een van de grootste renners aller tijden.’||https://www.volkskrant.nl/sport/tadej-pogacar-valt-aan-jonas-vingegaard-verdedigt-en-tom-pidcock-wint~b5eb4845/
2022-07-14||Waarom blijven Nederlanders zo koppig op zoek naar het gemiddelde Nederland? ||Net nu ik aan mijn laatste verslaggeverscolumn begin, is er weer eens een ‘meest gemiddelde’ plaats in Nederland aangewezen: Westervoort, bij Arnhem. Bureau Louter in Delft, voor onderzoek naar ‘ruimtelijk-economische ontwikkelingen’, meldt dat. Je raakt de tel wel kwijt. De volgende ‘gemiddelde’ plaatsen en buurten zag ik de laatste jaren langskomen: Apeldoorn, Alphen aan den Rijn, Woerden, het Brabantse Dongen. De wijk Tuinzigt in Breda was electoraal gemiddeld, net als De Leyens in Zoetermeer, Meppel stond in de toptien, Culemborg, enzovoort. Waarom blijven Nederlanders zo hardnekkig op zoek naar het gemiddelde Nederland? Wat zégt dat? Ook terwijl Nederland polariseert, houdt de hang naar gemiddelden koppig stand. Ieder gemiddelde is een momentopname. Zelf verdiepte ik me hier liever in wat mensen afzonderlijk te vertellen hebben. Net zo kort houdbaar, maar je leert elkaar tenminste een beetje kennen. In gemiddeld Nederland zijn bijvoorbeeld weinig kloven waar te nemen: hoe gapend een afgrond niettemin kan zijn, zie je pas wanneer je aan de rand belandt. Allebei waar. ‘Gemiddeld Nederland’ is zo grillig als Nederlanders zelf. Twee keer ging ik voor deze rubriek voorafgaand aan de verkiezingen naar het ‘gemiddelde’ Apeldoorn, om te peilen waar het heen ging met de uitslag. In 2017 was het nog één en al verbroedering naast de frituur van snackbar Marco. De eigenaar (D66) en een meeluisterende glazenwasser (PVV) zongen samen de lof op ‘ons meerpartijenstelsel’. Vier jaar later heette dezelfde snackbar Marjon, wilde de nieuwe eigenaar niet in de krant en legde vaste klant Rebecca me uit waarom haar sympathie, net als die van haar Ghanese vriend trouwens, lag bij Forum voor Democratie en Willem Engel. Post-lockdown maken niet alleen boeren een gespannen tot explosieve indruk. Te veel mensen hebben elkaar de afgelopen jaren te weinig in levenden lijve gesproken. Via zoom kun je elkaar niet aankijken: ik geloof dat dit er erg toe doet. We zijn daarvan nog aan het bijkomen. De honderden Nederlanders die me hier te woord wilden staan bleven trouwens bijna allemaal aardig, ook al waren we het soms volstrekt niet eens. Nare mensen bleken op één hand te tellen. Of misschien twee, maar zeker niet meer. Van dichtbij bezien wordt alles behapbaar, dat houdt de moed er ook in. Lang niet zo opgeklaard als na een bezoek aan het koppige quarantainekoppel Saskia en Serge. Of aan Niels en Lara, die hun kachel rigoureus maar opgewekt uitzetten tegen Poetin, ‘gewoon leuk’. Ook kille tijden blijken met wat goede wil te doorstaan. Morgen kan alles anders zijn en vandaag moeten we elkaar een beetje op de been zien te houden. Dus hoe staat Nederland ervoor in Westervoort, de meest gemiddelde plaats van deze maand? Ik stap er bij de kerk uit de auto. Het carillon speelt. Aan de torenspits hangt een enorme regenboogvlag. Chinees Indisch Restaurant de Chinese Muur is ‘ook geopend voor tapas’. En in het hart van een klein winkelcentrum ligt lunchroom Promenade. De eigenaar is al vijftien jaar Ibo Pusmaz, geboren in Turkije. Toen hij als kind in Westervoort aankwam, lag hier nog een boomgaard. Jongeren rijden nu liever naar Zevenaar of Arnhem, de lunchroom drijft op vaste klanten van boven de 70, zegt Ibo, ‘en daar zijn we heel blij mee’. Soms belandt er eentje met een hartinfarct in het ziekenhuis, ‘die belt me dan op om even uit te leggen waarom hij er niet is’. Ze zijn als familie. Op het terras vind ik Henny Jansen, die zelf midden in de meest gemiddelde buurt van Westervoort blijkt te wonen. En? Hoe is het daar? ‘Fantastisch!’ Waarom? ‘Er wonen veel buitenlandse mensen en dat werkt ge-wel-dig.’ Volgt een blije opsomming: Surinaams! Irakees! Iranees! Marokkaans! Turks! Indonesisch!’ Ik schiet in de lach. Schelle populisten noemen dit politiek correct. Maar ik kan er niets aan doen, ik rijd alleen maar naar het Nederland dat ‘gemiddeld’ heet. Henny weet trouwens heus wel hoe het elders mis kan gaan, ‘het is belangrijk dat het een beetje gemengd is’. In háár buurt zijn ze nog allemaal tegelijk gekomen, die was toen net af. Iedereen wilde anderen ontmoeten. ‘Zoek eerst je buren en dan je huis’, zegt Henny. ‘Ken je die uitdrukking?’ Een Marokkaans spreekwoord.||https://www.volkskrant.nl/columns-opinie/waarom-blijven-nederlanders-zo-koppig-op-zoek-naar-het-gemiddelde-nederland~b3249010/
2022-07-14||Het is te hopen voor de inwoners van Sri Lanka dat de ‘Terminator’ voorgoed weg is||Autocraten wereldwijd zullen de ontwikkelingen in Sri Lanka nauwgezet volgen. President Gotabaya Rajapaksa is het eerste slachtoffer van de woede over de sterk gestegen kosten van levensonderhoud, een probleem dat zich in vele landen voordoet. Natuurlijk is elke situatie uniek, maar het maakt duidelijk dat burgers hun angst en hun onderlinge meningsverschillen opzij kunnen schuiven als het water hen tot de lippen staat om een leider te verjagen die alleen zijn eigen belangen behartigt. Iemand als Gotabaya dus. De man staat bekend als de Terminator – een bijnaam die doorgaans weinig goeds betekent – sinds hij in 2009 als minister van Defensie de opstand van de Tamil Tijgers meedogenloos had neergeslagen. Zijn broer Mahinda was op dat moment president, maar die verloor een paar jaar later de verkiezingen. In 2019 diende zich een nieuwe kans aan voor de Rajapaksa-clan: er werd een serie aanslagen gepleegd door islamisten. Bange burgers hesen Gotabaya vanwege zijn sterke hand op het pluche. Dit keer werd broer Mahinda premier, voor andere familieleden en vrienden waren er ook mooie regeringsposten. Zij hadden hun baantjes niet te danken aan hun bestuurlijke talent, en zagen het ook niet als hun persoonlijke missie om het leven van de bevolking te verbeteren. In plaats daarvan werden zakken gevuld (die van henzelf), megalomane projecten gestart (maar niet afgemaakt) en verkeerde beslissingen genomen. Het resultaat is rampzalig. De voedselprijzen zijn tot wel 80 procent gestegen en er is in het hele land geen brandstof meer te krijgen. Ondertussen kloppen internationale schuldeisers op de deur, maar er valt in Sri Lanka werkelijk niets meer te halen. Het is dus niet vreemd dat burgers al maanden het vertrek van de president eisen. Duizenden betogers bestormden afgelopen weekeinde het presidentiële paleis. De wereld werd getrakteerd op foto’s van demonstranten in het privé-zwembad en op het zachte hemelbed van de Terminator. Gotabaya dook op dat moment nog ergens in het land onder, maar deze week is hij Sri Lanka daadwerkelijk ontvlucht en gisteren diende hij zijn ontslag in. Natuurlijk is niet alles de schuld van de Rajapaksa-dynastie. De toerismesector werd geruïneerd door de covidpandemie en de oorlog in Oekraïne heeft de voedsel- en energiemarkt wereldwijd geraakt. Maar het wanbeleid heeft de problemen ernstig vergroot. Ook al zijn deze met het vertrek van Gotabaya niet opgelost, het is het te hopen dat deze Terminator nooit meer terugkomt.||https://www.volkskrant.nl/columns-opinie/het-is-te-hopen-voor-de-inwoners-van-sri-lanka-dat-de-terminator-voorgoed-weg-is~b1e803ef/
2022-07-14||Kritische uitspraak hof in zaak-Butink is ‘pure erkenning’ voor geadopteerden||Geadopteerde Dilani Butink kon het deze week maar nauwelijks geloven. Na jarenlang juridisch getouwtrek bevestigde het gerechtshof Den Haag dan toch wat zijzelf al veel langer vermoedde: dat de Nederlandse staat en de stichting Kind en Toekomst onrechtmatig hebben gehandeld, toen Dilani in 1992 als baby voor een adoptie uit Sri Lanka werd overgebracht naar Nederland. Butink is een van de vele buitenlandse geadopteerden die worstelen met vervalste of ontbrekende gegevens in hun adoptiedossier. Zonder de juiste afstammingsgegevens is een zoektocht naar biologische familie vaak een onmogelijke queeste. Het is nu voor het eerst dat een rechter zich zo kritisch uitspreekt over de verantwoordelijkheid van de staat bij buitenlandse adopties. Met het oordeel van het gerechtshof in de hand kan Butink een schadevergoeding eisen van de staat en de stichting die haar adoptie destijds regelde – bijvoorbeeld voor alle kosten van haar pogingen om haar familie te vinden. Kunnen andere geadopteerden ook hoop putten uit deze uitspraak? Daar lijkt het wel op. Jurist Dewi Deijle, zelf ook geadopteerd, vertegenwoordigt Mijn Roots, een stichting voor geadopteerden uit Indonesië. Mijn Roots heeft al twee keer geprobeerd de staat aansprakelijk te stellen voor geleden schade. De overheid heeft die verzoeken steeds afgewezen. Een stap naar de rechter stelde Deijle tot nog toe uit. ‘Want het is zo moeilijk te bewijzen allemaal. In de periode dat ik ben geadopteerd, waren er ook al verhalen over babybendes die kinderen roofden en verkochten. Mogelijk was ik er daar één van, maar hoe kan ik dat aantonen?’ Maar Deijle ziet in het arrest van het hof aanknopingspunten voor een collectieve rechtszaak. Zo maakt de rechter nu heel duidelijk dat de Nederlandse overheid niet zomaar mocht aannemen dat de adoptiegegevens wel zouden deugen als de autoriteiten in het land van herkomst zeiden dat alles klopte. Zo’n ‘formalistische en afstandelijke houding’ is volgens de rechter onvoldoende. In andere woorden: de overheid moet niet alleen vaststellen dat er papieren zijn, zij heeft ook de plicht te onderzoeken of die papieren betrouwbaar zijn. ‘De staat zegt vaak: wij zijn niet aansprakelijk, we zijn slechts toezichthouder’, zegt advocaat Mark de Hek, die 21 geadopteerden uit Sri Lanka bijstaat. ‘Maar dit is echt een forse tik op de vingers door het hof.’ Hoewel iedere adoptiezaak anders is, ziet ook De Hek in het arrest genoeg munitie die hij kan gebruiken om de zaak van zijn eigen cliënten door te zetten. Een van hen, de uit Sri Lanka geadopteerde Sam van den Haak, zegt de uitspraak te zien als ‘pure erkenning’. ‘Weet je wel hoe belangrijk dit voor mij is?’ Zo vormt dit arrest voor kritische geadopteerden een nieuw lichtpunt in wat volgens jurist Deijle soms ‘een eindeloze strijd’ lijkt voor gerechtigheid. Even leek die strijd gestreden, toen de commissie-Joustra begin 2021 verslag uitbracht aan de regering van haar onderzoek naar de adoptieketen. In een bikkelhard rapport maakte Joustra glashelder hoe het Nederlandse adoptiesysteem ruimte gaf aan allerlei misstanden, tot aan georganiseerde kinderhandel aan toe. Toenmalig minister Sander Dekker van Rechtsbescherming maakte namens de overheid excuses aan geadopteerden en schortte per direct alle lopende adoptieprocedures op. ‘Sindsdien is er veel meer aandacht voor geadopteerden’, signaleert advocaat De Hek. ‘Er zijn zaken essentieel fout gegaan. Met dat rapport is er erkenning van hun belangen gekomen.’ Toch volgden opnieuw teleurstellingen. Dewi Deijle: ‘Onze tweede aansprakelijkstelling van de overheid hebben wij bewust pas ingediend na het verschijnen van het rapport-Joustra. Dan denk je: nu kunnen ze toch niet meer om hun verantwoordelijkheid heen? Maar ook die aansprakelijkstelling werd afgewezen, zo mogelijk met een nog killere brief dan de eerste.’ En ondanks alle onthulde schandalen, blijkt er nog altijd een politieke meerderheid die de mogelijkheid van buitenlandse adoptie wil openhouden. In april van dit jaar maakte minister Franc Weerwind (Rechtsbescherming) bekend dat hij alweer werkt aan een nieuwe adoptieregeling. Eentje die misstanden moet uitsluiten, onder meer door een strengere selectie van herkomstlanden en een betere samenwerking met die landen. In een uitzending van Medialogica legde hoogleraar Marlou Schrover onlangs uit hoe sterk het denken over adoptie wordt beïnvloed door beeldvorming. ‘Het is óf bij ons, óf dood’, is volgens Schrover het simplistische, maar ijzersterke frame waardoor adoptie vaak wordt bezien. Waar in elk ander dossier zo’n enorme bak aan kritiek allang zou hebben geleid tot een beslissing om te stoppen, blijft dat in het geval van adoptie volgens de hoogleraar een ‘moeilijk te verkopen beslissing’. Dat het gerechtshof zich nu zo kritisch heeft uitgelaten over de grote verantwoordelijkheid van de staat, verandert daar vermoedelijk niet direct iets aan. Toch gaat een deel van de geadopteerden na deze week ietsje lichter door het leven. Advocaat De Hek: ‘Dat nu ook de rechter, en niet zomaar een rechter, oordeelt dat de overheid op onverantwoorde wijze is omgegaan met de belangen van heel kwetsbare mensen, geeft hoop en perspectief.’||https://www.volkskrant.nl/nieuws-achtergrond/kritische-uitspraak-hof-in-zaak-butink-is-pure-erkenning-voor-geadopteerden~b06b10d7/
2022-07-14||Eén lockdown te veel: expats verlaten Shanghai. ‘Je kunt hier geen normaal leven meer leiden’||Het was om 3 uur ’s nachts dat Ralph Koppitz besefte dat het misschien tijd was om uit China te vertrekken. Shanghai was in lockdown, Koppitz en zijn gezin zaten net een week opgesloten in hun appartement, toen midden in de nacht drie mannen in witte pakken voor hun voordeur stonden. De hond begon te blaffen, Koppitz’ 13-jarige dochter werd wakker, ze wisten niet wat hun overkwam. ‘We waren geschokt, we dachten dat er iets gebeurd was en dat ze ons wilden meenemen naar een centrale quarantainepost’, zegt Koppitz aan de telefoon vanuit Shanghai. ‘Maar ze hadden gewoon instructies van het lokale buurtcomité gekregen dat we een antigeentest moesten doen. Dat moest nu, dat kon niet wachten tot 7 uur ’s ochtends. We dachten er al langer over om weg te gaan, door alle reisrestricties, maar dit was voor ons het kantelpunt.’ Koppitz, een Duitse advocaat die al 25 jaar in China woont, is een van de vele expats die de komende tijd uit Shanghai en uit China vertrekken. Koppitz en zijn gezin houden hun opties open: ze verhuizen naar Berlijn, maar houden hun huis in Shanghai aan, al treffen ze voorbereidingen voor een definitief vertrek. ‘Als er een grote verschuiving in het Chinese beleid zou zijn, en normaal reizen weer mogelijk zou worden, zullen we overwegen terug te komen.’ Was de expatgemeenschap in China door de covidpandemie en reisrestricties al flink uitgedund, de lockdown in Shanghai heeft een nieuwe leegloop op gang gebracht. De Europese Kamer van Koophandel schat dat het aantal buitenlanders in China sinds het begin van covid al gehalveerd is en dat het deze zomer nog eens zou kunnen halveren. Shanghai was dit voorjaar ruim twee maanden in lockdown en blijft onderhevig aan strenge maatregelen, waardoor de vrees voor nieuwe lockdowns voortleeft. Het is een exodus die het kosmopolitische Shanghai ingrijpend zal veranderen en mogelijk de huidige geopolitieke ontwikkelingen zal versterken. China sluit zich steeds meer af voor de buitenwereld en raakt steeds meer gebrouilleerd met het Westen. Met het vertrek van grote aantallen expats – vaak mensen met jarenlange China-ervaring – verdwijnt een belangrijke connectie tussen China en het buitenland. ‘Wij waren goede ambassadeurs voor China’, zegt Koppitz. ‘Als je hier zo lang bent, zie je de dingen genuanceerder. Wij zagen veel positieve dingen en tijdens de eerste anderhalf jaar van covid waren we heel blij met het Chinese beleid. We zagen de lockdowns in Europa, terwijl wij in Shanghai een heerlijk leven leidden. Maar het wordt moeilijker nu China zich niet aanpast aan het nieuwe normaal. De hele wereld gaat open, maar wij zitten nog steeds met reisrestricties en lockdowns.’ Het liefst zou Koppitz niet vertrekken. Zijn gezin heeft een eigen bedrijf in China, zijn echtgenote is Chinees, zijn drie kinderen zijn er geboren. Door de reisrestricties sinds covid en de extreem dure vluchten twijfelde het gezin al langer. Koppitz heeft zijn twee oudere kinderen, die aan een universiteit in Duitsland studeren, al zo’n twee jaar niet gezien. Maar het waren pas de lockdown en het gevoel van angst, die de doorslag gaven. Het is een houding die bij veel expats in de huidige vertrekgolf is te zien. In de eerste maanden van covid gingen vooral buitenlanders weg met minder hechte banden met China. Studenten en leerkrachten Engels, werknemers met korte contracten, avonturiers. Maar in deze tweede golf vertrekken veel buitenlanders met tientallen jaren ervaring en een uitgebreid netwerk in China: ondernemers met een eigen bedrijf, gemengde gezinnen met Chinese familieleden. Neem Olivier Vermast, een Belgische manager van een Chinees roboticabedrijf, die sinds 2008 in Shanghai woont. Deze maand verhuist hij met zijn gezin naar Madrid. ‘Toen wij hier aankwamen, was China een magische plaats, het land van de mogelijkheden’, zegt hij. ‘China was open en nieuwsgierig naar buitenlanders. Nu zie je de focus naar binnen verschuiven. Er is een China-firstretoriek ontstaan.’ Net als veel expats die nu weggaan, was Vermast al langer aan het nadenken over een mogelijk vertrek. De economische kansen in China werden minder en de houding tegenover buitenlanders negatiever. Dat laatste werd nog versterkt door covid en de neiging van de Chinese overheid om elke uitbraak in de schoenen van buitenlanders te schuiven. Anderzijds had China voor een gezin met twee kleine kinderen ook voordelen, dankzij relatief goedkope huishoudelijke hulp. Vermast en zijn Australische echtgenote overwogen pas in 2023 te vertrekken, als hun jongste dochter 1 jaar zou zijn. Maar de lockdown bracht alles in een versnelling. ‘Sinds midden maart kun je hier geen normaal leven meer leiden en je loopt het risico weer in een lockdown of een quarantainecentrum terecht te komen’, zegt Vermast. ‘Het heeft weinig toegevoegde waarde hier te blijven. Bovendien, de meeste van onze vrienden zijn al weg.’ Voor expats die in Shanghai blijven, dreigt de stad minder aantrekkelijk te worden. Internationale scholen verliezen leerlingen en leerkrachten, westerse restaurants sluiten de deuren en in winkels neemt het aanbod aan importproducten af. De Chinese overheid heeft aangekondigd het makkelijker te maken voor leerkrachten om naar China te reizen en heeft de hotelquarantaine voor inkomende reizigers ingekort. Maar de handreikingen zijn zo halfslachtig dat ze weinig indruk maken. ‘Het aantal buitenlanders zal blijven dalen en de sfeer van Shanghai zal veranderen’, zegt Koppitz. Hij vertrekt met gemengde gevoelens, maar kijkt er tegelijk naar uit om in Duitsland te zijn. Eindelijk zal hij zijn kinderen terugzien, zal hij kunnen reizen, zal hij geen stress voelen omdat zijn wijk zomaar in lockdown kan gaan. ‘Vrienden die al terug zijn in Europa zeggen dat het ongelofelijk is: mensen dragen geen maskers en zijn ontspannen. Het is een gewicht dat van je schouders valt.’||https://www.volkskrant.nl/nieuws-achtergrond/een-lockdown-te-veel-expats-verlaten-shanghai-je-kunt-hier-geen-normaal-leven-meer-leiden~b9e8fd7e/
2022-07-14||Een plannenmaker is een ambitieus mens. Hij neemt geen genoegen met de status quo||Woensdag had de wielerploeg Jumbo-Visma een plan. Het plan luidde als volgt: ze gingen de grote Tourfavoriet Tadej Pogacar proberen te isoleren en een overtalsituatie creëeren, met meer Jumborenners dan helpers van Pogacar. Zou dat lukken, dan konden de Jumborenners Pogacar om beurten gaan aanvallen en hem uitputten. Daarna kon een van de Jumbokopmannen op de laatste klim de genadestoot uitdelen aan de vermoeide drager van de gele trui en die zodoende van hem afpakken. Aldus geschiedde. Na afloop van de etappe was de euforie groot, tenminste in Jumbo-Visma-kringen. Eindelijk was er eens een keer een plan gelukt. In het verleden had Jumbo-Visma in de Tour ook wel eens een geniaal plan, maar dat ging dan op de een of andere manier toch weer de mist in. Er werd gewezen naar het resultaat, de ruim twee minuten voorsprong voor de Deen Vingegaard in het algemeen klassement. Allemaal dankzij het geniale plan. Dat was al weken geleden bedacht. Vingegaard had het er twee dagen geleden al over met Herman van der Zandt. Er was een plan, zei hij, maar dat was nog geheim. Logisch, je gaat je geniale plannen niet vooraf in de publiciteit gooien. Je zou zeggen: bedenk elke dag een geniaal plan, dan win je met gemak de Tour en alle andere wedstrijden, mits de tegenstander geen plan bedenkt waarmee hij van jouw geniale plan een waardeloos plan maakt. Want zo gaat het met plannen. Leiden ze tot het gewenste resultaat, dan was het een geniaal plan, leiden ze tot niets, dan was het vermoedelijk een prutsplan en hoor je er nooit meer iets over. De bedenker van een geslaagd plan staat vrolijk te shinen en maakt zelfs kans op een standbeeld, wie met een waardeloos plan is gekomen drukt zijn snor en ontkent elke betrokkenheid. Terwijl het niet van de kwaliteit van een plan afhangt of het slaagt of niet. In de meeste plannen zitten zoveel onzekere factoren waar de plannenmakers geen invloed op hebben, dat het eigenlijk een wonder is dat er weleens een plan slaagt. De kans dat een plan de mist in gaat, is vele malen groter. In de politiek worden plannen vaak gepresenteerd als oplossingen. Er is een probleem, maar feitelijk is dat al geen probleem meer, want er is namelijk een plan en als dat eenmaal tot uitvoering is gebracht, zijn de problemen verdampt. Hugo de Jonge is een typische plannenman wiens schitterende optimisme is gebaseerd op zijn plannen. Hoeveel plannen zijn er al gepresenteerd in verband met de aardbevingsproblematiek in Groningen? Hoeveel plannen zullen er nog volgen in het stikstofdebat, de toeslagenaffaire, de woningbouw, het onderwijs, de zorg? De groeiende ongelijkheid? De plannenmaker toont zichzelf een ambitieus mens. Hij neemt geen genoegen met de status quo, hij heeft een plan dat garant staat voor verandering. De overvloed aan plannen is geen exclusief Nederlands fenomeen; ik ben in Frankrijk en de kranten hier staan elke dag vol plannen. De nieuwe regering van Emmanuel Macron presenteert het ene plan na het andere. Volgens de plannen zal Frankrijk langzaam maar zeker veranderen in een paradijs. We kunnen niet zonder plannen. Als we het allemaal maar zonder plan op zijn beloop laten, wordt het een nog grotere puinhoop dan het al is. Plannen zijn landkaarten waarop de wegen nog moeten worden ingetekend, maar het is tenminste iets dat de steden en dorpen er al wel op staan. Gisteren, in de etappe naar l’Alpe d’Huez, had niemand een geniaal plan. Alleen Pogacar deed alsof hij nog steeds een geheim plan heeft om de Tour te winnen, maar dat was een zelfhulpplan.||https://www.volkskrant.nl/columns-opinie/een-plannenmaker-is-een-ambitieus-mens-hij-neemt-geen-genoegen-met-de-status-quo~b6796655/
2022-07-14||‘Dood door steniging’ voor het eerst in tien jaar  opgelegd voor overspel in Soedan||Tiyrab gaat in hoger beroep tegen de beslissing van het hof, dat op 26 juni werd uitgesproken. Hoewel het hooggerechtshof van Soedan gelijksoortige uitspraken vaker heeft verworpen, waarschuwen mensenrechtenactivisten dat het nieuwe regime van Soedan de rechten van vrouwen terugdraait. De Soedanese mensenrechtenorganisatie ACJPS wil dat Tiyrab onmiddellijk wordt vrijgelaten, onder meer omdat een agent op illegale wijze een bekentenis heeft verkregen. De vrouw, volgens de activisten gescheiden van haar man, zou tijdens de politie-ondervraging niet hebben geweten dat de door haar gedeelde informatie later tegen haar zou worden gebruikt in het proces. Bovendien stellen de mensenrechtenactivisten dat Tiyrab van het hof geen advocaat in de arm mocht nemen en het doodvonnis door steniging in strijd is met de nationale en internationale wetgeving. Soedan heeft een internationaal verdrag ondertekend, waarin is opgenomen dat ‘de doodstraf alleen kan worden opgelegd voor de zwaarste misdrijven’. De meeste gevallen van overspel in Soedan worden uitgesproken tegen vrouwen, zo stelt het ACJPS. ‘De discriminerende toepassing van de wetgeving is in strijd met het internationaal recht’, stellen zij in een statement, ‘dat gelijkheid voor de wet en non-discriminatie op basis van geslacht garandeert’. Sinds oktober vorig jaar heeft generaal Abdel Fattah al-Burhan het in Soedan voor het zeggen, nadat hij middels een staatsgreep aan de macht kwam. De militaire machthebbers worden gesteund door conservatieve regeringen in het Midden-Oosten die volksopstanden in de Arabische wereld maar wat graag willen voorkomen. Veel jonge Soedanezen demonstreren tegen het Burhan-regime. Die protesten worden geregeld met harde hand neergeslagen: eerder deze maand nog overleden negen demonstranten. Inmiddels heeft Burhan beloofd dat er een civiele overgangsregering gevormd zal worden, maar diens critici zijn sceptisch. De islamitische wet, of sharia, vormde lange tijd de basis van het rechtssysteem in Soedan. Maar de wetten zijn door de jaren heen versoepeld. Zo voerde de vorige Soedanese overgangsregering in juli vorig jaar een ingrijpende hervorming van het strafrecht door, die een eind maakte aan een aantal strafwetten en het sharia-beleid. Toch is overspel nog wel strafbaar. Ook is dood door steniging in Soedan nog altijd niet verboden, hoewel Soedan in augustus vorig jaar wel een VN-conventie tegen foltering ondertekende. Executie door steniging is een vorm van door de staat gesanctioneerde foltering, benadrukt ACJPS, en dus is het een schending van Soedans mensenrechtenverplichtingen. De laatste keer dat een vrouw in Soedan tot steniging werd veroordeeld wegens overspel is bijna tien jaar geleden, maar dat vonnis werd door het hooggerechtshof vernietigd.||https://www.volkskrant.nl/nieuws-achtergrond/dood-door-steniging-voor-het-eerst-in-tien-jaar-opgelegd-voor-overspel-in-soedan~ba4bffc4/
2022-07-14||Hoekstra sluit oprichting Oekraïne-tribunaal niet uit: ‘Invasie is misdaad der misdaden’||‘De invasie is de misdaad der misdaden’, zei Hoekstra. ‘We moeten het vacuüm vullen en het Internationaal Strafhof heeft niet de jurisdictie.’ Hij voegde er meteen aan toe dat het niet makkelijk zal zijn en dat het goed is als zoveel mogelijk landen dit samen onderzoeken. Eerder op de dag hadden zowel president Zelensky als zijn minister van Buitenlandse Zaken Koeleba (beiden via een videoverbinding met Den Haag) ertoe opgeroepen zo’n tribunaal op te richten. Het Strafhof kan de ‘misdaad van agressie’ alleen vervolgen als het om staten gaat die het onderliggende verdrag geratificeerd hebben (het Statuut van Rome), wat Rusland en Oekraïne niet hebben gedaan. ‘De huidige juridische instellingen kunnen niet alle schuldigen voor het gerecht brengen, daarvoor is een speciaal tribunaal nodig’, zei Zelensky. Zijn oproep kreeg extra urgentie door de bloedige raketaanval op de Oekraïense stad Vinnytsja donderdag, die hij een ‘daad van Russische terreur’ noemde. Ook Hoekstra verwees ernaar: ‘Nieuws als dit overtuigt ons nog meer van de noodzaak van gerechtigheid.’ Karim Khan, hoofdaanklager van het Internationaal Strafhof, herinnerde eraan dat internationale gerechtshoven in het verleden al leiders als Milosevic, Karadzic en generaal Mladic in de beklaagdenbankjes deden belanden – net als Charles Taylor, de voormalige leider van Liberia. ‘Het recht is niet onmachtig.’ Begin maart opende Khan een onderzoek naar mogelijke oorlogsmisdaden in Oekraïne, nadat 43 landen daar het groene licht voor hadden gegeven. Het kan daarbij gaan om misdaden aan beide kanten. Volgens de Oekraïense openbaar aanklager Irina Venediktova lopen er al meer dan 23 duizend onderzoeken naar oorlogsmisdaden. De conferentie mondde uit in een verklaring waarin 45 landen zeggen de krachten te bundelen bij het verzamelen van bewijs van oorlogsmisdaden in Oekraïne. Verschillende landen, ook Nederland, deden nieuwe financiële toezeggingen of beloofden meer experts naar Oekraïne te sturen om bewijs te verzamelen. Minstens zo belangrijk is de poging om orde in de chaos te scheppen van de grote betrokkenheid van talloze landen, internationale organisaties, hulporganisaties en mensenrechtenorganisaties bij het verzamelen van die bewijzen. Er komen richtlijnen voor hoe dat bewijs verzameld moet worden en voor wie welk bewijs verzamelt. Het bewijs moet namelijk gebruikt kunnen worden in een rechtbank, en het moet zorgvuldig bewaard blijven tot het in de rechtbank belandt – wat lang kan duren. Ook moet volgens experts gewaakt worden voor dubbel werk en het fenomeen van ‘over-documentation’, dat zich rond eerdere oorlogen voordeed. Te veel verklaringen van dezelfde personen zijn niet alleen ondoelmatig, ze kunnen ook ondermijnend werken en zijn vooral voor de betrokken slachtoffers belastend, zeker voor slachtoffers van seksuele misdaden. De coördinatieproblemen zijn bij-effecten van een volgens aanklager Khan op zich positieve ontwikkeling – het feit dat veel landen omtrent het belang van het volkenrecht zijn ‘wakker geschud’. Want het grootste gewapende conflict in Europa sinds de Tweede Wereldoorlog heeft geleid tot de grootste inspanningen, in en buiten Oekraïne, om bewijzen te verzamelen die ervoor moeten zorgen dat verdachten van mogelijke oorlogsmisdaden zich moeten verantwoorden. De lessen en ervaringen uit oorlogen die eerder begonnen, bijvoorbeeld in Syrië en Jemen, worden daarbij gekoppeld aan de grotere westerse politieke betrokkenheid bij Oekraïne. Al kort na het begin van de oorlog vormden Oekraïne, Polen en Litouwen een ‘Joint Investigative Team’ (JIT) voor het onderzoek naar oorlogsmisdaden. Voor het eerst in zijn bestaan sloot het Internationaal Strafhof zich na een maand aan bij dit JIT; inmiddels werken 42 onderzoekers van het Strafhof in Oekraïne. ‘Op een moment als dit kan het recht niet ontspannen achteroverleunen in Den Haag’, zei Khan er donderdag over. Ook Estland, Letland en Slowakije hebben zich aangesloten bij het JIT. Europees commissaris voor Justitie Didier Reynders (met Nederland en het Strafhof een van de organisatoren van de conferentie) riep andere landen donderdag op om zich hierbij aan te sluiten. Behalve voor het JIT en het Strafhof is er een belangrijke coördinerende rol weggelegd voor Eurojust, het EU-agentschap voor strafrechtelijke samenwerking. Overigens hebben de VS, Zwitserland en meerdere EU-landen, waaronder Nederland, al (forensische) onderzoekers naar Oekraïne gestuurd. Hoofdaanklager Khan sprak op de conferentie niet alleen over de noodzaak om de ‘stormloop van verschillende spelers’ op de plaats delict beter te coördineren, maar maakte ook een algemener punt. Hij hoopt dat de belangstelling voor de vervolging van oorlogsmisdaden in Oekraïne zal leiden tot herwaardering van het volkenrecht in Europa – en ver daarbuiten. ‘Onrecht is een bedreiging van de democratie en de rechtsstaat.’ Bestrijding ervan moet ook buiten Oekraïne actiever worden aangepakt, zei hij. ‘Geen enkel volk ter wereld is meer waard dan een ander volk.’||https://www.volkskrant.nl/nieuws-achtergrond/hoekstra-sluit-oprichting-oekraine-tribunaal-niet-uit-invasie-is-misdaad-der-misdaden~bc63a717/
2022-07-14||Draghi trekt stekker uit Italiaanse regering, president weigert ontslag||‘De meerderheid van nationale eenheid is er niet meer’, liet Draghi donderdagavond aan zijn kabinet weten, nadat de fractie van de Vijfsterrenbeweging ’s middags was weggelopen bij een vertrouwensstemming in de senaat. Eerder deze week kondigde de premier al aan dat hij in dat geval zou opstappen. ‘Ik heb er schoon genoeg van’, luidde een citaat dat dagblad Corriere della Sera maandag aan Draghi toeschreef, opgevangen in de Romeinse wandelgangen. Tot ergernis van de premier probeerde de Vijfsterrenbeweging, die er in de peilingen dramatisch voorstaat, zich al weken te distantiëren de regering, maar tegelijkertijd durfde de partij ook geen harde breuk te forceren. Donderdagmiddag na de stemming zette de senaatsfractievoorzitter de deur nog open naar verzoening, maar daar had Draghi geen oren meer naar. ‘Ik heb altijd gezegd dat deze regering alleen kon voortbestaan met de compacte steun die zij vanaf het begin had. Die voorwaarden zijn er niet meer.’ Het rommelde al langer in de Vijfsterrenbeweging, waar de spanningen vorige maand leidden tot een splitsing vanwege wapenleveringen aan Oekraïne. Minister van Buitenlandse Zaken Luigi Di Maio, voorstander, scheidde zich af van partijleider en ex-premier Giuseppe Conte, die fel tegen is. Daarmee was de storm niet geluwd, bleek deze week, toen het overgebleven deel van de populistische beweging zich tegen een financieel hulppakket voor ondernemers en gezinnen keerde. Dat is volgens hen niet sociaal genoeg. Het wetsvoorstel, waaraan de regering een vertrouwensvraag verbond en dat ondanks het ontbreken van de Vijfsterrenbeweging een ruime meerderheid behaalde, bevat bovendien een plan voor een afvalenergiecentrale in Rome, waar de partij om milieuredenen mordicus tegen is . Door weg te lopen bij de stemming maakte de Vijfsterrenbeweging donderdag een einde aan weken die iets weg hadden van een eindeloos potje van het gezelschapsspel Jenga, observeerde het onlinenieuwsplatform Il Post. Bij dat spel trekt iedere speler steeds een blokje uit een wankele toren. Wie hem laat instorten, verliest. Naast de Vijfsterrenbeweging voelde namelijk ook de rechts-nationalistische Lega van Matteo Salvini zich in toenemende mate ongemakkelijk in de regering-Draghi. Toch wilde geen van beide partijen als eerste weglopen om niet beschuldigd te worden van onverantwoordelijk gedrag. Hoe het nu verder gaat, was donderdagavond nog onduidelijk. De president van de republiek, Sergio Mattarella, liet weten het ontslag van Draghi niet aan te nemen en vraagt hem volgende week om de situatie in het parlement opnieuw te onderzoeken. Eerder sloot Draghi de mogelijkheid van een doorstart uit. Als hij daarbij blijft, zijn vervroegde verkiezingen het meest waarschijnlijke scenario. Italië zou in het voorjaar van 2023 stemmen, maar dat zou nu weleens komende herfst kunnen worden. De timing zou wel hoogst ongebruikelijk zijn, omdat voor het einde van het jaar ook de begrotingswet rond moet moet zijn en dat proces zou dan samenvallen met de campagne- en formatietijd. In Italië gaat alles goed, drukte Draghi – de man die sinds zijn beroemde whatever it takes als geen ander weet hoeveel invloed een geruststellend woord kan hebben – de buitenlandse pers dinsdag tijdens een toespraak nog op het hart. Ditmaal mocht het niet baten: twee dagen later heeft hij zijn ontslag aangeboden, kelderen de beurzen en gaat Italië een politiek onzekere tijd tegemoet.||https://www.volkskrant.nl/nieuws-achtergrond/draghi-trekt-stekker-uit-italiaanse-regering-president-weigert-ontslag~ba2fe56b/
2022-07-14||Sluimerende onvrede en gebrek aan sociale voorzieningen vormden voedingsbodem voor avondklokrellen||Volgens de onderzoekers waren er wel aanzienlijke verschillen tussen de vier steden. In Eindhoven riepen anti-lockdownactivisten met nationale bekendheid op om te komen demonstreren. In die stad kwamen de demonstranten dan ook veelal niet uit Eindhoven zelf, en waren er onder de arrestenten veel ‘veelplegers’. In Den Bosch, Breda en Helmond kwamen de relschoppers van dichterbij en waren de rellen minder groot. Op 20 januari 2021 kondigde het kabinet aan dat er een landelijke avondklok ingevoerd zou worden om de verspreiding van het coronavirus tegen te gaan. Nederland was toen al enkele maanden in lockdown en op 17 januari had op het Museumplein een grote betoging plaatsgevonden tegen de lockdownmaatregelen onder het mom van ‘koffiedrinken’. Bij invoering van de avondklok op 23 januari waren er onder andere in Rotterdam ongeregeldheden. De volgende dag sloeg op meer plekken de vlam in de pan, waaronder in Eindhoven. De groep demonstranten in Eindhoven bestond volgens de onderzoekers uit anti-lockdownactivisten, voetbalhooligans, sensatiezoekers en jongeren die uit waren op het plunderen van winkels. Voor een deel van hen was de invoering van de avondklok reden om op te komen dagen, maar een aanzienlijk ander deel had vooral zin om te rellen of een feestje te bouwen, zo schrijven de onderzoekers. De relschoppers in Eindhoven richtten grote vernielingen aan. Winkels werden geplunderd en auto’s en fietsen in brand gestoken. ‘Dit was het schuim van de aarde dat hier geprobeerd heeft de boel te molesteren’, reageerde de Eindhovense burgemeester John Jorritsma die avond. ‘Ik ben bang dat als wij met elkaar op deze weg zijn, we op weg zijn naar een burgeroorlog.’ Volgens premier Mark Rutte was er sprake van ‘crimineel gedrag’, en had het geen zin om op zoek te gaan naar ‘diepe sociologische betekenissen of oorzaken’ van de rellen. Maar Jorritsma en zijn collega’s in Den Bosch, Breda en Helmond dachten daar anders over. Zij schakelden onderzoekers in van onderzoeksbureau EMMA, het Nederlands Instituut voor Publieke Veiligheid en de Rijksuniversiteit Groningen om meer te leren over de voedingsbodems en achtergronden van de ongeregeldheden. De onderzoekers vinden het standpunt van Rutte ‘vanuit de hitte van het moment en de emoties van betrokkenen’ begrijpelijk, maar stellen dat het onderzoek wel degelijk nuttige inzichten heeft opgeleverd. Sociale omstandigheden en eerdere gebeurtenissen spelen volgens hen namelijk mee in het gedrag van relschoppers en beïnvloedden het verloop van de rellen. In verschillende steden was het ongenoegen bijvoorbeeld al groot door een tekort aan voorzieningen voor jongeren en bezuinigingen op sociale voorzieningen. Ook was in veel gevallen de relatie met politie en gemeente verzuurd door eerdere botsingen, bijvoorbeeld rond het verbieden van een bokstoernooi in Helmond of het vuurwerkverbod tijdens Oud en Nieuw. Meer dan in Eindhoven hadden de ongeregeldheden in Den Bosch, Breda en Helmond volgens de onderzoekers dan ook lokale wortels. Onder de arrestanten waren minder mensen van buiten die steden, en de groep relschoppers was ook minder divers dan in Eindhoven. Het ging hier voornamelijk om lokale jeugd die in de onrust een mogelijkheid zag tot een verzetje. Volgens de onderzoekers was er in het algemeen sprake van ‘een gevoel van onvrede onder mensen die zich door de overheid niet serieus genomen voelden’. Dat ongenoegen ‘balde samen en uitte zich rondom de avondklokmaatregel’, hoewel het daar niet altijd iets mee te maken had. Omdat de motieven voor deelname aan de rellen divers zijn en niet altijd direct verband hielden met de avondklok, is het volgens de onderzoekers lastig om dit soort ordeverstoringen volledig uit te sluiten. Maar ze stellen wel dat door meer in te zetten op sociaal werk het mogelijk moet zijn om signalen van onvrede eerder op te pikken en daar iets mee te doen. Ook na de rellen zou de aandacht sneller van repressie naar versterking van sociale structuren moeten gaan.||https://www.volkskrant.nl/nieuws-achtergrond/sluimerende-onvrede-en-gebrek-aan-sociale-voorzieningen-vormden-voedingsbodem-voor-avondklokrellen~bb9cf5c2/
2022-07-14||De watersnoodramp inspireerde Inge Smeets om de politiek in te gaan. ‘Je beseft ineens hoe belangrijk de overheid is’||Het herdenkingsmonument, schuin tegenover het woonhuis van Inge Smeets in Geulle en honderd meter van de dijk langs het Julianakanaal, zit nog in plastic verpakt. Vrijdag wordt de grijze Maaskei onthuld, precies een jaar nadat ‘het water kwam’ en het Zuid-Limburgse dorp overspoelde. ‘Zo hoog stond het water, op 1 meter 23’, zegt Smeets (44) terwijl ze in haar achtertuin naar een houten hek wijst dat tot boven haar middel reikt. Verderop mondt de Geul uit in het Julianakanaal en de Maas. ‘Het water kwam van alle kanten. Het ging ongelofelijk snel. Hier onder het terras loopt een beekje dat normaal droog staat. Ineens borrelde water tussen de stenen omhoog. Dat liep door de keukendeur naar binnen.’ De plastic jacuzzi, de terrasstoelen, kliko’s, bloembakken, badslippers: alles dreef in de richting van het aangrenzende voetbalveld achter haar huis. De riolen stroomden over. Vanuit de visvijver aan het eind van de straat raakten vissen op drift. ‘Zelfs in de werkkamer van mijn huis dreven vissen, naast poep, modder en wc-papier. Donderdagochtend was Smeets nog nietsvermoedend als stafadviseur zorg en veiligheid bij de Limburgse politie aan het lesgeven aan agenten in Venlo. Toen kreeg ze een bericht van de buurvrouw met een foto van de wassende Maas. Even later las ze een bericht dat de Geul buiten zijn oevers was getreden. ‘Toen dacht ik: nu moet ik naar huis. Straks wordt alles afgezet en kom ik mijn dorp niet meer in’, aldus Smeets. Ze droeg de les over aan een collega en haastte zich naar Geulle. ‘De marechaussee was al wegen aan het afsluiten, dus ik moest een uurtje omrijden. Een andere buurvrouw appte dat ze zandzakken gingen halen, want de tuin van haar zoon was al overstroomd. Toen ontstond er wel onrust. Ik heb de camper voor mijn huis – we zouden een paar dagen later op vakantie gaan – verderop op hoger terrein weggezet. Met een vriendin en de hond ben ik naar de Maas gelopen. Daar kwamen koelkasten, stukken caravan, autobanden en stukken dak voorbij drijven. Ik dacht: wat gebeurt híér? ‘Toen in de loop van de avond het water van verschillende kanten razendsnel het huis instroomde en daarna ook nog eens de stroom uitviel, heb ik mijn vader gebeld om me op te komen halen. Ik ben nog teruggerend om de gaskraan dicht te draaien en heb een buurjongetje op de arm meegenomen – het water stond toen al zo hoog dat kinderen er niet meer op hun regenlaarsjes doorheen konden. ‘Er was zeker sprake van paniek. Ik realiseerde me dat ik in een soort badkuip zat die gewoon overloopt. Het water uit Schin op Geul, Valkenburg en Meerssen kwam hier tot stilstand en kon nergens meer heen. Ik had me eerst nog opgegeven om als politieagent te komen helpen in Valkenburg, waar al eerder zo veel paniek was. Een paar uur later heb ik een bericht gestuurd dat het niet ging lukken, want toen was bij ons in de straat de totale chaos uitgebroken. ‘Als politie zijn we best gewend om met stress om te gaan. Toen mijn huis onder water stond, dacht ik nog: ik moet wat spullen meenemen. Maar toen ik bij mijn ouders mijn tas open deed, bleek ik alleen een föhn bij me te hebben. Een föhn! Verder dus niets. Mijn laptop, mijn iPad, mijn diensttelefoon, mijn politiepas, alles lag hier nog gewoon. Gelukkig wel hoog op een kast, droog. Dan zie je dus dat je even helemaal uitschakelt.’ De volgende dag mocht Smeets met buurtgenoten nog wat spullen thuis ophalen, vervoerd door een Defensievoertuig op hoge wielen. Ook ging halverwege de dag het luchtalarm af omdat de autoriteiten dachten dat bij het buurtschap Voulwames een gat was geslagen in de dijk van het Julianakanaal. Alle inwoners die nog niet waren vertrokken, moesten per direct worden geëvacueerd. Later bleek het loos alarm: het water dat door de dijk sijpelde was kwelwater. Op zondag zat Smeets, inmiddels ingetrokken bij haar vriendin in Landgraaf, de hele dag te wachten op groen licht om terug te mogen keren. Dat kwam pas maandag, nadat de brandweer met hulp van boeren het water in het gebied had weggepompt. Met knikkende knieën betrad ze haar huis. ‘Dat was echt vreselijk. Het was nog erger dan toen het water er nog in stond. Allemaal smurrie, uit het overgelopen riool en alle kliko’s, dat ligt allemaal binnen. De keuken, de badkamer, het hele huis was verwoest.’ ‘Ik moest vol aan de bak. Je moet het allemaal regelen met de verzekeraar, je moet een aannemer vinden. Je moet in een keuken uitzoeken, een badkamer, meubels. Met die lange wacht- en levertijden van tegenwoordig was dat geen sinecure. Ik wilde het zo snel mogelijk regelen. ‘Ik heb vijf maanden in de camper voor mijn huis gewoond, met een mobiele badkamer op de oprit. En ik heb nog geluk gehad dat het allemaal is gelukt, met de verzekering en de aannemer. Alleen de oprit en de tuin moest ik zelf betalen – die zijn pas onlangs aangepakt. ‘Mijn overburen wonen nog steeds in een container. Hun voorgevel is verzakt, dat heb je niet even snel hersteld. Verderop in de straat, daar waar dat scherm met badcabine staat, woont een gezin met drie kinderen ook nog steeds in een container. Veel mensen wonen nog op de bovenverdieping of in een tuinhuis of elders. Voor iedereen zijn de omstandigheden weer anders. Gedoe met de verzekering, hele funderingen die zijn verzakt, geen aannemer of spullen kunnen vinden. Mentaal is dat wel een uitputtingsslag. ‘Het kabinet heeft de watersnood tot nationale ramp verklaard en ruimhartige compensatie beloofd, maar daar heb ik weinig van gezien. Veel winkeliers en andere ondernemers hebben hun zaak nog steeds niet kunnen heropenen. Dat is natuurlijk echt triest.’ ‘Door zo’n ramp ontstaat een enorme saamhorigheid in de buurt en het dorp. Het heeft de mensen weer echt met elkaar verbonden. Ze hielpen elkaar, deelden eten uit, bekommerden zich om ouderen en kwetsbaren. ‘Ik was in de nasleep van de ramp erg actief in de buurt. Dat is de politievrouw in mij: aanpakken, doen. Ik was beheerder van de buurtappgroep, contactpersoon van alle slachtoffers en aanspreekpunt voor de gemeente. De hulpgoederen werden in de buurt via mij verdeeld; er was een heel distributiecentrum op mijn oprit. ‘Ik deed het allemaal vanuit mijn camper en kwam ook in het nieuws: op de Limburgse televisie L1, bij Omroep Max, in lokale blaadjes. Ik was wereldberoemd in Geulle, haha. ‘In december werd ik gevraagd door een lokale partij of ik me verkiesbaar wilde stellen voor de gemeenteraadsverkiezingen. Ik heb daar zelf nooit aan gedacht. Ze dachten natuurlijk: die zou wel eens veel stemmen binnen kunnen harken. ‘Ik heb gesprekken met allerlei mensen gevoerd en ben tot de conclusie gekomen: misschien is dit gewoon het moment om mee te gaan doen. Ik ben wel zo iemand die overal iets van vindt. Na zo’n ramp besef je hoe belangrijk de overheid is. Ik vond het eigenlijk tijd om eens mee te gaan doen. Maar het liep wat anders dan ik toen had ingeschat.’ ‘Ik was nummer 5 op de lijst van Lokaal DNA. We werden met 7 zetels de grootste partij. De coalitie-onderhandelingen begonnen, ik had nog maar één raadsvergadering meegemaakt en toen werd ik in mei gevraagd: wil je wethouder worden? Ook daar moest ik wel even over nadenken. Ik had een leuke baan bij de politie. Maar ik houd wel van een uitdaging, dus ik dacht: waarom niet? Alle omstandigheden zijn aanwezig om er een succes van te maken. We vormen met CDA en Kijk!!! (een andere lokale partij, red.) een enthousiast, competent en gedreven college. ‘Er valt genoeg te doen. Water wordt natuurlijk een speerpunt, wonen ook. We willen het allemaal samen met de burgers gaan doen. Burgerparticipatie wordt heel belangrijk. We gaan door met de ‘huiskamers’, ontmoetingsplekken in de dorpen. ‘Ik doe onder andere volksgezondheid, sport en burgerparticipatie. In het kader van integriteit heeft een collega de waterportefeuille genomen. Het zou niet zuiver zijn om dat onderwerp als slachtoffer van de wateroverlast zelf te gaan doen. Dat zou tot botsende belangen kunnen leiden. Mijn emoties zitten nog tot hier. ‘Ik mag als bestuurder dus even niets zeggen over water. Maar als burger heb je natuurlijk de angst dat het nog een keer gebeurt. Als het een paar keer hard regent en code oranje of geel wordt afgekondigd, dan voel je de onrust weer opkomen. Maar ik heb er alle vertrouwen in dat organisaties en iedereen er van alles aan doen om een herhaling te voorkomen. Het ingewikkelde is dat we ter plekke niet zoveel kunnen doen. Het is een samenspel van gemeenten, gebieden en organisaties, ook over de grens. Het is echt hogere wiskunde. Het is zelfs de vraag of je dit, met de klimaatverandering, wel kúnt voorkomen. Ik vind wel dat de gemeente in de nasleep van de ramp een topprestatie heeft geleverd. Bestuurders en ambtenaren stonden dicht bij de mensen en werden geconfronteerd met zo ontzettend veel vragen en leed. Ze hebben hulpverlening geregeld, ook voor mensen die financieel in de knel zaten.’ ‘Meerssen heeft natuurlijk een rijke politieke geschiedenis vol conflicten. Ik word niet gehinderd door die geschiedenis. Ik heb die rugzak niet. De laatste jaren ging het vooral over de vraag of Meerssen zelfstandig moest blijven of zich zou moeten aansluiten bij een grotere gemeente, zoals Maastricht of Valkenburg. Dat is helemaal geen discussie meer. De insteek van de coalitie is: wij gaan de komende vier jaar zelfstandig blijven. Verschillende voorgangers zijn inderdaad vroegtijdig opgestapt, maar wij kijken naar de toekomst. Ik ga er met open vizier in. Als ik alles ga analyseren wat hier de afgelopen jaren is gebeurd, kom ik niet meer aan besturen toe. Daarom zeg ik als rasechte politica: wij gaan deze rit gewoon uitzitten.’||https://www.volkskrant.nl/nieuws-achtergrond/de-watersnoodramp-inspireerde-inge-smeets-om-de-politiek-in-te-gaan-je-beseft-ineens-hoe-belangrijk-de-overheid-is~bd9109d2/
2022-07-14||12 miljoen Oekraïners op de vlucht, Duitsland vangt na buurlanden de meeste vluchtelingen op||Er zijn op dit moment bijna 12 miljoen Oekraïners gevlucht voor de Russische invasie, aldus VN-vluchtelingenorganisatie UNHCR. 5,6 miljoen vluchtelingen zijn geregistreerd in andere Europese landen, waaronder Rusland. Het aantal intern ontheemden is eind juni gepeild op 6,2 miljoen. Begin mei waren nog 8 miljoen Oekraïners op de vlucht in eigen land, maar deze afname zal ook deels zijn veroorzaakt doordat personen de grens inmiddels zijn overgestoken. Het aantal vluchtelingen in het buitenland is sinds begin mei toegenomen met 1,3 miljoen. Opgeteld lijkt de totale hoeveelheid vluchtelingen wel afgenomen, maar omdat mogelijk niet iedereen wordt geregistreerd, is dit onzeker. In West- en Centraal-Oekraïne zijn minder intern ontheemden, zo blijkt uit de tellingen. De afname is zichtbaar sinds het Russische offensief is geconcentreerd op het oosten en zuiden van het land. Daardoor keren vermoedelijk dus meer mensen terug naar huis in het westen en midden van het land. 3,8 miljoen intern ontheemden komen uit het oosten van Oekraïne. Van de 5,6 miljoen Oekraïense vluchtelingen die naar het buitenland zijn gevlucht, zijn er ongeveer 2,5 miljoen verder gereisd dan de omliggende landen. De meesten daarvan zijn opgevangen in Duitsland (893 duizend), gevolgd door Tsjechië (391 duizend) en Turkije (145 duizend). In Nederland zijn 69 duizend Oekraïners geregistreerd, per inwoner meer dan bijvoorbeeld in Frankrijk of het Verenigd Koninkrijk. Het aantal vluchtelingen in Nederland neemt nog maar licht toe, 50 duizend personen bevinden zich in een opvang van de overheid. Van alle landen telt Rusland opmerkelijk genoeg de meeste Oekraïners: 1,6 miljoen. Het is niet bekend in hoeverre Oekraïners vrijwillig naar Rusland vertrekken; de Verenigde Staten spraken afgelopen week van deportaties.||https://www.volkskrant.nl/nieuws-achtergrond/12-miljoen-oekrainers-op-de-vlucht-duitsland-vangt-na-buurlanden-de-meeste-vluchtelingen-op~b1c2bcdd/
2022-07-14||Pilotenstaking bedreigt voortbestaan van Scandinavische luchtvaartmaatschappij SAS||De staking, die al elf dagen duurt, heeft tot nu toe geleid tot het annuleren van 2.550 vluchten, en kost volgens het bedrijf 100 tot 130 miljoen Deense kroon per dag (omgerekend ruim 13 tot 17,5 miljoen euro). De geplaagde luchtvaartmaatschappij heeft een faillissementsaanvraag ingediend in de VS om zo uitstel van betaling te krijgen. Ondertussen voert SAS gesprekken met potentiële geldschieters, om als onderdeel van die aanvraag een noodfinanciering te krijgen van 700 miljoen dollar. ‘De staking zet het succes van het juridische proces rond de aanvraag van uitstel van betaling, en uiteindelijk het voortbestaan van het bedrijf, op het spel’, zei de Nederlandse topman Anko van der Werff.||https://www.volkskrant.nl/economie/pilotenstaking-bedreigt-voortbestaan-van-scandinavische-luchtvaartmaatschappij-sas~b8e247317/
2022-07-14||Eurocommissaris: ‘Het is stormachtig weer, maar we houden koers’||‘We zitten niet in een recessie op dit moment!’ Eurocommissaris Paolo Gentiloni (Economie) herhaalt het een paar keer om mogelijke doemscenario’s de kop in te drukken. Ja, de economische groei is een stuk lager dan zes maanden geleden werd voorspeld. En ja, de vooruitzichten zijn weinig rooskleurig. Maar volgens de donderdag door de Europese Commissie gepresenteerde ramingen is er nog steeds groei: dit jaar én volgend jaar. Ook het inflatiespook krijgt de EU weer terug in zijn hok. Deze zomer bereiken de prijsstijgingen hun hoogtepunt, zegt Gentiloni in een online interview met vier Europese kranten, waaronder de Volkskrant. ‘Daarna gaat het naar beneden. Eind 2023 zit de inflatie weer rond het streefcijfer van 2 procent.’ ‘Ik zou de situatie waarin we zitten en kunnen belanden uit elkaar willen houden. We zitten nu niet in de oliecrisis van de jaren zeventig. De arbeidsmarkt is stevig, er zijn grote spaartegoeden, mensen willen weer reizen en uitgeven. Die positieve krachten zijn vooralsnog sterker dan de negatieve van inflatie en dreigende energietekorten. We zullen op 21 juli zien, als het onderhoud aan Nord Stream is afgerond, of Rusland weer gas levert. Als dat niet gebeurt komen we vermoedelijk in een recessie. Maar laten we van deze gedachte geen self-fulfilling prophecy maken. Voor nu geldt: we zitten in stormachtig weer, maar houden koers.’ ‘Met een woord: nee! We staan er veel beter voor dan 10-12 jaar geleden. Banken hebben meer kapitaal, de looptijden van schulden zijn langer. Zelfs nu de rente stijgt, is de aflossing geen probleem. We gaan van een periode van negatieve rente naar een van rond de nul procent, dat is veel lager dan de rente die destijds over de oude leningen betaald moest worden. Natuurlijk is psychologie belangrijk voor de financiële markten, net als politieke stabiliteit. Maar op korte termijn voorzie ik ik geen financiële onrust.’ ‘Het herstelfonds was uitzonderlijk en eenmalig, dat is de afspraak. Laten we dat fonds eerst tot een succes maken. Natuurlijk kan de methode – Europees geld gebruiken voor projecten van Europees belang – gebruikt worden voor andere doelen: energie, defensie.’ ‘U heeft gelijk. Daarom heeft de Commissie de lidstaten gevraagd die 225 miljard euro uit het herstelfonds in te mogen zetten voor projecten die ons onafhankelijk maken van Russisch gas. Er wacht ons evenwel een berg aan investeringen: de groene en digitale omschakeling kost 640 miljard euro per jaar tot 2030. Dat zal grotendeels door private investeerders betaald moeten worden, maar ook door overheden. En we mogen niet toestaan dat lidstaten meer of minder vervuilen naar rato van de ruimte in de staatskas.’||https://www.volkskrant.nl/nieuws-achtergrond/eurocommissaris-het-is-stormachtig-weer-maar-we-houden-koers~b0fbbbe1/
2022-07-14||Vervanger sjoemelsoftware is óók sjoemelsoftware||Het middel waarmee Volkswagen na uitbraak van het dieselschandaal zijn problemen probeerde op te lossen, blijkt mogelijk erger dan de kwaal. Toen in 2015 bekend werd dat de autofabrikant moedwillig software had gebruikt om miljoenen dieselauto’s schoner te laten lijken dan ze in werkelijkheid waren, installeerden ingenieurs van Volkswagen software die het probleem moest oplossen. Deze software keek onder meer naar de buitentemperatuur. Als die onder de 15 graden Celsius kwam, werd het gebruik van een systeem om uitlaatgassen te reinigen stapsgewijs uitgeschakeld. Volgens Volkswagen (en ook veel andere fabrikanten) is geleidelijk afschakelen noodzakelijk om schade aan de motor te voorkomen. De zaak waar het hof uitspraak over doet, gaat over auto’s die tussen 2011 en 2013, dus voor de uitbraak van het schandaal, werden aangepast. Volgens een woordvoerder van het hof is het niet zeker dat het ook van toepassing is op latere aanpassingen. ‘Maar in feite is het probleem hetzelfde als het voor andere periodes geldt’, zegt hij. ‘Het gaat er hier vooral over dat de update illegaal is.’ Volgens het hof is de oplossing die Volkswagen heeft bedacht, hoe dan ook illegaal. Omdat ‘het hier niet gaat om een gebrek van geringe betekenis’ kunnen eigenaren van een auto gekocht tussen 2011 en 2013 hun koopovereenkomst daarom mogelijk laten ontbinden. Volkswagen zegt dat het systeem functioneerde tot een temperatuur van 10 graden Celsius, waardoor de impact van de uitspraak ‘minimaal is’ en procedures voor schadeclaims ‘gedoemd zijn te mislukken’.||https://www.volkskrant.nl/economie/vervanger-sjoemelsoftware-is-ook-sjoemelsoftware~bede8d1f/
2022-07-14||Met kwartfinale in zicht mogen voetbalsters hopen op terugkeer Miedema||‘Kom maar op met die test’, appte Vivianne Miedema woensdag alweer aan bondscoach Mark Parsons. Ze voelt zich goed, wil zo snel mogelijk terugkomen na haar coronabesmetting, die een dag eerder werd geconstateerd. Het enige wat een terugkeer bij de selectie van de Nederlandse voetbalsters in de weg staat, is een enkel streepje op een teststrip. Ook voor Jackie Groenen, die zondag positief testte, is de fysieke gesteldheid volgens Parsons niet het probleem. ‘Ik zie voor me hoe ze sprintjes in haar kamer trekt. Het gaat goed, maar we wachten nog op een negatieve test.’ Het is de voorwaarde die de Uefa stelt aan een comeback, de spelers krijgen daarom geregeld een antigeentest. Na een besmetting kan het alleen wel even duren voordat mensen niet meer positief testen, ook als ze zich goed voelen. Het is dus de vraag wanneer de twee weer aan kunnen sluiten. Door de krappe winst tegen Portugal (3-2) heeft Nederland in elk geval wel zicht op de kwartfinale. Die wordt pas volgende week vrijdag of zaterdag gespeeld, dus daarmee neemt de kans wel toe dat ze dit toernooi nog in actie komen. Zondag wacht in de groep alleen nog wel Zwitserland. Een punt volstaat om door te gaan, maar niemand onderschat deze wedstrijd meer na de moeizame eerste twee EK-duels. Ook de bondscoach niet. Op de persconferentie na afloop van de wedstrijd tegen Portugal was hij vooral boos over de manier waarop Nederland de eerste en tweede helft begon. ‘Onacceptabel’, noemde hij het. Zeker voor zijn doen is dat kritisch, want bij eerdere gelegenheden nam hij juist zijn spelers in bescherming. Portugal kwam twee keer als een raket uit de startblokken en Nederland liet zich net zo vaak volledig overrompelen. In de eerste helft ontsnapte de ploeg nog, omdat de vlag voor buitenspel omhoog ging. Die waarschuwing hielp weinig, want in de tweede helft gebeurde precies hetzelfde. Nu scoorde Portugal wel, nota bene dankzij een kopbal van Diana Silva, die slechts 1.61 lang is. Haar teamgenoot Carole Costa kreeg bovendien zeeën van ruimte om voor te geven. ‘Armoedig verdedigen’, constateerde Parsons. Opsteker was het spel van Damaris Egurrola, die de score openende en werd uitroepen tot speler van de wedstrijd. Zij verving Jackie Groenen op het middenveld, waar Parsons relatief ruim in de opties zit. Voorin is dat anders, het magere aanvalsspel tegen Portugal – Nederland trof doel uit twee corners en een schot van afstand – liet zien dat voormalig Arsenal-aanvaller Ian Wright gelijk heeft. Tegen de BBC zei hij in het voorjaar over Vivianne Miedema: ‘Er is niemand in dat Nederlandse team die haar kan vervangen.’||https://www.volkskrant.nl/sport/met-kwartfinale-in-zicht-mogen-voetbalsters-hopen-op-terugkeer-miedema~b0406067/
2022-07-14||Miljardenboete voor oud-directeuren van kerncentrale in Fukushima die ramp ‘hadden kunnen voorkomen’||Volgens een woensdag gewezen vonnis van een rechtbank in Tokio hadden de oud-directeuren deze ernstige kernramp kunnen voorkomen, en zijn ze daarom financieel aansprakelijk voor de schade. De boete breekt alle records wegens ‘gebrek aan verantwoordelijkheidsgevoel’ bij de bedrijfsleiding, die volgens de voorzitter van de rechtbank Yoshihide Asakura verantwoordelijk is voor een ramp die ‘had kunnen leiden tot de ineenstorting van ons land, wegens (...) de enorme schade voor de gehele bevolking.’ De civiele rechtszaak tegen de voormalige directie is aangespannen in 2012 door 48 aandeelhouders van Tepco, die schadevergoeding voor het bedrijf bedingen wegens nalatigheid van de toenmalige bedrijfstop om tijdig voorzorgsmaatregelen te nemen tegen een tsunami. Het is de eerste keer dat een rechter oud-leidinggevenden verantwoordelijk houdt voor de kernramp, die ontstond nadat de koelsystemen van de Fukushima Daiichi kerncentrale in maart 2011 beschadigd raakten door een aardbeving van 9.0 op de schaal van Richter en de daaropvolgende tsunami. Door een meltdown in de drie reactoren kreeg Fukushima langdurig te maken met verhoogde radioactieve straling en kon de bevolking niet terugkeren naar hun huizen. Het radioactieve water van de kerncentrale is nog steeds niet afgevoerd. Al jaren voor de ramp hadden verschillende gezaghebbende deskundigen berekend dat een vloedgolf van zo’n 15 meter hoogte de kerncentrale kon treffen. In plaats van de kernreactoren uit voorzorg waterdicht te maken, een project dat binnen twee jaar had kunnen worden afgerond, liet voormalig vicepresident Sakae Muto opnieuw onderzoeken of de berekeningen van de experts wel deugden. De rechter noemde deze beslissing ‘onvergeeflijk wegens de extreme irrationaliteit’, maar destijds stemden Muto’s mede-directeuren ermee in en bleven voorzorgsmaatregelen op de lange baan schuiven. De aandeelhouders hadden ingezet op 160 miljard euro. Eén oud-directeur hoeft zijn aandeel in de torenhoge boete niet te betalen omdat hij pas een jaar voor de aardbeving in de directie kwam, te laat om nog veiligheidsmaatregelen te nemen die de kernramp hadden kunnen vermijden, aldus de rechtbank. Tepco heeft geen commentaar gegeven op de uitspraak. De aandeelhouders reageerden verheugd. Het vonnis onder leiding van Asakura, die als eerste rechter belast met een civiele zaak het rampgebied en de kerncentrale in oktober 2021 bezocht, staat in contrast met een recente uitspraak van het Hof vorige maand, waarin de Japanse overheid juist geen schadevergoeding hoeft te betalen aan duizenden inwoners van Fukushima die hun baan en leefgemeenschap verloren door de ramp. Volgens dat vonnis was het zelfs met toen beschikbare wetenschappelijke kennis niet te voorzien dat de tsunami zo hoog zou zijn. Met een soortgelijk argument sprak een strafrechter in 2019 drie Tepco-leidinggevenden vrij van plichtsverzuim. Tegen dat vonnis loopt nog een hoger beroep.||https://www.volkskrant.nl/nieuws-achtergrond/miljardenboete-voor-oud-directeuren-van-kerncentrale-in-fukushima-die-ramp-hadden-kunnen-voorkomen~bef8ed4e/
2022-07-14||Voer ‘Mini-job’ in voor werkwilligen||Werken is niet alleen noodzakelijk, zegt hoogleraar Jan Lucassen (Boeken & Wetenschap, 9/7). Het geeft ook voldoening en verleent een identiteit. Na twee jaar pensioen ben ik niet ‘dood­ongelukkig’, ik doe veel vrijwilligerswerk. Wel vraag ik me af of mijn gevoel van ‘overbodig’ zijn samenhangt met het schrijnende personeelstekort. In Duitsland is er de ‘Mini-job’: speciaal voor mensen die niet (meer) werken maar nog kunnen en willen bij­dragen aan het arbeidsproces. De werkgever draagt een beetje loonbelasting af. De werknemer krijgt 450 euro (vanaf 1 oktober 520 euro) per maand en ­betaalt daarover geen inkomensbelasting. Waarom niet zoiets in Nederland afspreken? Zo kunnen gepensioneerden voor, zeg, een dagdeel in de week betaald werk doen. En kunnen bijvoorbeeld studenten, migranten en andere welwillenden zonder veel gedoe zich nuttig maken. En het personeelstekort iets verminderen. Werkgevers blij, werkwilligen voelen zich weer nuttig en de staat verdient er ook nog iets aan. Erik van der Goot, Eindhoven Tata Steel krijgt een vrijbrief van de provincie Noord-Holland om door te gaan met zware vervuiling (Ten eerste, 14/7). De machteloze omwonende heeft weer het nakijken. En waarom zou de boer überhaupt stoppen met mest uitrijden en stikstofreductie als er elders bewust ogen worden toe­geknepen? Koos van Nieuwenhoven, Baarn Pieter Klok slaat de spijker op z’n kop dat het beter verdelen van de woningvoorraad een antwoord kan zijn op de woningcrisis (Ten eerste, 14/7). Zoals Fettie Mollema – in navolging van Remco Camperts gedicht Verzet begint niet met grote woorden – al voorstelde: bied gewoon een kamer aan (Geachte redactie, 7/7). Mijn idee! Toch hoor ik van vrienden, buurtgenoten en collega’s vooral gepruttel. Brengt me op de regels van Willem Elsschot: ‘Tussen droom en daad staan wetten in de weg en praktische bezwaren...’ Nanette Haze, Nijmegen Ik ben er niet uit of ik de beslissing van het college in Utrecht om zes weken lang sociale woningen alléén voor statushouders te reserveren, moedig, solidair, (on)eerlijk of dom vind (Voorpagina, 13/7). Hoe eerlijk vind je dit, als je in Utrecht al 11 jaar op een wachtlijst staat, en de gevolgen van weer een ­crisis op jou worden afgewenteld? Nederland is, op Malta na, het dichtstbevolkte land in Europa. Uit cijfers van het CBS blijkt immigratie een belangrijke oorzaak van de bevolkingsgroei. Nederland heeft 17,7 miljoen inwoners en 8 miljoen huizen. In de afgelopen vijf jaar zijn er 340 duizend huizen gebouwd met het streven om 20 procent hiervan als sociale woningbouw te realiseren. Met deze getallen verliest terechte opvang voor asielzoekers in Nederland ieder draagvlak. Het is vloeken in de kerk van progressief Nederland, maar ze moet de problematiek adresseren met het instellen van een maximum aantal asielzoekers die per jaar welkom zijn en fatsoenlijk kunnen worden gehuisvest. De rest van gerechtvaardigde asielzoekers moeten in andere Europese landen worden opgevangen, waarvoor Nederland uiteraard een eerlijk aandeel betaalt, gebaseerd op ons bbp. Anders wordt immigratie de volgende splijtzwam in de samenleving met als enige winnaars populistische partijen en media. Hans Moonen, Utrecht Zes weken lang voorrang voor statushouders. Het werd tijd. Tot Stef Blok anders bedacht, had deze groep voorrang voor een sociale huurwoning. De hele ‘crisis’ in de vluchtelingenopvang komt niet door de hoge instroom, maar doordat gemeenten hun statushouders in de opvang laten zitten. Het gaat om zo’n 15 duizend mensen met een vergunning om te blijven, mensen die niet met hun nieuwe leven kunnen beginnen. De helft moeten gemeenten nu versneld (toch) huisvesten. De andere helft moet nog langer wachten op hun rechtmatige plek in onze samenleving. Inge Huiskers, Utrecht Familie De Heus is groot geworden in veevoeders, groot kunstverzamelaar en (on)baatzuchtig sponsor van diverse doelen (Ten eerste, 13/7). Ze steunt ook volledig de boerenopstand. Waarom? Uit welbegrepen eigenbelang. In dezelfde krant staat een artikel over een bijna gepensioneerde vrachtwagenchauffeur die zijn laatste kilometers slijt in een accuvrachtwagen waarmee hij slechts 150 km kan rijden voordat hij weer moet opladen. Waarom? Uit welbegrepen algemeen belang: ‘Voor de toekomst van mijn kleinkinderen zal de wereld er toch wat anders uit moeten zien.’ Zal de essentie van dit citaat ooit de veevoedergigant bereiken? Heus niet. A. la Rivière, Baarn||https://www.volkskrant.nl/columns-opinie/voer-mini-job-in-voor-werkwilligen~bafc0f92/
2022-07-14||Een mondiaal atletiektoernooi in de kleinschalige entourage van Eugene  ||Doorgaans worden de WK’s atletiek gehouden in wereldsteden: Londen, Beijing, Moskou, Berlijn. Nu is niet gekozen voor New York of Los Angeles, waar in 2028 de Zomerspelen zijn. De WK, die door corona een jaar werden uitgesteld, worden gehouden in Eugene, aan de Amerikaanse westkust. Dat is een klein universiteitsstadje in de staat Oregon met maar 170 duizend inwoners, op twee uur rijden zuidwaarts van Portland. Ondanks de beperkte omvang (er zijn 150 Amerikaanse steden groter) geldt Eugene als het atletiekmekka van de VS. Het is de bakermat van Nike, opgericht door hardloper Phil Knight en zijn coach Bill Bowerman, die in de jaren ‘60 en ‘70 aan de Universiteit van Oregon verbonden was. Bowerman gaf het Amerikaanse hardlopen een enorme impuls gaf en maakte van Eugene dé atletiekhotspot van het land. Nike zit diep in de haarvaten van de Amerikaanse atletiek en is dankzij sponsoruitgaven de kurk waar de sport in eigen land op drijft. Dat verklaart de keuze voor Eugene, waar het voor circa 270 miljoen dollar gerenoveerde stadion plaats biedt aan 17 duizend toeschouwers. Het is de achttiende keer dat de WK worden gehouden. Dat de WK voor het eerst in de Verenigde Staten zijn verleent het toernooi extra cachet, het land geldt immers als atletiekgrootmacht. Het deelnemersveld is daarom van bijna-olympisch niveau, al kan qua sterrenstatus nog steeds niemand in de schaduw staan van de vijf jaar geleden afgezwaaide Usain Bolt. Vanzelfsprekend wordt er veel verwacht van de 100 meter, het koningsnummer op de atletiekbaan dat zondag op het programma staat. Komen de wereldrecords van Bolt (9,58) en Florence Griffith-Joyner (10,49) eindelijk eens in beeld? Het zou kunnen, want er is aan het schoeisel van de sprinters de afgelopen jaren veel verbeterd. Bij de mannen willen de Amerikanen toeslaan met Fred Kerley, Trayvon Bromell en Christian Coleman, de wereldkampioen van 2019. Zij zullen af moeten rekenen met de Italiaanse olympisch kampioen Marcell Lamont Jacobs, die erop gebrand is om in zijn geboorteland te winnen. Bij de vrouwen kijkt iedereen naar de Jamaicaanse sprinters die vorig jaar het olympisch podium vulden: Elaine Thompson-Herah, Shelly-Ann Fraser-Pryce en Shericka Jackson. Zijn er op andere onderdelen nog records te verwachten? Zeker. Bij het polsstokhoogspringen bijvoorbeeld, waar de Amerikaans-Zweedse Mondo Duplantis plannen heeft om boven de 6.16 meter uit te komen die hij begin deze maand in Stockholm bereikte. Ook op andere onderdelen liggen records in het verschiet, bijvoorbeeld voor Sydney McLaughlin, concurrente van Femke Bol op de 400 meter horden. De Amerikaanse scherpte eind juni op de nationale kampioenschappen in Eugene het wereldrecord al aan tot 51,41. Vorige zomer tijdens de Olympische Spelen in Tokio presteerden de Nederlandse atleten beter dan ooit. Acht medailles was de oogst. De hoop onder de Nederlandse selectie is dat tijdens de WK dat succes een vervolg kan krijgen. Eenvoudig wordt dat niet. Zo is Sifan Hassan niet helemaal zeker van haar vorm terwijl zij in Tokio degene was die de twee gouden Nederlandse medailles binnen sleepte, op de 5.000 en 10.000 meter. Daarnaast veroverde ze brons op de 1.500 meter. Zij mikt dit WK wel op een medaille, maar acht de kans klein dat het goud is. Bovendien heeft ze één kans minder op succes dan vorig jaar. Ze laat de 1.500 meter schieten en doet enkel mee aan de 5.000 en 10.000 meter. De ploeg is in ieder geval groot. Nederland is met 36 atleten vertegenwoordigd. Het gros van de sporters komt uit op de verschillende estafetteonderdelen, de 4x100 meter en de 4x400 meter. Die teamonderdelen vormen voor een aanzienlijk deel de basis onder het Nederlandse succes op de Zomerspelen, waar de 4x400-metermannen zilver grepen. De belangrijkste kansen op individueel succes komt van de medaillewinnaars van Tokio: Abdi Nageeye op de marathon (zilver), meerkampsters Anouk Vetter en Emma Oosterwegel (zilver en brons) en natuurlijk Femke Bol, die op de 400 meter horden in Japan derde werd. De tweevoudig wereldkampioene op de 200 meter ontbreekt op de WK. De 30-jarige sprintster kampte in het olympisch seizoen met rugproblemen en keerde pas dit voorjaar terug op de atletiekbaan. Ze slaagde er niet in om de WK-limiet te lopen. Hoewel het een teleurstelling was, toonde Schippers zich ook realistisch. Met haar huidige vorm heeft ze op de WK niets te zoeken. Liever werkt ze verder aan haar herstel. Sowieso ontbreekt het aan Nederlandse inbreng op de kortste sprintnummers. Zo is ook Churandy Martina niet in Eugene. De 37-jarige sprinter die vijfmaal deelnam aan de Spelen en over twee jaar mikt op zijn zesde deelname in Parijs, werd buiten de 4x100-meterselectie gelaten. Hij plaatste zich ook niet voor de individuele 100 of 200 meter. Wie de verrichtingen van de Nederlanders live wil zien, moet vroeg opstaan of laat naar bed. De finales zijn telkens diep in de Nederlandse nacht, met het slotakkoord steeds net voor vijf uur ’s ochtends. Uitzonderingen de finale 10.000 meter met Sifan Hassan, zaterdag om 21.20 uur, en de marathon met Nageeye, die zondag om 15.15 uur Nederlandse tijd begint.||https://www.volkskrant.nl/sport/een-mondiaal-atletiektoernooi-in-de-kleinschalige-entourage-van-eugene~b76f9a52/
2022-07-14||Nieuwe 3FM-baas maakt zich niet populair met zijn plan voor een optimistische zender: ‘Het is hard nodig’||Nee nee nee, zegt zendermanager Menno de Boer met grote stelligheid, popzender (en zorgenkind) NPO 3FM heeft totáál niet de ambitie om de commerciële marktleiders Q Music en Radio 538 te imiteren. ‘Q en 538 vullen het segment hitradio al voortreffelijk in. 3FM wil in de eerste plaats een gepassioneerde zender zijn waar de muziek centraal staat.’ De aankondiging van een nieuwe programmering op 3FM leidde woensdag tot tumult op sociale media, vooral in kringen van popjournalisten en muzikanten. Een deel van de reacties was smalend, onder meer vanwege de komst van veteraan Eddy Keur (62) naar de zender. De dj’s Frank van der Lende en Sander Hoogendoorn en het duo Rob Janssen/Wijnand Speelman worden vanaf 12 september op andere tijdstippen ingezet. De NPO kondigde voorts de terugkeer aan van Barend van Deelen (Radio 538). De echte commotie volgde pas later op de dag, nadat de VPRO op eigen gezag en buiten het persbericht om liet weten dat het avondprogramma 3 voor 12 Radio vanaf januari 2023 zal worden geschrapt. Het programma is het boegbeeld van een progressief, crossmediaal platform van nieuwe popmuziek. De VPRO liet weten verbijsterd te zijn over de ingreep. Ook in de volgerskaravaan klonken luide protesten. ‘Inhoud boven kijk- en luistercijfers, dat zou bij de NPO steeds de afweging moeten zijn’, twitterde muziekjournalist Leo Blokhuis bozig. ‘Onbegrijpelijk dat nu deze keus gemaakt wordt.’ Hij kreeg veel bijval. Menno de Boer (43) begon in mei van dit jaar met zijn werk als zendermanager van 3FM. Zijn sporen verdiende hij vooral bij commerciële zenders, Radio 538 en SLAM! onder meer. Hij is de vierde zendermanager in 7 jaar. 3FM worstelt al jaren met een neergang. Het marktaandeel is sinds de eeuwwisseling met 75 procent geslonken en op de lijst van best beluisterde zenders staat 3FM op de twaalfde plaats. De doelstelling van De Boer: ‘Meer impact en een toename van het bereik.’ Zijn conclusie na een paar maanden werk: ‘In bijna alle tijdvakken presteren we onder de maat. Dus ja, ik denk dat het goed is om scherpe keuzes te maken. Een ding weet ik zeker: als we alles bij het oude zouden laten, bereiken we niks. We hebben een stabiele groep luisteraars, zo’n 750 tot 800 duizend mensen per week, maar we willen meer impact. Oók voor de beginnende bandjes, óók voor de Nederlandse popmuziek.’ Met de VPRO is hij in gesprek hoe 3voor12 de zender kan ondersteunen, niet per se lineair, maar ook online en met video. De Boer stuurt aan op samenwerking met de andere omroepen. Het past bij de ‘integrale benadering’ die hij met 3FM voor ogen heeft. ‘Het gaat veel verder dan dat ene tijdslot in de avonduren’. De verschillende eilanden, omroepen, moeten bij elkaar worden gebracht. Wat De Boer de ‘tone of voice’ noemt, moet eensluidend zijn. ‘We zijn één publieke omroep hè, met één missie en één taak. Dit is een gezamenlijk project dat erop is gericht om 3FM weer in een groeistand te krijgen. Ik benader het merk 3FM vanuit een mentaliteit. Hoe kunnen we ons onderscheiden? Dan gaat het over alles, van jingles tot de presentatoren en van muziekformats tot de uitstraling op marketinggebied. Die integrale benadering is hard nodig.’ De toon wordt optimistischer, aldus De Boer. ‘De zender was wat doorgeschoten in de maatschappelijke betrokkenheid en bezorgdheid over de wereld van morgen. Veel mensen luisteren naar radio voor de muziek. Radio biedt ook verstrooiing, een ontsnappingsmogelijkheid. 3FM wil de zender zijn die lichtpuntjes toont, ook al is het leven niet altijd even mooi.’ Voor vernieuwende muziek blijft ook in de nieuwe programmering ruim plaats, zegt hij. ‘3FM blijft de zender voor nieuwe muziek, dat nemen we onverminderd serieus. Maar tegelijkertijd willen we een grote groep luisteraars comfort en herkenbaarheid bieden, op een scherpe en avontuurlijke manier’. En nee, de commotie heeft de zendermanager niet overvallen. ‘Ik begrijp de ophef en emoties. Dit gaat nu eenmaal niet zonder slag of stoot, maar het is hard nodig.’||https://www.volkskrant.nl/cultuur-media/nieuwe-3fm-baas-maakt-zich-niet-populair-met-zijn-plan-voor-een-optimistische-zender-het-is-hard-nodig~bd90bc6c/
2022-07-14||WK-medaille zegt marathonloper Nageeye meer dan een zak met geld ||‘Het is een lange weg geweest’, zegt Abdi Nageeye (33) een ruime week voor de start van de WK atletiek. Hij is al in de VS en spreekt met Nederlandse journalisten via een videoverbinding. Terwijl alleen de onderste helft van zijn gezicht te zien is, haalt hij herinneringen op aan de laatste keer dat hij in Eugene was, de locatie van de WK die vrijdag van start gaan. Het was 2013 en Nageeye mocht een paar maanden mee trainen met Mo Farah, de meervoudig olympisch kampioen op de 5.000 en 10.000 meter. Farah is net als Nageeye als kind Somalië ontvlucht. Dat schept een band. Ondanks de begeleiding van de olympisch kampioen voelt Nageeye zich niet op zijn plek in het atletiekmekka in Oregon. Het was te aangeharkt in het stadje, waar Nike vandaan komt, en de rondjes op de 400-meterbaan begonnen hem tegen te staan. Aan het eind van zijn trainingsblok, op 31 mei 2013, nam hij deel aan de 10.000 meter tijdens de Prefontaine Classic. Die internationale wedstrijd in Eugene maakt deel van de prestigieuze Diamond League, maar ondanks het gewicht van de race vond hij er niets aan. ‘Voor veel atleten is Eugene heilige grond, maar ik genoot er niet van. Meteen na de finish wist ik: ik ben klaar met de baan.’ Hij bekeerde zich tot de weg, tot de marathon. Dat lag hem beter. In 2017 scherpte hij het nationaal record aan tot 2.08,16 en in 2019 tot 2.06,17. Afgelopen april snelde hij tijdens de marathon van Rotterdam naar zijn eerste zege en weer een nieuw record van 2.04,56. Nageeye had er lang op moeten wachten. Zijn echte doorbraak kwam pas tijdens de uitgestelde Zomerspelen van Tokio. Daar haalde hij voor het eerst een internationale podiumplek: zilver. Wereldrecordhouder Eliud Kipchoge kon hij in Japan niet volgen, maar Nageeye had genoeg energie om zijn trainingsmaat Bashir Abdi op te jutten naar het brons. Die beelden gingen de wereld over. De Belg is van oorsprong ook Somalisch en de twee koesteren een diepe vriendschap die is geworteld in hun vergelijkbare levensloop. Nageeye werd als kind van 5 op het vliegtuig naar Nederland gezet, naar een halfbroer in Den Helder. Zes jaar later werd hij plots naar Syrië gestuurd en belandde niet veel later terug in Somalië. Hij vluchtte en belandde via Ethiopië weer in Nederland, waar hij vanaf zijn 13de opgroeide bij een pleeggezin in Oldebroek. Het heeft hem gevormd. Hij is Nederlander en Afrikaan tegelijk. De meeste tijd brengt hij tegenwoordig weer door in het oosten van Afrika. Ofwel in Hargeisa in Somalië bij zijn vrouw en twee kinderen, ofwel in het Ethiopische Suluta, waar het voor lopers geweldig trainen is. ‘Ik houd van Afrika’, zegt hij. Het leven is er relaxter. Maar misschien even belangrijk: hij kan er wat betekenen voor de mensen. ‘Ik heb van mijn gastgezin in Nederland geleerd om anderen te helpen. Ik ben zelf ook altijd geholpen. Vreemden werden mijn vrienden.’ In Nederland marcheert het allemaal wel. Natuurlijk is er wel maatschappelijke onvrede, maar in vergelijking met Somalië is het een oase van kalmte. ‘Laatst zijn in Somalië op één dag meer dan driehonderd mensen afgeslacht. Het is gekkenhuis.’ In die context kan hij wat betekenen, denkt hij. Niet als politicus, want die worden volgens hem in Somalië te veel door geheime agenda’s gedreven. ‘Ik wil iemand zijn die iets goed doet voor de hele gemeenschap. Zoals de bakker om de hoek of de dokter. Niemand is tegen een dokter. Ik wil met iedereen samenkomen en communiceren. Dat heb ik in Nederland geleerd.’ Hij bemoeit zich al met recycling en helpt boeren in de regio, maar Nageeye is toch vooral marathonloper. Eentje die met zijn zilveren medaille van Tokio geliefd is bij organisatoren van de grote stadsmarathons. Hij had, zoals Kipchoge, kunnen kiezen voor de najaarsmarathon van Berlijn en inclusief flink wat startgeld, maar hij gaat voor zijn WK-debuut. ‘Ik ben nu in de positie om een WK-medaille te pakken en als dat lukt, dan is dat iets om aan mijn kleinkinderen te vertellen. Het is een unieke opportunity.’ Nageeye komt het best tot zijn recht in kampioenschapsraces, zonder de strak geregisseerde tempomakers die de snelheid bij de stadsmarathons bepalen. Nageeye is een man met een eindschot, die na 42 kilometer nog kan versnellen. Hij beheerst het tactische spel dat op EK’s, WK’s en de Spelen wordt gespeeld omdat daar geen ‘hazen’ lopen en de favorieten het onderling moeten zien uit te vogelen. Hij verkneukelt zich over de onrust die hij en zijn maatje Bashir Abdi zullen veroorzaken bij de concurrenten. Als ‘Abdi en Abdi’ functioneren ze als een tandem in de wedstrijd. ‘Gaan wij achterin hangen, dan zullen ze in paniek raken. Als we voorop lopen zullen ze in paniek raken.’ Hun samenwerking zint de atleten uit marathongrootmachten Kenia en Ethiopië maar matig, merkt hij. Dat geeft hem de energie om ditmaal in Eugene juist mooie herinneringen te scheppen. ‘Zij willen ons een lesje leren en er een harde wedstrijd van maken, maar ik moet vertrouwen op mijn eindsprint en duurvermogen. Ik wacht op de laatste kilometers. Misschien ga ik na 38 kilometer, misschien na 37 of pas de laatste 50 meter. Ik ben overal klaar voor. Bring it on.’||https://www.volkskrant.nl/sport/wk-medaille-zegt-marathonloper-nageeye-meer-dan-een-zak-met-geld~be5da7ad/
2022-07-14||NPO vraagt mediatoezichthouder salarisvoorstel Jeroen Pauw te onderzoeken||Door het contractvoorstel, dat Pauw (61) deed aan de omroep BNNVara, zou hij boven het salarisplafond voor presentatoren van de publieke omroep uitkomen. Bovenop het maximumsalaris (toen 194 duizend euro) zou hij verdienen aan een afnamegarantie ter waarde van 500 duizend euro voor TVBV, de producent waar hij op dat moment directeur van was. Het maximumsalaris – dat gelijkstaat aan een ministersloon – is vastgesteld in het Beloningskader Presentatoren in de Publieke Omroep (BPPO). Een woordvoerder van de NPO schrijft dat het CvdM recentelijk een onderzoek heeft aangekondigd naar het functioneren van het BPPO. ‘Frederieke Leeflang heeft naar aanleiding van de vragen van BNR aan het CvdM gevraagd om deze specifieke casus daar ook onderdeel van te laten zijn.’ Het CvdM, dat toezicht houdt op de Mediawet, heeft nog geen officieel verzoek ontvangen van de NPO, zegt een woordvoerder. Daardoor kan die niet met zekerheid zeggen of de toezichthouder de kwestie-Pauw ook zal betrekken in het onderzoek – dat nog niet publiekelijk was aangekondigd en waarvan nog onduidelijk is waar dat precies over zal gaan en wanneer het zal plaatsvinden. Volgens een woordvoerder van de NPO is het formele schriftelijke verzoek in aantocht. Van een overeenkomst tussen Jeroen Pauw en BNNVara is het nooit gekomen. BNNVara wilde er niet aan, volgens BNR omdat anders het BPPO zou zijn overtreden. Daardoor stopte de talkshow Pauw. Op aandringen van Frans Klein, directeur video van de NPO, werd de opvolger van Pauw, Op1, uiteindelijk alsnog gemaakt door TVBV. Jeroen Pauw en zijn zakenpartner Peter Adrichem zeggen tegen BNR, dat het contractvoorstel in handen heeft, niets fout te hebben gedaan. Volgens hen zijn het presentatiecontract en de afnamegarantie ‘volstrekt gescheiden zaken’. Pauw benadrukt dat er uiteindelijk niets is getekend. ‘Big deal? Nee, no deal.’ NRC schreef in 2020 al over de kwestie. Naar aanleiding daarvan kreeg toenmalig minister Arie Slob (Media, ChristenUnie) Kamervragen. Hij concludeerde, ook omdat BNNVara zich had teruggetrokken, dat het BPPO niet was overtreden. Uit die beantwoording bleek ook dat de minister met de casus worstelde. Het BPPO besteedt één zin aan dergelijke constructies. Als een presentator samenwerkt met een producent moet de publieke omroep zich ‘tot het uiterste inspannen’ om zich aan het beloningskader te houden, schrijft het voor. Omroepen zijn dus zelf verantwoordelijk voor de naleving ervan en bovendien heeft de minister geen inzage in afspraken die omroepen met presentatoren en producenten maken. Slob schreef destijds dat ‘meer transparantie en helderheid’ nodig was. Daarnaast wilde hij in gesprek met de omroepen en producent ‘over de aanscherping van regels in het BPPO die gaan over constructies waarbij presentatoren zich – via een bedrijf – laten inhuren’. Later werd Slob optimistischer. In een Kamerbrief van 7 juli 2021 schreef hij dat de BPPO ‘op dit moment voldoende houvast biedt’. Van de driehonderd presentatoren van de publieke omroep hebben er zeven ook een eigen productiebedrijf, een ‘gering’ aantal. Bovendien is het toezicht op het BPPO op 1 juli 2021 overgeheveld van een onafhankelijke commissie binnen de NPO naar het CvdM, dat ‘een breed scala aan toezicht- en handhavingsinstrumenten tot zijn beschikking heeft’. Arie Slob heeft het Binnenhof inmiddels verlaten. Staatssecretaris Gunay Uslu (D66, Media) komt in november terug op het onderwerp, aldus een woordvoerder. In een eerdere versie stond dat het Commissariaat voor de Media een onderzoek had aangekondigd naar het functioneren van de NPO. Dat klopt niet. Het onderzoek zal gaan over het BPPO (Beloningskader Presentatoren in de Publieke Omroep).||https://www.volkskrant.nl/cultuur-media/npo-vraagt-mediatoezichthouder-salarisvoorstel-jeroen-pauw-te-onderzoeken~b1913ca8/
2022-07-14||De capo di tutti capi greep mijn leesbril van tafel en stopte hem in zijn borstzakje||Landheer en ik gingen eten in onze ouwe woonplaats, Enschede, ook wel Pluskut genoemd. ‘Vulgaire man.’ Maar niet door mij. Ik zeg altijd netjes Enschede. Omwille van sentimentele redenen kozen we voor Pizza Mamma, ons vaste adresje waar we vijftien jaar niet meer geweest waren. Landheer, die eigenlijk Akkerman heet, ongeveer zoals de dichter Kopland, die eigenlijk Van den Hoofdakker heette, had net als vroeger een tafeltje naast de plees gereserveerd, je kon ze goed ruiken van daaraf, iets goors wc-eenderigs door je carbonara, waar we niettemin naar terugverlangden. ‘Schrijvenaar’, sprak Landheer filosofisch – mij altijd adresserend met deze zelfontworpen contaminatie van ‘kluizenaar’ en ‘schrijver’ – ‘we gaan het allemaal weer meemaken.’ Maar wat? In onze tijd dreef een melig Italiaans kereltje (letterlijk melig, te weten: onder het meel) zijn restaurant met zijn vrouw als dienster, een potige Nederlandse die ontelbare verhaallijnen kon onthouden. ‘Signores’, kon ze zeggen, ‘alles weer naar wens in de buikjes?’ Wij gaapten haar aan. ‘De gebakken Zwiebeln’, hielp ze ons, een oliestelletje installerend. Ach, glimlachten wij, de gebakken Zwiebeln, tuurlijk. Genuttigd op de Duitse kermis tijdens ons personeelsuitje met Groenman, onze chef, alweer een maand geleden, jaja, haha. Welnu, de krampjes waren gestopt. Er mochten weer gebakken Zwiebeln op Mamma’s krokante bodem. Op klassieke wijze mimeden Landheer en ik twee Napolitaanse clowntjes die samen een grote ui sneden, met een lach en heel wat biggelende traantjes. Laat maar komen! (Even kort, we hadden met UT-Nieuws, Groenmans krantje waarvoor we werkten, een Duits gehucht over de grens bezocht, en aldaar had ik staande aan een kar een onmatige hoeveelheid kartonnen borden vol gebakken uien staan leegvreten – ik denk omdat Groenman betaalde, waarna we plaatsnamen in een soort Stalinorgel met kerstverlichting eraan, de Octopussy geheten, veelarmige artillerie die ons loeiend en sissend was begonnen te centrifugeren tot er echt geen druppel gal meer in Schrijvenaars buikje zat, alle op zuur gezette horror-Zwiebeln had ik als een sovjethouwitser over het terrein gespetterd, uchekuche, wat een overlast.) ‘Waar blijven nou die Frank ‘Bomp’ Bompensiero, capo di tutti capi, en z’n sicke broertje?’ ‘Ik moet het toch even inleiden?’ Maar klopt, Pizza Mamma bleek in handen gevallen van clanleden. De oude Geppetto en zijn vrouw waren opgelost in vaten ongebluste kalk. Rond liep er nu een grote gemene Italiaan die ons agressief verwelkomde. ‘Deze tafel mogelijk’, brulde hij, ‘maar ook die, jullie nemen beter deze. Wijn?’ ‘Om te beginnen een glaasje water’, mompelde Landheer. ‘Rode of blauwe Spa?’ ‘Bent u de zoon’, informeerde ik belangstellend. ‘Neef’, antwoordde hij, en liep weg. Bij zijn pas ontsnapte en veel gezochte broer bestelden we de dagpizza. Er zat iets op uit de gehaktmolen, wat precies kreeg deze aangeklede pees niet vertaald. Daar kwam de bruut al aan. ‘Worst’, zei hij. Het was tijd voor klantenbinding. Grijnzend greep hij mijn leesbril van tafel, klapte hem dicht, en stopte hem in zijn schortzakje. Een van de pootjes was gefixeerd met plakband, tussen duim en wijsvinger had ik het ding naar Pizza Mamma vervoerd. Neef en broer, die er als Jimmy the Weasel naast stond, wilden dat ik smakelijk lachte. ‘Hier die bril’, zei ik.||https://www.volkskrant.nl/mensen/de-capo-di-tutti-capi-greep-mijn-leesbril-van-tafel-en-stopte-hem-in-zijn-borstzakje~b32d9504/
2022-07-14||Waarom krijgt een specht geen koppijn? Nieuw onderzoek haalt idee van schedel vol schokdempers onderuit||Spechten kunnen wel 12 duizend keer per dag op bomen inbeuken – op jacht naar beestjes, om nesten te maken en om partners te verleiden. Dit houden ze kennelijk vol zonder barstende hoofdpijn of hersenschade doordat hun kop werkt als een absorberende helm, mede dankzij sponsachtig botmateriaal tussen de snavel en de hersenpan, was de gedachte. Maar volgens nieuw onderzoek, gepubliceerd in Current Biology, is het tegendeel waar: een spechtenschedel is juist hartstikke stijf. Logisch ook, schrijft het internationale team van wetenschappers. Als de kop veel energie zou absorberen, zou hij ook minder efficiënt zijn in het uithakken van hout, zoals een rubberen hamer minder harde klappen geeft dan een metalen. Die stukken sponsachtig bot zijn bedoeld om te voorkomen dat de schedel breekt, niet om schokken te dempen, vermoeden ze. Met een hogesnelheidscamera filmden ze zes spechten van drie verschillende soorten, waaronder de grote bonte specht, terwijl ze op stukken hout inhakten. Ze maten vervolgens in hoeverre punten op de snavel en rond de ogen naar elkaar toe bewegen tijdens een klap. Wat blijkt: de schedel veert niet tot nauwelijks mee. Het filmen was overigens een hele toer, mailt Sam Van Wassenbergh van de Universiteit van Antwerpen, eerste auteur van de studie. De vogels zaten weliswaar in een volière, maar zie maar eens scherpe beelden vanaf de zijkant te maken met een gevoelige hogesnelheidscamera, terwijl je niet weet wanneer ze gaan beuken. ‘Alles bij elkaar een nachtmerrie voor een videograaf.’ En die hersenschade? Om te zien welke klappen de hersenen daadwerkelijk krijgen, bouwden de wetenschappers spechtenkoppen gedetailleerd na in de computer, mede op basis van hun metingen. Deze modellen bevestigden allereerst dat een stijvere schedel stukken efficiënter hakt dan een schokabsorberende. Daarnaast werd becijferd dat spechten ook zonder speciale demping ruim onder de drempel voor hersenschuddingen blijven, mede door de relatief beperkte omvang van hun brein. Hierbij gingen de onderzoekers uit van beschikbare kennis over de gevoeligheid voor hersenschuddingen van primaten. In werkelijkheid zit het er dik in dat het brein van spechten zelfs beter is toegerust op hardere klappen. Zo bevat hun schedel relatief weinig hersenvloeistof, waardoor het brein minder heen en weer klotst. Bovendien blijkt uit een wetenschappelijk onderzoek uit 2018, gepubliceerd in vakblad Plos One, dat hersenen van spechten veel zogeheten tau-eiwitten bevatten. In het menselijk brein duidt dit op schade, maar het is mogelijk dat de eiwitten bij de vogels juist preventief hersencellen beschermen. Een overtuigende studie, vindt Lorna Gibson, die als hoogleraar materiaalwetenschappen aan het Massachusetts Institute of Technology veel onderzoek naar spechtenkoppen heeft gedaan. De resultaten passen bij wat je intuïtief zou verwachten, mailt ze: met een schokabsorberende schedel zouden spechten simpelweg minder goed zijn in wat ze doen.||https://www.volkskrant.nl/nieuws-achtergrond/waarom-krijgt-een-specht-geen-koppijn-nieuw-onderzoek-haalt-idee-van-schedel-vol-schokdempers-onderuit~b3c7e27d/
2022-07-14||Het weerbericht voor vrijdag 15 juli: een enkel buitje||Doordat de wind uit het noordwesten komt wordt de temperatuur deze dagen tijdelijk iets getemperd. Desondanks blijft het veelal fraai zomerweer met dagelijks aardig wat ruimte voor de zon. Vrijdag begint de dag vrij fris, maar al snel loopt de temperatuur op naar waarden die in de middag uitkomen op 19 graden in het noorden tot lokaal 24 graden in Limburg. Het blijft op de meeste plaatsen droog maar vooral in het noorden en oosten kan een enkele bui vallen. Zaterdag verloopt overal droog en de zon laat zich regelmatig zien. Aan de temperatuur verandert vooralsnog weinig, het wordt wederom 19 tot 24 graden. Vanaf zondag gaat de temperatuur in de klim, dan zien we vooral in de zuidelijke helft op uitgebreide schaal zomerse waarden van 25 graden of meer. In het begin van de nieuwe week stijgt de temperatuur flink door. In grote delen van het land wordt het tropisch heet; dinsdag kan het in het zuiden lokaal ruim 35 graden worden. Hierbij is het vaak zonovergoten. Vanaf de tweede helft van de nieuwe week lijkt koudere oceaanlucht ons land weer te veroveren waardoor het een stuk minder heet wordt. Wel blijft het voorlopig vaak droog en zonnig.||https://www.volkskrant.nl/nieuws-achtergrond/het-weerbericht-voor-vrijdag-15-juli-een-enkel-buitje~bd8f2204/
2022-07-14||How to West End: zo geniet je van het beste theater in Londen||In Londen doen ze hun best om de theaterbezoeker ‘onder te dompelen’ in een bijzondere ervaring; immersive theatre is hier momenteel een veelgehoorde term. Om die reden is voor de nieuwe versie van musicalklassieker Cabaret de hoofdingang van het Playhouse Theatre afgesloten en zijn de ruiten geblindeerd met zwarte platen. Het publiek wordt naar de achteringang geleid, waar je door het donkere gangenstelsel onder het theater door moet lopen en in een krappe, smoezelige bar belandt, in de stijl van Berlijn in de vroege jaren dertig van de vorige eeuw. Je krijgt een shotje schnapps aangeboden en de camera op je telefoon wordt afgeplakt met een sticker. Via de bar betreed je de compleet verbouwde theaterzaal, waar verleidelijke dansers en muzikanten al voor aanvang van de show ronddwalen. Dan worden de lichten gedimd en opent de excentrieke Emcee (gespeeld door acteur Fra Fee), de voorstelling met het beroemde openingsnummer: ‘Willkommen, bienvenue, welcome. Im cabaret, au cabaret, to cabaret.’ Cabaret (at the Kit Kat Club) is een van de grote theaterhits in Londen dit jaar. Het West End, de buurt waar dagelijks musicals en toneelstukken op het hoogste niveau worden opgevoerd, is weer volledig open na twee jaar kommer en kwel. ‘Het theater in Londen is met een knal teruggekomen’, zegt Arifa Akbar, de theaterrecensent van de Britse krant The Guardian. ‘We zijn eindelijk weer terug naar normaal. Ik zit weer in volle zalen, vooral op het West End. Daar worden veel bekende titels met een hoge feelgoodfactor geprogrammeerd, om het publiek terug te lokken en de financiële tekorten die door de pandemie zijn ontstaan op te vullen. Er zijn veel revivals te zien van geliefde musicals als My Fair Lady, Oklahoma en Beauty and the Beast. Ook zie ik veel voorstellingen die draaien op beroemdheden in de hoofdrol. Momenteel is Amy Adams te zien in het toneelstuk The Glass Menagerie, en de revival van Cabaret werd in het begin gespeeld door filmsterren Eddie Redmayne en Jessie Buckley.’ Het beeld van ‘terug naar normaal’ wordt onderschreven door Andrzej Lukowski, de theaterrecensent van magazine Time Out London. ‘Vanuit mijn perspectief als bezoeker voelt het weer zoals het was in 2019. Alle theaters zijn gevuld met shows en als de ene show moet sluiten, komt er een andere voor in de plaats. Rond februari en maart, toen we de omikrongolf net achter de rug hadden, is er een psychologisch kantelpunt geweest in het gedrag hier. Toen zijn de laatste coronamaatregelen afgeschaft en zijn mensen grotendeels gestopt met het dragen van mondkapjes. Je hoeft ook geen vaccinatiebewijs meer te laten zien bij de theaters. Achter de schermen gaat het er wel nog anders aan toe: shows worden soms op het laatste moment afgelast als bij de cast corona uitbreekt. En of de producenten er financieel gezond voor staan is moeilijk te zeggen, want in Londen worden – in tegenstelling tot de theaters op Broadway in New York – nooit omzetcijfers naar buiten gebracht.’ Het West End is de verzamelnaam voor 38 grote theaters die zijn verspreid over de straten rondom de toeristische kruispunten van Trafalgar Square en Leicester Square. Het oudste theater, Theatre Royal Drury Lane vlakbij Covent Garden, opende in 1663 zijn deuren. Het West End staat garant voor de populairste titels uit het theater. Volgens de jaarcijfers van de organisatie Society of London Theatre vormde 2018 een hoogtepunt in de geschiedenis van het West End. In dat jaar kwam er een recordaantal van 15,5 miljoen bezoekers en werd er 765 miljoen pond (900 miljoen euro) aan box office-inkomsten verdiend. Op 16 maart 2020 moesten de theaters door het coronavirus noodgedwongen hun deuren sluiten, om vanaf de heropening in mei 2021 stukje bij beetje weer op te krabbelen. Het was de grootste crisis voor het Britse theater sinds de pestepidemie in 1665, toen de toneelhuizen ook lange tijd dicht waren. Inmiddels draaien de theaters en het toerisme weer op volle toeren. Tijdens een week vol theaterbezoek in juli treffen we goed gevulde theaters met publiek dat niet meer met corona bezig lijkt te zijn. Op een zomerse donderdagavond bij Cabaret (at the Kit Kat Club) is het door de intieme opzet vrijwel onmogelijk om niet met je medebezoekers in nauw contact te komen. Maar niemand lijkt dat een probleem te vinden, de sfeer is uitgelaten. Het Playhouse Theatre, fraai gelegen aan de oever van de Thames, is verbouwd tot een Berlijnse nachtclub. In het midden van de zaal is een rond podium met een draaischijf gebouwd. Het publiek is eromheen geplaatst: er zijn tafeltjes waar een select gezelschap hapjes en drankjes krijgt geserveerd, daar achter zit de rest van het publiek op tribunes aan twee zijden van het podium. In het verhaal, dat is gebaseerd op de roman Goodbye Berlin van Christopher Isherwood, volgen we de Amerikaanse schrijver Clifford Bradshaw, die aan het einde van de Roaring Twenties in Berlijn arriveert en zijn intrek neemt in het pension van Fräulein Schneider. Terwijl het decadente nachtleven van de stad floreert, is op de achtergrond Hitlers NSDAP in opkomst. De bewoners van het pension, naast Clifford ook nachtclubzangeres Sally Bowles, gaan daar op verschillende manieren mee om; de een ziet het onheil naderen en maakt plannen om Duitsland te verlaten, de ander steekt juist zijn kop in het zand. Het symbool voor de overgang van lichte naar donkere tijden en het kwijtraken van vrijheid in Berlijn is het personage van de Emcee (de ‘master of ceremonies). Deze steeds transformerende showman raakt geleidelijk zijn flamboyante en vrijzinnige trekken kwijt en wordt ingekapseld door het oprukkend nazisme. De nieuwe productie opende in december 2021 en werd lovend ontvangen. In april won de show zeven Olivier Awards, de belangrijkste Britse theaterprijs, waaronder de prijs voor ‘beste revival van een musical’. Ook theatercriticus Andrzej Lukowski is zeer te spreken over Cabaret: ‘Het is gemaakt door een aantal interessante mensen uit de toneelhoek, onder wie regisseur Rebecca Frecknall. Dit creatieve team heeft een avant-gardistische blik op de musical losgelaten. Ze hebben het verhaal serieus benaderd, alsof het om een nieuwe productie van Hamlet ging. Cabaret is een donker verhaal, over het ineenstorten van de Weimar Republiek en de opkomst van het fascisme. In deze productie zijn de meer comfortabele musicalelementen – denk aan de vrolijke, glamoureuze manier waarop Liza Minnelli het lied Life is a cabaret zingt in de filmversie – juist weggehaald. Het zijn nu dramatische performances met af en toe een lied tussendoor. Hierdoor is het geen makkelijke voorstelling, maar wel eentje die op emotioneel vlak meer oplevert.’ Lukowski is tevreden over de kwaliteit van het aanbod op het West End. De sluiting van een jaar is daarbij niet per se nadelig geweest. ‘Er had zich een lange wachtrij van shows gevormd die nog moesten uitkomen, waardoor we vorig jaar een enorme injectie van prestigieuze shows hebben gekregen. In een paar maanden verschenen veel nieuwe musicals, zoals Cinderella van componist Andrew Lloyd Webber, de musicalversie van Back to the Future, of Get Up, Stand Up!, over het leven van zanger Bob Marley. Voor de komende tijd is het de vraag of de productieketen toch ergens in de knel is geraakt. Vooral als we kijken naar de shows die vanuit New York hierheen komen. De verdeling is vaak dat de Britten beter zijn in toneelstukken, en de Amerikanen in musicals. Dus wat musicals betreft, is het de vraag wat er de komende tijd de overstap vanaf Broadway gaat maken.’ Hoewel het er deze zomer goed voorstaat, hebben de kenners ook zorgen. Zoals over excessen in de ticketprijzen voor de populairste shows. Arifa Akbar: ‘Er is controverse geweest rond het toneelstuk Cock, met Jonathan Bailey uit de Netflix-serie Bridgerton in de hoofdrol. Daarvoor kostten de duurste kaarten op een zeker moment 400 pond per stuk. Dat heeft mij wel geschokt. Ook voor Cabaret waren de duurste kaarten op een zeker moment boven de 300 pond.’ Lukowski sluit zich daarbij aan. ‘Ook al waren die dure kaarten voor Cabaret wel inclusief een maaltijd, het waren recordprijzen voor tickets hier. Maar dit zijn wel uitzonderingen. Sinds corona zijn juist ook veel shows betaalbaarder geworden. Zoals de musical Hamilton en het toneelstuk in twee delen Harry Potter and the Cursed Child. Voor de pandemie was het lastig om goede kaarten voor die shows te krijgen, dat is nu een stuk eenvoudiger. Dus wellicht is de markt in dat opzicht wat zachter geworden.’ Ook houden Akbar en Lukowski rekening met een nieuwe besmettingsgolf in het najaar. Maar voorlopig voelen zij zich op hun gemak in de theaters en zijn ze minimaal drie keer per week bij voorstellingen te vinden. Arifa Akbar: ‘Ik voel me veilig en draag zelf geen mondkapje meer. Veel theaters hebben hun ventilatie verbeterd, ik heb mijn vaccinaties gehad, dat geeft mij een goed gevoel. Los daarvan snakte ik er, en met mij vele anderen, gewoon naar om naar de normaliteit terug te keren.’||https://www.volkskrant.nl/cultuur-media/how-to-west-end-zo-geniet-je-van-het-beste-theater-in-londen~b317b1ac/
2022-07-14||Akkoord in zicht over export van Oekraïens graan via Odesa||Rusland en Oekraïne zijn een forse stap dichter bij overeenstemming over het herstellen van de Oekraïense graanexport via de Zwarte Zee. Al na één gesprek, woensdag in Istanbul, klonken van alle kanten optimistische geluiden over de mogelijkheid van een akkoord, dat mede ondertekend zal worden door Turkije en de Verenigde Naties. Dat zou een verrassend snel succes zijn. Wekenlang, terwijl wereldwijd de zorgen over de voedselscrisis en graantekorten toenamen, gaf met name Rusland geen krimp. Oekraïne beschuldigt de Russen ervan de haven van het Oekraïense Odesa te blokkeren, maar Moskou zei steeds dat Oekraïne het graantransport onmogelijk maakt doordat het mijnen in zee heeft gelegd, uit vrees voor aanvallen door de Russische marine. De Turkse minister van Defensie Hulusi Akar zei zelfs dat er volgende week al een akkoord gesloten kan worden. Andere betrokkenen waren terughoudender, maar ook bij hen overheerste de positieve toon. Secretaris-generaal van de VN António Guterres zei dat ‘meer technisch werk nog is’, maar ook volgens hem ‘is het momentum duidelijk, ik ben optimistisch’. Duidelijk lijkt al wel dat er een coördinatiecentrum zal komen in Istanbul, bemand door militaire en technische vertegenwoordigers van de drie betrokken landen en de VN. Als er een akkoord komt, zal veel afhangen van de logistieke, technische en militaire uitwerking van de details. Van alle kanten moet de veiligheid van de schepen worden gegarandeerd, en over wat dat betekent heeft elk zijn eigen opvatting. Bovendien wil Moskou garanties dat de (lege) schepen op weg naar Oekraïne niet worden gebruikt voor het smokkelen van wapens. Een belangrijke vraag is daarom wie de schepen gaat controleren en wie ze gaat begeleiden tijdens hun tocht. Waarschijnlijk zal Turkije daar een grote rol in spelen, ook al om geografische redenen. De schepen varen vanuit de Zwarte Zee door de Turkse zeestraten Bosporus en Dardanellen naar de Middellandse Zee, dwars door Istanbul. Volgens het Verdrag van Montreux heeft Turkije het beheer over de zeestraten. ‘Onze voorwaarden zijn duidelijk’, zei woordvoerder Pjotr Ilitsjev van het Russische ministerie van Buitenlandse Zaken. ‘We moeten een manier hebben om de schepen te controleren, om elke poging tot wapensmokkel te voorkomen, en Kyiv moet afzien van provocaties.’ Volgens de Turkse minister Akar is er woensdag tijdens het overleg in Istanbul al overeenstemming bereikt over ‘gezamenlijke controle’ van de schepen. De Oekraïense president Volodymyr Zelensky zei woensdagavond in zijn dagelijkse videoboodschap dat ‘inderdaad serieuze inspanningen worden verricht om de wereldmarkt weer van voedsel te voorzien’ en dat ‘iets van vooruitgang is geboekt . Hij zei de komende dagen met Guterres te zullen overleggen over de details. Een volgend gesprek zal volgende week woensdag of donderdag plaatsvinden.||https://www.volkskrant.nl/nieuws-achtergrond/akkoord-in-zicht-over-export-van-oekraiens-graan-via-odesa~bace4242/
2022-07-14||Zijn er steeds meer rampen met gletsjers, of worden ze gewoon vaker vastgelegd? ||Daar kwam hij aan, een ziedende stortvloed van puin, met ‘brokken ijs zo groot als auto’s’, zoals de Britse toerist Harry Shimmin schrijft op Instagram. ‘Ja, ik liet het aankomen op de laatste seconde voordat ik in beweging kwam. En ja, ik weet dat het veiliger was geweest als ik meteen was gaan schuilen. Ik heb een enorm risico genomen’, erkent Shimmin achteraf. Maar op het moment dat de ijslawine deze week op hem af denderde, hoog in de bergen van Kirgizië, stond hij aan de grond genageld. Samen met acht Britten, een Amerikaan en een berggids maakte Shimmin een natuurwandeling toen het gebeurde. Een afbrekende gletsjerpunt, hoog boven hem. Net toen hij, op wat afstand van de groep, stond te filmen. ‘Vijf minuten verder op onze tocht en we waren allemaal dood geweest’, schrijft Shimmin. Nu raakten twee van de toeristen lichtgewond door struikelen. Shimmin zelf kwam met de schrik vrij. Alweer een ijslawine. In de Italiaanse Alpen werden deze week de laatste lichamen geborgen van de elf slachtoffers die vielen toen een ijsmassa afbrak van de gletsjer op de Marmolada, in de Italiaanse Alpen. En in India kwamen vorig jaar 204 mensen om toen er miljoenen tonnen ijs en gesteente van liefst 3,5 kilometer hoogte op een elektriciteitscentrale stortten. Het klimaat zit erachter, zei de Italiaanse premier Mario Draghi, direct na de ramp in Italië. Want meer warmte, meer smelt. ‘Deze zomer kan de perfecte storm worden voor gletsjerrampen’, waarschuwde de Milanese glacioloog Giovanni Baccolo, verwijzend naar de hitte en de geringe sneeuwval, die de gletsjers nog wat zou kunnen isoleren. ‘Gletsjers zoals die op de Marmolada zijn klimatologische fossielen, ze horen zich terug te trekken.’ Of bedriegt de schijn en komt het gewoon doordat er steeds meer mensen rondlopen in de bergen, met de camera altijd in de aanslag? Een ontrafeling, in drie constateringen. ‘Iemand kwam bezweet en doodmoe het dorp Kandersteg binnenloopen, schreeuwende: de Altels is naar beneden gevallen! Alles is dood, menschen en vee, alles! (…) Men zag hier en daar eenige lichaamsdeelen liggen; men groef dan en vond de min of meer verminkte lijken. Zij waren in den slaap verrast, bijna geheel naakt; de raadsheer Rothen werd wel 150 meters ver weggeslingerd.’ Zo ging het, volgens een verslag in de Haagsche Courant uit die tijd, op 11 september 1895, in de Zwitserse Alpen. Bij de ijslawine van die ochtend kwam 4 miljoen kuub ijs naar beneden, met een oorverdovend kabaal. Weilanden onder aan de berg werden bedolven, overal lagen ‘ijskogels die schitterden als wit marmer’, zes mensen en 170 koeien kwamen om het leven. Denk aan gletsjers en de meeste mensen denken: dat is dat trage ding, dat heel geleidelijk naar beneden kruipt en dan door smelt langzaam verkommert. Maar breuken gevolgd door een verwoestende ijslawine, doorgaans op een steile helling zoals in Kirgizië of op de Marmolada, zijn er soms ook. Turend naar satellietfoto’s van de afgebroken gletsjer in Kirgizië, ontwaart gletsjeronderzoeker Bas Altena (Universiteit Utrecht) donkere plekken, die duiden op ‘veel dynamiek’ in het gebied. ‘Dus veel rotslawines. En nu dus ook een documentatie van een ijslawine.’ Er zijn meerdere soorten ijslawines, schrijven Zwitserse en Franse glaciologen onder leiding van Jérome Faillettaz van de Universiteit van Zürich in een vorig jaar verschenen overzichtsartikel. Zit de gletsjer muurvast gevroren aan een koude, droge ondergrond, dan kan er een plak ijs van de bovenkant afscheuren – te oordelen aan de foto’s zoals gebeurde op de Marmolada. Of de bodem is warm genoeg: dan kan de gletsjer van onderaf ‘gesmeerd’ worden door smeltwater en kan er een deel losscheuren en wegschieten, zoals een smeltend waterijsje dat van zijn houten stokje glijdt. Ook op zacht glooiende hellingen kan het misgaan, als de onderkant van de gletsjer door smelt verandert in een modderige drab waarover je als gewoon mens ook al zou uitglijden, documenteerde de Noor Andreas Kääb samen met internationale collega’s. Een relatief nieuw ontdekt fenomeen, dat aan het licht kwam toen er op 20 september 2002 in de Russische Kaukasus opeens een gigantische massa ijs en puin van de Kolka-gletsjer afscheurde. Meer dan 120 mensen kwamen om, onder wie een 27-koppige filmploeg met in de gelederen idool Sergei Bodrov jr., een soort Leonardo di Caprio van Rusland. Liefst 300 kilometer per uur was de geschatte snelheid van die toch vlakke ijslawine. Het is vooral die snelheid, gecombineerd met de massa, die ijstsunami’s zo dodelijk maakt, zegt Altena. ‘Vallend ijs heeft meer impact dan een droge rotslawine, omdat bij de ontlading het ijs van fase kan veranderen, wat als smeermiddel werkt.’ Het kan geen toeval zijn, denken experts. De gletsjerramp op de Marmolada vond plaats na dagenlang zacht weer. De gletsjer mag dan op 3.300 meter hoogte liggen, op de hoogste top van de Dolomieten, voorafgaand aan de breuk was het 10 graden, volgens een reconstructie in de Franse krant Le Monde. Ideaal om te leiden tot uitzettend smeltwater in kiertjes in de gletsjer, dat het nu afgebroken stuk geleidelijk zal hebben losgeduwd. ‘Er is bijna altijd wel een of andere weeraanleiding in het spel. Door warm weer of regen bereikt smeltwater bijvoorbeeld de onderkant van de gletsjer, waardoor hij makkelijker gaat glijden’, zegt Walter Immerzeel, hoogleraar gebergtehydrologie aan de Universiteit Utrecht. Alleszins denkbaar dus dat het opwarmende klimaat leidt tot meer afbrekende gletsjers: meer warmte en regen is wat je dan krijgt. Neem de instorting van twee pal naast elkaar gelegen gletsjers in Tibet, in juli en september 2016. Enkele herders kwamen om, in het Westen haalde de ramp niet eens het nieuws. Maar in het statige wetenschappelijke tijdschrift Nature Geoscience verscheen de ramp wél. Omdat wetenschappers de gletsjers al sinds 1961 volgden, kon het team van Andrew Kääb in detail reconstrueren wat er was gebeurd. Het klimaat had er duidelijk de hand in. In de decennia voorafgaand aan de ramp had de gletsjer zich geleidelijk hogerop teruggetrokken. Intussen was er meer sneeuwval, waardoor de gletsjer bovenop zwaarder werd. Het gevolg was een gletsjer met een waterhoofd: een bubs massa bovenop, terwijl de voet die hem stabiliteit gaf wegsmolt. En toen ging het ook nog eens regenen. Zo’n 20 centimeter viel er de zomer voorafgaand aan de ramp. Op satellietfoto’s zag de groep van Kääb hoe er enkele dagen vóór de instorting aan de onderkant van de gletsjer modderstroompjes waren ontstaan. Hoewel de helling waarop de topzwaar geworden gletsjer rustte maar zo’n 5 tot 7 graden glooide, smeerde dat het zaakje genoeg voor een ijzige glijpartij. Op 17 juli 2016, om kwart over elf ’s ochtends, ging gletsjer nummer één; twee maanden later volgde gletsjer nummer twee, maar een paar kilometer verderop. Maar geen ijsramp is hetzelfde. Andere keren is de hand van het klimaat lastiger of zelfs helemaal niet aanwijsbaar, constateert een Amerikaans-Europees onderzoeksteam, dat vorig jaar navlooide wat er precies misging bij de gletsjerramp met de 204 doden, vorig jaar februari in India. Jazeker, ‘de stabiliteit van met gletsjers bedekte en eeuwig bevroren bergwanden is bijzonder gevoelig voor klimaatverandering’, schrijft het team in Science. Maar in dit geval lag de gletsjer een kilometer boven de vorstgrens en ontstond de ramp misschien gewoon door chemische vergruizing van de rotsgrond. Wat de ramp vooral verergerde, was de griezelige hoogte waarvandaan de gletsjer naar beneden kletterde. Door de wrijving smolt het ijs en ontstond een razende, kolkende ijsrivier vol puin en steen, die alles op zijn weg plat stompte. En als zo’n ijsmassa van tientallen miljoenen kubieke meters dan met 300 kilometer per uur op je afkomt – wat dan? Hekken en netten waarmee men sneeuwlawines tegenhoudt zullen waarschijnlijk maar beperkt helpen. Na de Zwitserse gletsjerramp van 1895 zagen getuigen hoe het ijs een bos volledig had geplet. De bomen waren ‘allen ontworteld en liggen zoo regelmatig naast elkaar alsof zij er door menschenhanden neergelegd waren’. De gletsjers beter in de gaten houden dan maar? Moet kunnen, oppert Vincent. Barstende gletsjers kunnen specifieke seismische signalen afgeven – ijsbevingen – waaraan je kunt herkennen of er ergens daarbinnen smeltwater bezig is de gletsjer uit elkaar te drukken. Neem de Zwitserse Weisshorngletsjer, een overhangende plak ijs die sinds 1973 al vijf keer afbrak. In de maand voorafgaand aan de laatste breuk, in 2005, nam de Zwitser Jérome Faillettaz er liefst 1.731 ijsbevingen waar, waarvan de meeste hoorbaar waren als een diep, grommend geluid. Wégwezen. Ook water of barsten kunnen een weggever zijn: denk aan de glibberige modderstroompjes die onder de tweelinggletsjers in Tibet begonnen te stromen. Voorafgaand aan de ramp met de Marmolada zag men een opvallende gletsjerspleet met een meertje bovenop: ook niet direct een gunstig teken. ‘Je zult het per regio en per type gletsjer moeten bekijken’, denkt Immerzeel. ‘Ik denk dat we op een gegeven moment wel grofweg kunnen inschatten wat voor risico’s er waar zijn. Maar een voorspelling in de zin van: op 4 juli gaat de Marmolada afbreken, dat is onmogelijk.’ Voor Harry Shimmin, de Brit die de ijslawine in Kirgizië op zich af zag komen, was de oplossing simpel: één stap opzij, en bukken, achter een stevige rotspunt. Op zijn filmpje is nog net te zien hoe de lawine, letterlijk, over hem heen vliegt. ‘Het werd donker en moeilijker om adem te halen. Even dacht ik dat ik zou doodgaan. Pas toen het voorbij was, kwam de adrenaline.’||https://www.volkskrant.nl/wetenschap/zijn-er-steeds-meer-rampen-met-gletsjers-of-worden-ze-gewoon-vaker-vastgelegd~bdacf32b/
2022-07-14||Het probleem met ‘de rek’: als ze er eenmaal uit is, komt ze niet meer terug||Het zijn de dagen waarin we informeren naar elkaars vakantieplannen. Een traditioneel moetje in het sociale verkeer, dat zijn onschuld een beetje is verloren. Zo is het cruciaal om het woord ‘Schiphol’ te vermijden, anders kom je onherroepelijk uit bij de erbarmelijke staat van, nu ja, alles, en moeten beide partijen daar straks op de vakantiebestemming ook weer van uitrusten. Die bestemming lijkt tijdens zulke gesprekjes trouwens bijzaak geworden. Belangrijker is het stellig benadrukken dat je er ‘absoluut níéts’ gaat doen. Iedereen is namelijk ‘op’. Vaak wordt er daarna begonnen over ‘de rek’, die er steevast helemaal uit is. Ik heb het idee dat die uitdrukking, een overblijfsel van de coronalockdowns, niet veel goeds zegt over de tijdgeest, noch over het geloof in de heilzaamheid van vakantie. Misschien omdat ze me altijd doet denken aan zo’n ouderwetse pyjamabroek met elastiek. ‘Uitgelubberd’, zei je tegen je ouders, behendig de schuldvraag omzeilend. ‘Inlubberen’ bestaat niet, de rek kwam nooit meer terug.||https://www.volkskrant.nl/mensen/het-probleem-met-de-rek-als-ze-er-eenmaal-uit-is-komt-ze-niet-meer-terug~b08bc70b/
2022-07-14||Wat de film Mad Max: Fury Road met Dalí te maken heeft||Er zijn mensen die de beeldende kunst maar een ingewikkelde, onbegrijpelijke bedoening vinden. En die daarom denken dat het enkel voor een klein clubje is bedoeld. Dat is een denkfout, en het bewijs daarvoor is film. Neem de populaire sciencefictionfilms van de laatste jaren, zo’n film als Dune bijvoorbeeld: wie kan mij vertellen dat-ie ’m helemaal snapt? En wie Mad Max: Fury Road níét ingewikkeld vindt, is een genie. En het zijn films die niet bepaald door een klein aantal mensen zijn bezocht. Dune bracht wereldwijd 394 miljoen euro op, Mad Max: Fury Road 369 miljoen euro. Soms kijk je niet naar dingen omdat je ze wil snappen, maar om andere redenen. Bijvoorbeeld om schoonheid, verbazing of ontzag te ervaren, enfin, al die hulpeloze woorden die mensen gebruiken om kunst te rechtvaardigen. Je gaat het pas doorhebben als je het ziet. Regisseurs zijn kunstenaars, en vele van hen zijn dan ook dol op beeldende kunst. Filmscènes zijn soms regelrecht geïnspireerd op een schilderij. Mad Max: Fury Road  is wat ons betreft een parel van een voorbeeld. Regisseur George Miller brengt in bijna elk scènebeeld een ode aan eeuwen van apocalyptische beeldende kunst. En hij dient dit ook nog eens op met een gemak dat bijna achteloos lijkt, als een balletje dat hij met z’n hak in de goal tikt. Zo duurt zijn ode aan Salvador Dalí in de film slechts 10 seconden. Tien, op een film van twee volle uren. We zien daarin twee monsterlijke figuren op metershoge stelten langzaam voorbij stiefelen in een verweerd en verweesd landschap. Verder staan er slechts dode bomen, met op de takken wat kraaien. Een van de steltmonsters houdt even halt om te kijken naar het voertuig van de hoofdfiguren dat door deze woestenij rijdt. De steltlopers zijn te zwaar voor zulke gigantische ooievaarspoten. Een onwaarschijnlijk evenwicht, kwetsbaar en dreigend tegelijk. De film doet geen enkele moeite deze kraaienvissers (‘Crow Fishers’) te verklaren. Miller schijnt later gezegd te hebben dat ze de overblijfselen zijn van de Vuvalini, het moedervolk dat in die godvergeten Green Place woonde. Schetsen laten zien dat ze kleren van kraaienveren dragen. Meteen werd door fans de parallel opgemerkt met het schilderij De Olifanten (1948) van Salvador Dalí. Niet heel raar natuurlijk dat regisseurs die een onheilspellende en wonderlijke wereld willen verbeelden zich tot de meester van het surrealisme wenden. Dalí is de voorvader van het dystopische droomlandschap. De scène in Fury Road lijkt een diepblauwe versie van het knalrode schilderij. Even onwerkelijk en onduidelijk. Misschien nóg wel iets angstaanjagender, vanwege dat donkere blauw. Twee keer dominante reuzenfiguren op sprieterige lange poten in een spooklandschap. Dalí schilderde die olifanten vaker, ook in een schilderij over het visioen van Sint Antonius, in de afgelopen duizend jaar het meest geschilderde onderwerp met zo’n apocalyptisch landschap. Hij baseerde de olifanten zelf weer op een beroemd beeld van Bernini in Rome. Niemand weet precies wat Dalí met die olifanten bedoelde, al wordt er oneindig symboliek in gezocht. Het beste is maar om het te ondergaan zoals je een scène van Mad Max ondergaat in 3D, alsof je er zelf in staat.||https://www.volkskrant.nl/cultuur-media/wat-de-film-mad-max-fury-road-met-dali-te-maken-heeft~b09f3855/
2022-07-14||Het kan moeilijk zijn schoonheid te ervaren en het niet te ondermijnen||Even geleden bevond ik me in het rugbystadion van Union Sportive Arlequins Perpignan-Roussillon (USAP voor ingewijden). De Perpignanse club moest zichzelf van degradatie redden in een wedstrijd tegen de nummer twee in het klassement: Union Bordeaux Bègles. Half Occitanië was uitgetrokken om hard ‘USAP!’ te schreeuwen wanneer Perpignan de bal bezat. Ik had net het manuscript van een duister, naar verhaal bij mijn redacteur ingeleverd en keek verdwaasd toe hoe de spelers zich op hun tegenstanders wierpen om de rugbybal over de achterlijn te krijgen. USAP won de wedstrijd op vrij magistrale wijze, pitchers bier werden de lucht in gesmeten, een dj verzorgde de soundtrack van de overwinning. Nu was ik niet naar Zuid-Frankrijk afgereisd voor rugbywedstrijden. Het hele gezin was er om de omgeving te zien waar de partner van mijn zus was opgegroeid, zijn familie te ontmoeten. We waren omringd door de Pyreneeën, wijngaarden, eeuwenoude forten. We ademden de geur van naaldbomen in en reden van havenstad naar havenstad voor verse vis en Banyuls. ’s Ochtends dronk ik koffie in mijn bikini, slofte dan naar de zee en zwom mezelf wakker, een ritueel dat in stuitend contrast stond met de ochtenden in de weken daarvoor, waarin ik mezelf vloekend richting laptop sleepte om me weer aan dat giftige verhaal te committeren. Ik vroeg me tijdens de wedstrijd af hoe dat moest zijn, je juist wijden aan wat prachtig is. Tijdens de wedstrijd stonden we dicht aan de zijlijn, waterig bier in de hand, omringd door een extatisch publiek. Je kon het geluid van de in volle vaart op elkaar stotende lichamen goed horen, de bloemkooloren van de atleten haast aanraken, terwijl de ondergaande zon de hemel oranjepaars kleurde. Ik dacht aan dichter en toneelschrijver Derek Walcott, die in zijn interview met The Paris Review sprak over de relatie tussen schoonheid, kunstenaarschap en religie in zijn epische gedicht Another Life: ‘When that’s forceful in a young writer it can make you cry. It’s just clean tears[.] […] The body feels it is melting into what it has seen.’ Het is moeilijk voor mij om over schoonheid te schrijven, niet alleen zonder in clichés te vervallen maar ook zonder mijn observaties te voorzien van iets cynisch, beschrijvingen die ruimte laten voor spot. ‘It may be repressed in some way,’ zei Walcott. ‘But I think we continue in all our lives to have that sense of melting.’ Het kan moeilijk zijn schoonheid te ervaren en het niet te ondermijnen. Ook ik heb die neiging. Het is waarom ik schrijvers die het zo serieus nemen zo waardeer, hoewel ik om hun oprechtheid kan blozen. Ik heb een vriendin die bij het aanschouwen van iets moois, het eten van iets lekkers, direct van ontroering begint te huilen, clean tears. Ik ervaar eerder stress: een strak, onaangenaam gevoel in mijn borst waar ik vervolgens van moet bijkomen. De dag na de wedstrijd lunchten we bij de schoonfamilie. Schoonmoeder druppelde voorzichtig een bijzondere olijfolie op onze borden, alsof het ging om vloeibaar goud. We aten Spaanse sardientjes, kalfsstoof en een toetje dat bestond uit een soort ricotta van geitenkaas met honing, luchtig en zacht. Na het eten waggelden we de tuin in om onze katers uit te zweten in de zon. Men was sloom, content. Parels schoon zweet op mijn buik. Het voelde alsof ik smolt.||https://www.volkskrant.nl/columns-opinie/het-kan-moeilijk-zijn-schoonheid-te-ervaren-en-het-niet-te-ondermijnen~bea84e90/
2022-07-14||Mijn theorie is dat ik voorbestemd ben om op deze leeftijd te sterven||Dit was al mijn zoveelste gaap tijdens het etentje. Ik had onrustig geslapen, en dat is mild uitgedrukt. Sinds een tijdje slaap ik soms gewelddadig. Dan word ik af en toe wakker van de pijn in mijn polsen en vingers, die heb ik dan in mijn slaap heel hard omgebogen. Dit keer had ik mijn rechtermiddelvinger gekneusd. Ook klem ik mijn kaken zeer stevig op elkaar, zo hard dat er soms stukjes van mijn tanden afbrokkelen. Daarvoor heeft de tandarts me een ding aangemeten, dat ik vaak vergeet in te doen. Mijn theorie is dat ik voorbestemd ben om op deze leeftijd te sterven, maar omdat ik altijd veel groente heb gegeten en op tijd naar de tandarts ben gegaan, is mijn lichaam nog te gezond. En dus probeert mijn onderbewuste het te saboteren door mijn handen onklaar te maken (zodat ik niet meer kan werken) en mijn tanden te vernielen (zodat ik niet meer kan eten). Net als stofzuigers, die worden gemaakt om duizend keer te stofzuigen – las ik eens – maar sommige doen het wat langer. ‘Of je hebt gewoon stress’, zei een vriendin die bij het etentje aanwezig was. Want mijn vriendinnen hebben weinig geduld met mijn omslachtige antwoorden op eenvoudige vraagstukken. ‘Nee’, zei ik. ‘Dat kan niet, mijn leven is volkomen stressloos.’ Ik doe eenvoudig, uitvoerend werk. Daarnaast ben ik tegenwoordig weer schrijver, met boeken die in ieder geval de schijn van succes hebben. Dat wil zeggen dat ik niet rijk word, maar wel veel complimenten krijg. Verder is ook alles prettig en kalm, mijn ouders zijn nog gezond, mijn vrienden leuk. En van de vijf grote hedendaagse crises heb ik op dit moment alleen last van de koopkrachtcrisis, maar ik verdien net genoeg om niet kopje-onder te gaan. De andere crises zijn ook zeer zorgelijk, maar ik merk het effect ervan niet direct. De nacht na het etentje sliep ik niet gewelddadig, maar wel kort. De 9 kilometer die ik moest fietsen naar het kantoor waar ik werk, had ik nodig om wakker te worden. Maar het fietsverkeer in mijn woonplaats is niet geschikt voor slaperige fietsers. Het fietspad is druk, en er moet om veel wegopbrekingen heen worden geslalomd. Verderop op de weg klonk tumult. Een vrouw op een fatbike had ruzie met een man in een Canta. Om en om probeerden ze elkaar af te snijden. ‘Waarom deed je dat?’, riep de vrouw op de fatbike steeds tegen de man in de Canta. Ja, waarom doen we dingen? Toch een filosofische kwestie die je niet zomaar met een schreeuw vanuit een Canta kunt oplossen. Ik ken dat wel, verkeerswoede. Mijn vader had er vroeger nogal veel last van. Dan hield hij in de gezinswagen (een donkergroene Lada stationwagen) gevaarlijke straatraces op de snelweg met mannen in patserbakken die hem hadden afgesneden, of een andere regel hadden overtreden. Ze gingen hinderlijk bumperkleven of juist op de rem staan als ze voor elkaar reden. In het ergste geval probeerden ze elkaar van de weg te drukken. Mijn broertje en ik zaten dan bibberend op de achterbank, en mijn moeder riep steeds bezwerend mijn vaders naam. Als het de andere chauffeur dan was gelukt ons tot stoppen te dwingen, drukte mijn vader snel de deurvergrendelingsknopjes in, want voor een handgemeen was hij niet geschikt. Het is door puur geluk dat niemand ooit met een honkbalknuppel de ramen heeft ingeslagen. Later in zijn leven is mijn vader pas de zachtaardige, kalme man geworden die hij nu is. De boze straatrace tussen twee speelgoedvoertuigjes waar ik nu getuige van was, tekende de manier waarop ik het verkeer tegenwoordig beleef. Een chaotische stroom van bizarre transportmiddelen, in allerlei verschillende snelheden, met daarop en -in haastige en vaak boze mensen. En ik daar zenuwachtig tussenin met mijn normale stadsfiets. Nee, ik krijg geen stress van mijn werk, maar wel van de weg ernaartoe.||https://www.volkskrant.nl/columns-opinie/mijn-theorie-is-dat-ik-voorbestemd-ben-om-op-deze-leeftijd-te-sterven~bab83c81/
2022-07-14||Yvette bakt taart uit de losse pols, op een campingpitje||Ook deze zomer blijft Van Boven voor u zorgen. Met oersimpel vakantievoer, dat u in uw vakantiehuisje, caravan of tent kunt bereiden. Met zo min mogelijk pannen (ik houd het zo veel mogelijk bij één pan), geen ingrediënten uit het keukenkastje van thuis en met boodschappen die doorgaans bij elke (super)markt wel te vinden zijn. Zes weken lang geef ik u recepten voor een makkelijk hoofdgerecht, een salade óf voor- of lunchgerecht en een toetje óf drankje. Wilt u het helemaal makkelijk maken voor uzelf? Dan kunt u ook 2 blikken (à 400 gram) linzen gebruiken. Gebruik dan bijna geen bouillon, alleen een scheut om de groenten lekker gaar te krijgen. Schep de linzen er pas op het allerlaatst door en warm ze alleen even op. Snij alle groenten in heel kleine dobbelsteentjes. Verkruimel het bouillontablet boven een kan en voeg (het liefst heet) water toe. Verhit de olie in een wijde (hapjes)pan. Voeg alle blokjes groenten, sjalot en knoflook samen met de linzen aan de olie toe en roerbak tot de hitte er goed in zit. Blus af met een scheut pastis of wijn en blijf roeren tot het zo goed als verdampt is. Giet scheut voor scheut de bouillon erbij en blijf roeren tot de linzen beetgaar zijn. Proef op zout en peper. Schep de gehakte peterselie erdoor. Verdeel de kaasjes erbovenop, dek de pan even af met een deksel of gebruik een snijplank als u er even geen heeft. Draai het vuur uit en laat de kaasjes warm worden en iets wegsmelten. Giet er wat extra olijfolie over. Serveer met stokbrood erbij. Deze salade kost weinig moeite om te maken. Gebruik ingrediënten van de markt. Soms vindt u van die lekkere ingemaakte waar: artisjokken, pepers, olijven. Leg ze erbij. Trek er eventueel nog een blikje vis (zoals sardines) bij open. Doe alle ingrediënten voor de dressing in een lege jampot en schud net zo lang tot het een dikke saus is. Zet op tafel klaar. Kook de haricots verts beetgaar in 5 minuten in een grote pan gezouten water. Schep ze uit de pan. Voeg de krieltjes aan het kokende water toe, kook ze in 15 minuten gaar. Voeg na 7 minuten de eieren toe. Giet alles af en laat de eieren in een kom koud water schrikken. Pel en halveer ze. Leg alles op een grote schaal/dienblad/plank. Laat iedereen zelf opscheppen en de dressing erover gieten. Taart bakken kan zelfs op een campinggasje. Dit is het makkelijkste baksel ooit, zolang u het vuur maar laag houdt. Meng de bloem met de cacao, bakpoeder en een kruimel zout. Klop het ei los met de suiker en de melk en giet het al roerende door het bloemmengsel. Verhit de boter in de pan op het laagste pitje. Draai de pan goed rond zodat de boter overal komt, ook langs de randen. Giet het beslag erin en roer met een spatel om de boter met het beslag te mengen. Doe het deksel op de pan en bak de cake 10 minuten of tot de kern net gaar is. Draai het vuur uit en laat hem nog even stomen. Serveer de chocoladetaart met crème fraîche en vers rood fruit.||https://www.volkskrant.nl/beter-leven/yvette-bakt-taart-uit-de-losse-pols-op-een-campingpitje~b4b05b83/
2022-07-14||Vlak bij de Hoerenloper en naast het zwembad: hoe zomers wil je eten?||Ze zegt het maar meteen, Eva Eekman, mede-eigenaar van restaurant Putaine: ze is géén badmeester. Want ja, er lígt een zwembad naast het terras, maar nee, dat hoort niet per se bij het restaurant. Wel bij Floating Offices Rotterdam, het grootste drijvende kantoorgebouw ter wereld, midden in de stad met op de benedenverdieping Putaine. Ook maar even die naam. Putain – zonder e op het einde – is Frans voor, nou ja, ‘hoer’. Dat is bedoeld als knipoog naar de Hoerenloper, de brug over de Rijnhaven die dan weer zo wordt genoemd omdat op Katendrecht – hiertegenover – vroeger de sekswerkers zaten. Kun je van alles van vinden natuurlijk, die naam, en dat deed iemand op internet dan ook. Eén ster gaf hij, zonder er ooit gegeten te hebben. Want hoe durfden ze, zó obsceen. Ze hebben erom gelachen bij Putaine, waar de sfeer toch al vrolijk is. Het is onze eerste halte in een zomer van eten aan het water. Op het water in dit geval, in de Rijnhaven, omringd door de hoogste hoogbouw van Nederland maar toch niet benauwd, want dat doet water met je: het geeft lucht. Het terras is zonnig, zomers en bevolkt door mensen met smaak, geld of allebei. En er is een zwembad dus, of een sóórt zwembad eigenlijk: het komt neer op een vierkant van houten vlonders in het water van de Maas, midden in de stad. Als ik locatiescout was, met als opdracht urban summer in the city-vibes, dan zou ik dit adres opsturen met de factuur er meteen bij. Maar Eekman ziet het lijk al drijven. Figuurlijk dan vooral, ze bedoelt dat ze bang is voor gasten op slippers met een handdoek over de schouder. Voor kinderen die bommetjes doen en heen en weer rennen, nat en luid. Eters mogen hier zwemmen. Maar laat het dan het laatste zijn wat je hier doet voordat je vertrekt – gegeten, gedronken en afgerekend. Dat klinkt misschien streng, maar het is wel begrijpelijk want Putaine is bepaald geen strandtent. Dit is fine dining. Kleine gerechten waarover is nagedacht en toen nog eens. Door chef Michael Schook vooral, die Rotterdammers ook kunnen kennen van Héroine, nog zo’n parel. En net als daar is ook bij Putaine over álles nagedacht. De outfits van het personeel bijvoorbeeld, ontworpen door de Rotterdamse Daisy Kroon. Een soort zomerse broekpakken zijn het, modieus maar zo comfortabel als een pyjama. De handdoekjes in de wc gaan na gebruik in een wastas van Susan Bijl, ook Rotterdams, maar haar herkenbare tassen gaan inmiddels de hele wereld over. En het interieur dan: een ontwerp van Joeri Horstink van designstudio Rotganzen. Jaja, Rotterdam natuurlijk, en móói. Denk Miami Vice, jaren tachtig en dan toch weer 2022. De volledige aandacht krijgen we meteen van de assistent-sommelier, die eerst even komt snuffelen en dan besluit: ja, met dit tafeltje kan ik spelen. Zo komt het dat we meteen een achtbaan van een natuurwijn krijgen, de Moritz Kissinger Null Ohm (2020). Het is er zo eentje die je door de hele stal trekt maar dan op aangename wijze. En net zo opgewekt neemt hij ons mee door het menu dat bestaat uit kleine, fijne gerechtjes van 8 tot 22 euro per stuk. Vijf per persoon is het advies. Het ontbreekt hier aan de ruimte om ze allemaal te bespreken maar het zou misdadig zijn om de Julliete de sable onbenoemd te laten. Een aardappel ja, maar wat voor eentje. Gaar gekookt in gezouten water, uitgehold. Dan worden de schillen geroosterd, geïnfuseerd in melk en tot puree gemaakt, op smaak gebracht met zeewierboter. Hiermee wordt de aardappel dan weer gevuld, met daarbovenop tonburi ook wel landkaviaar genoemd (de zaadjes van de zomercipres) en zeekraal, krokant van codium, takjes peterselie en dan nog vérse codium en beurre blanc met ponzu en zuring. Ziet u? Fine dining. Zo wordt een aardappel een puristenpieper. Nog eentje: het 62 graden ei, gegaard op precies 62 graden: snotterig op de best denkbare manier. Daaronder paddestoelen: oesterzwam, shiitake, maitake en morilles. De ceviche van koolrabi en witte druif maakt een hink-stap-sprong van fris naar zuur naar zoet: geslaagd dus, net als de parelhoen met een crème van dennentoppen. Vooruit, nog één eervolle vermelding: de soufflé van Genmaicha-thee met tumbo. Inmiddels drinken we een jodelende rode Oostenrijkse zweigelt van wijnhuis Hareter (2018), koel en geknipt voor het hier en nu. Een espresso en de rekening, maar dan glinstert het zwembad nog. We komen erlangs op weg naar de uitgang. Het is zomerwarm, de lunch is voorbij, het diner nog niet aan de gang, dus er plonst nét wat personeel in. En hoe werkt dat? Zien zwemmen is willen zwemmen. Meteen de smoesjes dan, de praktische bezwaren tussen droom en daad. Geen zwembroek mee, is dat water wel schoon? Nee, we vinden ze zelf ook niet sterk. Maar ach, zeggen we, de zomer duurt nog lang, en dan lopen we door. Droog. En de rest van de dag spijt.||https://www.volkskrant.nl/beter-leven/vlak-bij-de-hoerenloper-en-naast-het-zwembad-hoe-zomers-wil-je-eten~ba418305/
2022-07-14||Corona? Bij deze Londense jongeren is er geen spoortje meer van te zien||Niet zo moeilijk om te herkennen wat de jongeren die fotograaf Ana Cuba (32) voor de camera kreeg gemeen hebben. ‘Dat ze zo ongelooflijk cool zijn. Niemand is bang om uit te blinken, iedereen heeft zijn eigen stijl en komt daar rond voor uit. Ik had dat op hun leeftijd niet gedurfd.’ Hoe verhouden jongeren van tussen pakweg 13 en 17 in Londen zich tot de herwonnen, post-pandemische vrijheid in de zomer van 2022? Dat was de vraag waarop de Spaanse, in Londen woonachtige Cuba met haar camera een antwoord zocht, toen ze op zondag 12 juni een lange wandeling maakte door Oost-Londen, de wijk waar ze zelf al tien jaar woont. Het antwoord, kijk zelf maar, spat van haar foto’s af: superrelaxed. Op die zondag liep Cuba van haar huis in de buurt die ‘een smeltkroes van culturen en sociale klassen’ is, naar Hackney Marshes aan de rand van de stad. In dat park had ze – door tussenkomst van een kennis die voor haar op straat hippe, eigenzinnige jongeren had gecast –afgesproken met die vier jonge meiden die zich in lome saamhorigheid hebben neergevlijd in een langgrassige weide. Het beeld van een hervonden idylle. Niets herinnert nog aan de nare coronajaren die on and off dwongen tot social distancing, mondkapjes, desinfecterende gels en steriel oogcontact via het beeldscherm, die onzalige inbreuk op het leven van jongeren (jaha, ook van oudjes hoor) die zich doorgaans als elektromagneten onder krachtstroom tot elkaar voelen aangetrokken. Echode in Barcelona, Cuba’s tweede thuisstad, de pandemie nog lang na, zwaar getroffen als Spanje was, Londen hervond al weer gauw zijn gebruikelijke swing. Op weg tussen thuis en park trof Cuba nu en dan een jongere, die ze eveneens voor de camera vroeg. Zoals het stijlicoon in wording, hurkend achter het literpak Rubicon deluxe met mangosmaak. Véél jeugd was er niet op straat, voor zo’n wereldstad, viel Cuba op. ‘Als ik jongeren ernaar vroeg, haalden ze hun schouders op en zeiden: ‘Overdag zitten we meestal binnen, pas ’s avonds gaan we naar het park.’’ Klinkt als een aannemelijke verklaring voor hun beperkte aanwezigheid, hoewel niet valt uit te sluiten dat ook bezigheden op de uitgaansavond vóór Cuba’s omzwervingen hun remmende weerslag hebben gehad op buitenhuiselijke activiteiten.||https://www.volkskrant.nl/foto/corona-bij-deze-londense-jongeren-is-er-geen-spoortje-meer-van-te-zien~b7e0e59b/
2022-07-14||‘Onze liefde is na bijna zestig jaar onverminderd groot’||Antwerpen, 1963. ‘Op een dag verscheen ze in de eetzaal van het pension waar ik woonde met volwassen mannen en studenten van verschillende nationaliteiten. Ik Grieks, zij een Nederlandse blonde engel, op bezoek bij haar strenge vader. Ze zou een paar weken blijven om zich voor te bereiden op haar eindexamen, ik herinner me haar binnenkomst nog goed. Iedereen keek op, maar niemand durfde haar aan te spreken, haar vader schermde haar af. Daar hoefde hij overigens niet veel voor te doen, zijn imposante aanwezigheid naast haar was al genoeg. Over onze borden loerden wij naar haar, maar zij keek alleen naar mij. Onze ogen kleefden aan elkaar, ik verdronk in de hare en verloor op slag de wens te leren zwemmen. Vier tafels met studenten, haar vader de geslaagde zakenman, en zij. Soms sloegen zij en ik onze blik even neer, om elkaar daarna meteen weer aan te kijken, woordeloos. De volgende ochtend verscheen ze opnieuw in de eetzaal en ’s avonds voor het diner weer, en telkens herhaalde zich datzelfde ritueel. We keken elkaar aan, probeerden elkaar met onze ogen een bekentenis te ontlokken. Zo ging het weken achtereen, zonder elkaar ook maar een keer aan te spreken. Net zo lang tot ze weer naar Nederland vertrok. Ik was te verlegen om behoorlijk afscheid van haar te nemen. Het gekke was, ik was pas 18, maar toen al op zoek naar de grote liefde, en vanaf het eerste moment dat ik haar zag, wist ik dat zij het was. Bijna alle weekenden dat zij in Antwerpen was, sleet ik in de dancing nabij het pension, in de ijdele en naïeve hoop dat ze zomaar ineens binnen zou komen wandelen. Precies als die eerste dag in de eetzaal, beeldschoon en nu wel benaderbaar. Natuurlijk wist ik dat haar vader haar nooit zou laten gaan. Maar zelfs toen ze terugging naar haar moeder kon ik maar met moeite de hoop opgeven haar terug te zien. Een maand later werd haar vader ziek. Daarvoor ben ik hem nog steeds dankbaar. Want op een dag was ze er plots weer, om voor hem te zorgen. Weer zat ze vlakbij in die eetzaal en weer keken we elkaar aan en zwegen we. Later vertelde ze dat ze met haar oor tegen de deur van haar kamer stond als ik op de gang aan het bellen was met mijn familie; ze hield van mijn stem. Ook al had die zich nog nooit tot haar gericht. Waarschijnlijk hadden we nooit iets tegen elkaar gezegd als mijn 8-jarige zusje niet was komen logeren. Zij had me snel door en drong erop aan dat ik Marja Spaanse les zou geven. Dat zou haar goed van pas komen als ze die zomer naar Californië zou gaan en zo belandden we met zijn tweeën op mijn kamer. Haar vader zag het met lede ogen aan, en testte na iedere les haar vorderingen. Toen ze na les drie nog steeds niet verder was dan Alberto va a Paris, groeide zijn argwaan. Wij tweeën praatten intussen honderduit over ons beider gecompliceerde familiesituatie en ik had moeite te ademen, zo dichtbij was ze ineens. We hadden een vergelijkbare gevoeligheidsgraad. Van onze eerste zoen op het Centraal Station in Antwerpen herinner ik me naast de grote tederheid, vooral de vergezichten die deze kus bood op alle zoenen die nog zouden volgen. Ik ben blij dat ze altijd begrip heeft gehad voor mijn Griekse jaloerse natuur. Ik had haar het liefst in een doosje willen doen. Toen het vriendje met wie ze het voor mij had uitgemaakt naar Antwerpen kwam om afscheid te nemen, stond ik erop haar te vergezellen en toen hij haar een cadeautje gaf, zei ik beslist dat we zijn geschenk niet nodig hadden. Daar heb ik nog steeds spijt van, stomme macho-Griek. Maar ik was jong en onzeker en wist nog niet hoe Hollandse jongeren dachten. Met haar vader pakte ik het beter aan. In een brief liet ik hem weten dat ik nooit tussen hem en zijn dochter in zou staan en dat hij zich geen zorgen hoefde te maken over mijn intenties, al was dat laatste natuurlijk een leugen, ik had haar het liefst met huid en haar willen verslinden op een manier waar vaders liever niets van weten. Sinds die eerste zoen zijn we een stel. Haar plannen om na haar examen naar de VS te gaan heeft ze laten varen, en ik heb mijn schrijverschap eraan gegeven en ben vertaler geworden om er zeker van te zijn dat ik een gezin kon onderhouden. Onze liefde is na bijna zestig jaar onverminderd groot. Ook al manifesteert die zich wat rustiger en heeft de grote passie het gezicht van tederheid gekregen. Laatst vroeg onze 5-jarige kleindochter: wie van jullie gaat het eerste dood? We keken elkaar aan en glimlachten en hebben geprobeerd een voor haar zo aanvaardbaar mogelijk antwoord te formuleren. Maar ik weet: Marja verdwijnt pas als ik er zelf niet meer ben om de herinnering levendig te houden.’ ‘Het was 18 april 1967. Mijn ouders leefden gescheiden, ik woonde in Amsterdam en mijn moeder had me voor mijn eindexamen naar mijn vader in Antwerpen gestuurd: daar lukte het vast beter me te te concentreren dan tussen mijn broers en zussen. Ik zat op de Handelsschool. Mijn vader woonde in een pension met studenten en de eerste avond dat ik aankwam aten we met zijn allen aan grote tafels. Ik kwam de eetzaal binnen en voelde een vijftiental ogen op me gericht, mijn vader was een imposante man die ze De Hollander noemden. Ik voelde ze denken: De Hollander heeft een maîtresse opgedaan. Ik durfde mijn ogen nauwelijks op te slaan, maar Joseph, die aan een tafel schuin tegenover me zat, staarde me nieuwsgierig aan, de hele maaltijd. Ik herinner me zijn grote ogen, die bijna uit de oogkassen leken te vallen. Hij was mager, het eten was slecht in het pension. Er zat iets verlegens in zijn blik. Thuis in Amsterdam had ik een vriend met wie ik me binnenkort zou verloven en Joseph had ook een meisje. Maar dat weerhield hem er niet van mij aldoor aan te kijken. Dat ging een maand zo door. Iedere maaltijd begon en eindigde met staren, zonder iets te zeggen. Mijn kamer was aan de straatkant van het pension en ’s avonds hoorde ik hem buiten praten met andere studenten. Hij sprak Frans met een prachtige stem. Ik werd verliefd, en het eerste wat ik na thuiskomst deed, was breken met mijn aanstaande verloofde. Het leek me geen goed teken als je zo van slag kan raken van een ander. Toen werd mijn vader ziek. Ik bood aan terug te gaan om hem te verzorgen. En daar zat Joseph weer op dezelfde plek aan tafel waar hij altijd zat, het aldoor kijken begon opnieuw. Hij had een klein zusje dat in Antwerpen op een internaat zat maar in de weekenden vaak bij hem logeerde. Met haar sprak ik wel, ik vertelde dat mijn vader een groothandel in sinaasappelen had, dat ik die zomer een paar maanden naar Californië zou gaan en om me voor te bereiden Spaans wilde leren. O, dat komt goed uit, zei ze, mijn broer spreekt Spaans. En op een avond na weken zwijgen hield hij me staande in de gang. Hij had gehoord dat ik Spaanse les wilde, dat wilde hij mij wel geven? Alberto va a Paris: verder dan die ene zin zijn we niet gekomen, ook al zat er al snel een stevig ritme in onze Spaanse lessen. Mijn vader vertrouwde het niet. Die Griek is een gevaarlijke man, zei hij. Na iedere les wilde hij weten wat ik geleerd had, en een keer riep hij boos uit: Maar die zin vertelde je me gisteren ook al. Ga jij maar terug naar Amsterdam. Intussen had de vriendin van Joseph me te eten uitgenodigd, ze dacht dat ik me verveelde in mijn eentje bij mijn vader. Samen gingen Joseph en ik naar haar toe, en op de terugweg, in de wachtruimte op het Centraal Station van Antwerpen, pakte hij me vast. Hij zoende me en zei: Ik ga het met haar uitmaken, wij gaan samen verder. Mijn vader schreef hij een brief. Veel zal die er niet van hebben begrepen, want mijn vader sprak geen Frans. Maar hij waardeerde het gebaar, gaf zijn toestemming en ons leven begon. Het viel me op hoe liefdevol Joseph over zijn familie sprak, hij was een man die even gevoelig was als ik. Ook in mijn latere leven heb ik de sensitiviteit nooit meer bij andere mannen gezien. Hij koos er bewust voor om geen arts te worden, want dan zou hij nooit bij zijn gezin kunnen zijn. Natuurlijk waren er veel culturele verschillen; dat de Grieken ervan uitgaan dat mannen niks te zoeken hebben in de keuken, was er maar een van. Ik was vermoedelijk de eerste vrouw in Den Haag met een afwasmachine: het ging Joseph te ver om zelf een theedoek te pakken, maar begaan als hij was, zag hij ook wel in dat-ie mij niet in mijn eentje met het huishouden kon opzadelen. En dan die jaloezie van hem. We hadden dansles. Ik zwierde in zijn armen, tot de dansleraar zei: Changez! Het duurde even voor Joseph begreep dat hij me aan de armen van een willekeurige vreemde moest toevertrouwen, maar toen zei hij: Kom we gaan. Nu. En ik liep lachend met hem mee. We zijn nu 55 jaar getrouwd, ik heb niet één keer gedacht: ik heb er genoeg van. Elk jaar op 9 september, onze trouwdag, gaan we samen eten en dan praten we over hoe het gaat tussen ons, of er iets is wat we missen. Intussen helpt hij ook alweer jaren in de keuken. Wat doe je, riep zijn vader de eerste keer toen hij dat zag. Joseph overlaadt me nog dagelijks met kleine attenties en rozen. En toen ik zeer ernstig ziek was, sliep hij wekenlang naast me. Ik denk echt dat hij me daarmee in leven heeft gehouden.’||https://www.volkskrant.nl/mensen/onze-liefde-is-na-bijna-zestig-jaar-onverminderd-groot~ba8d652e/
2022-07-14||Niets zo comfortabel als de garderobe van grootmoeder||O, die boomers toch. Ze hadden al veel waar jongere generaties alleen maar van kunnen dromen (hallo eigen huizen betaald met guldens, hallo pensioengerechtigde leeftijd van rond de 60), nu is de stijl van de fitte zeventigplusser ook nog eens uitgeroepen tot hét grote modevoorbeeld van deze zomer. Voordat iemand denkt dat we ons nu al vóór de pensionering massaal moeten hijsen in de garderobe van de e-biker-op-leeftijd met alle primaire kleuren van dien, is het essentieel dat we even definiëren welke stijl we hier precies bedoelen. Dat is namelijk de look van de coastal grandmother. Een term die is verzonnen door de Amerikaanse tiktokker Lex Nicoleta, een jonge vrouw (te jong om oma te zijn in ieder geval). Nicoleta ziet de ideale lifestyle in die van de chique, wat oudere dame, die aan de oost- of westkust van de Verenigde Staten resideert in een oase van licht hout, rotan, beige en lichtblauw. Daar besteedt ze haar zeeën van vrije tijd aan wandelen, tuinieren en witte wijn drinken. Dit doet zij gekleed in een smaakvolle, maar bovenal comfortabele garderobe bestaande uit linnen overhemden, chino’s, gebreide vesten en plat schoeisel. Niets mag knellen of zweten of op een andere manier overlast veroorzaken of de aandacht trekken. Het kleurenpalet is daarom subtiel en geïnspireerd door de kleuren van het strand – van wit naar beige, van licht- naar donkerblauw – met hier en daar een pastelgele of -roze uitspatting. Geen high performance gekkigheid wat betreft materialen, maar good old katoen, linnen en wol. Grote inspiratiebron voor deze esthetiek zijn de films van scriptschrijver Nancy Meyers (72), zoals Something’s Gotta Give en It’s Complicated waarin opper-coastal grandmothers Diane Keaton (76) en Meryl Streep (73) tonen hoe het moet. Blijkbaar zijn we er collectief achter gekomen hoe comfortabel de garderobe van die gegoede en goed geconserveerde grootmoeder eigenlijk is. Bijkomend voordeel: hij staat ook nog eens vrijwel iedereen. Het roept bovendien visioenen op van een leven gevuld met dolce far niente tot in het oneindige. Misschien blijft dat zomerhuis in de Hamptons, of zelfs maar IJmuiden, nog even op het wensenlijstje. Maar uitgerust in wit linnen en gewapend met tuingereedschap, voelt het snoeien van de hortensia’s op het minuscule balkon van een stadsappartement toch bíjna alsof je Oprah op haar landgoed bent.||https://www.volkskrant.nl/cultuur-media/niets-zo-comfortabel-als-de-garderobe-van-grootmoeder~b20141c8/
2022-07-14||Ik had me verlekkerd aan dat beeld van mijn thuiskomst: zij en ik, in bed, met die rum-cola’s||Of ze zin had om met een heel bruine vrouw rum-cola’s te drinken in bed. Ik had goed nagedacht over dat sms’je, zoals ik over al mijn sms’jes aan haar goed nadacht. Te goed. Dat ‘vrouw’ had ik veranderd in ‘meisje’, en het toen toch weer teruggezet. Ik werd die zomer immers 21; eindelijk een leeftijd die haar een goed gevoel gaf. Een minder slecht gevoel. Samen met mijn moeder reisde ik door Cuba. Het was een jaar voor het aftreden van Fidel Castro, we namen haast gratis de bus, het eten was communistisch slecht – nooit geweten dat rijst taai kon zijn. Overal waar we kwamen werd non-stop keihard reggaeton gedraaid door de locals, maar voor ons speelden ze met verveelde gezichten Buena Vista Social Club op oude gitaartjes, terwijl wij fanatiek onze rijst kauwden. Op een van de laatste dagen wandelden we door Havana, mijn moeder en ik, op zoek naar een geheim restaurant in een straatje achteraf. Nog maar eens jubelden we dat alles hier zo lieflijk was, dat het zo veilig voelde – dat dat communisme zo z’n voordelen had – toen er van achteren twee jongens naderden. Ze sprintten. Ik had me nog niet omgedraaid of mijn moeder kreeg een mep op haar achterhoofd, viel neer en werd aan haar tas over de grond gesleept. Laat los! riep ik. Laat los, mam! Maar er was iets tijgerachtigs in haar gevaren dat ik niet kende. Onze paspoorten, gromde ze, vlak voor ze losliet. Jouw camera! En daar sprintten de jongens met haar tas. Een steeg in. Weg. Zij, thuis in Amsterdam. Ze hield buitensporig van rum-cola’s en van fotografie. Ze hield van verre reizen. Op de digitale camera die nu de buik van Havana in verdween stond de complete fotodocumentaire die ik de afgelopen dagen bij elkaar had geschoten. Voor haar. Want alles was voor haar. Ik had talloze vrouwtjes met dikke sigaren gekiekt, voor kleurige muren en antieke deuren; alle overvloedige authenticiteit had ik verbeten mijn lens in getrokken. Ik had me verlekkerd aan dat beeld van mijn thuiskomst: zij en ik, in bed, met die rum-cola’s, kijkend naar de foto’s. Van mijn stufi had ik alvast een extravagante fles Havana Club gekocht (nauwelijks jonger dan ik). Maar daar ging dus die camera. Ik hielp mijn moeder overeind en op weg naar het politiebureau begon ik te huilen. Mijn liefste moeder. Die zei: kop op, we kopen een nieuwe camera en we doen het allemaal nog een keer. De foto’s die we probeerden te reproduceren haalden het niet bij de originelen. Ik kijk naar die foto’s van de laatste dag en zie mezelf: knap, bruin – 21! – maar doodongelukkig. De dure rum al gekocht, het sms’je al verstuurd, en er kwam maar geen antwoord. Zij, ze zou me komen ophalen van Schiphol, had ze gezegd, en nu reageerde ze niet op mijn mooie aanbod. Vlak voor we het vliegtuig in stapten kwam er een cryptisch ‘Goede reis, spreek je snel.’ Hoe snel was snel? Ze wilde me verrassen, hoopte ik tien uur lang. Straks zou ik Hello, Goodbye-stijl, blakend door die schuifdeuren stappen met mijn fles Havana Club en haar in de armen vallen. Toen het zover was – ik bleek en rillerig van het lange vliegen – stond er niemand. Er was, ik voelde het de hele week al aan, iemand anders. Van jouw leeftijd? vroeg ik haar als eerste. Ouder, vertelde zij (nauwelijks jonger dan mijn moeder). De fles Havana Club heb ik, samen met de hoop, bewaard tot hij 21 werd.||https://www.volkskrant.nl/columns-opinie/ik-had-me-verlekkerd-aan-dat-beeld-van-mijn-thuiskomst-zij-en-ik-in-bed-met-die-rum-cola-s~b4501ad0/
2022-07-14||Aafke Romeijn: ‘Ik zag het nut van het leven niet meer, álles was een teleurstelling’||‘Mijn vader is klarinettist, mijn moeder dirigent, op deze foto dirigeert ze de harmonie in mijn geboortedorp Overasselt in Gelderland. Ik ging vaak mee naar repetities, want er was niet altijd oppas en we woonden om de hoek van het verenigingsgebouw. Dat ik uiteindelijk zelf ook de keus voor muziek heb gemaakt, heeft er zeker mee te maken dat muziek altijd al een integraal deel van mijn leven was. Mijn ouders hebben me wel vaak gewaarschuwd: muzikant zijn betekent hard werken voor weinig geld, veel weg zijn en altijd op momenten dat je kinderen thuis zijn. Als kind is dat natuurlijk heel abstract: zij deden het zelf ook en ik zag dat dat gewoon kon. Pas later snap je wat ze daarvoor hebben moeten laten: ze konden nooit bij de ouderavonden en de schoolreisjes zijn. ‘Op de foto ben ik een jaar of 2, maar ik herinner me nog goed dat ik toen al niet zorgeloos was. Elke psycholoog die ik later heb gehad, heeft de verklaring in mijn jeugd gezocht, maar ik heb altijd gevoeld: daar zit het niet. Ik ben opgegroeid in een fijne, veilige omgeving, met fijne ouders, daar lag het niet aan. En toch had ik al snel door dat het leven eindig is, dat mensen pijn kunnen hebben, dat ze doodgaan. Ik was me er ook van bewust dat andere kinderen dat níét wisten, of het gewoon niet zoveel uit leek te maken. Ik vond het moeilijk om die zwaarte te verwoorden, maar heb dat geprobeerd vanaf het moment dat ik begon te praten. Dan zei ik bijvoorbeeld dat ik ‘enge denk’ had. Diezelfde melancholie, dat enorme besef van vergankelijkheid, zie ik nu ook al bij mijn dochter Rudi (6). Gelukkig heeft ze ook veel eigenschappen van mijn man.’ ‘Sarah en ik leerden elkaar kennen in groep 3 van de basisschool, en vanaf dat moment waren we soulmates. Rond ons 10de ontdekten we punkmuziek, en we wisten meteen: wij willen ook harde gitaarmuziek maken. We wisten alleen totaal niet hóé, want ik speelde harp en Sarah viool, maar dat we samen een band zouden vormen stond vast. Rond mijn 12de maakten we singer-songwriterliedjes, later ben ik met synthesizer begonnen en heeft Sarah de bas van haar broer ‘geleend’ en hebben we als Mister Blue Sky tien jaar lang door heel Nederland gespeeld. ‘Die tien jaar podiumervaring zijn heel waardevol geweest. Het was zo awkward in het begin, ik wist niet waar ik mijn handen moest laten, hoe ik contact moest maken met het publiek, ik vond het allemaal doodeng. Maar juist door in allerlei onmogelijke omstandigheden te spelen – voor onverschillig publiek, met slecht geluid, noem het maar op – leer je het. En zo is het nog steeds: de ene week krijg je een belangrijke popprijs toegekend, de week erna speel je bij iemand op de wc. Wat ik heb geleerd, is dat dat allemaal los staat van wie ik ben en wat ik maak. Wat ik ook heb geleerd, is dat mensen fundamenteel níét weten wie jij bent. Ze zien je op het podium en zien wie zij willen zien, en dat is oké, maar met mij heeft het niet zoveel te maken. Vooral mannen hebben dat, die zouden op basis van een optreden liefst met je trouwen, heel vreemd.’ ‘Deze foto is genomen op het eindexamenfeestje na het Stedelijk Gymnasium Nijmegen, en ik sta hier te praten met Ivo, op wie ik echt bizar verliefd was. Hier begon het besef in te dalen dat het examen was geweest, dat iedereen hierna naar een andere stad zou gaan om te studeren en dat het ingewikkeld ging worden om onze vriendengroep in stand te houden. Dat soort gevoelens zijn niet uniek, maar ik merkte dat mijn leeftijdsgenoten daar sneller overheen waren dan ik. Hetzelfde gebeurde met die Ivo: toen hij vertelde niet verliefd op mij te zijn, raakte ik daar gewoon niet overheen. Je kunt ook denken: oké, je hebt een blauwtje gelopen, move on. Maar zo werkt het voor mij niet. ‘Die zomer werd ik depressief. Ik zat vanaf mijn 10de al af en aan in therapie, maar nu werd het menens. Ik zag het nut van het leven niet meer, álles was een teleurstelling. Ik ging bijvoorbeeld Nederlands studeren in Utrecht en dan keek ik naar docenten die ook maar één idee hadden van hoe je literatuur zou moeten interpreteren en dan dacht ik: jezus, ik hoopte dat ik me nu zou omringen met echt intelligente mensen maar iedereen dóét maar wat. Mijn grootste teleurstelling was ik overigens zelf. Ik was teleurgesteld dat ik nog geen roman had geschreven, dat ik nog niet beroemd was geworden met mijn muziek, dat nog niks was gelukt. Inmiddels weet ik: het komt goed, en misschien niet meteen vandaag, maar ook dat proces is in orde. Maar toen waren al die gedachten verschrikkelijk. Mijn ouders waren tot dan toe mijn veilige haven geweest, maar ook die wisten niet hoe ze me konden helpen. In deze periode voelde ik voor het eerst: uiteindelijk ben je alleen.’ ‘Bram (nu 42) was mijn docent tijdens mijn master aan de universiteit. Zodra hij kwam binnenwandelen was het volstrekt duidelijk, binnen een maand woonden we samen. Wat wonderlijk was, want ik was toen nog heel depressief en hij ook, wat dat betreft troffen we elkaar op een slecht moment. Maar we maakten meteen de afspraak: we kiezen nu radicaal voor herstel. Dat betekende voor mij vooral schepen verbranden: niet meer drinken, niet meer elk weekend bij vreemde mannen in bed liggen, geen destructief gedrag meer. Voor het eerst had ik iets om voor te stoppen. ‘Ik ben nog één keer opgenomen geweest nadat ik Bram had leren kennen, nadat ik in blinde paniek heel veel slaappillen had ingenomen. Ik wilde niet dood, ik wilde alleen even pauze van mezelf, van de depressie, van die overweldigende verliefdheid. Als ik dood was gegaan, zou dat toch een soort van per ongeluk zijn geweest. ‘Inmiddels gaat het goed met me, de depressies komen nog maar eens in de drie, vier jaar. En met Bram speel ik samen in een band. Mijn band, ja. Grappig genoeg is onze relatie altijd heel vanzelfsprekend geweest, maar hierin hebben we best even moeten zoeken. Ik ben toch zijn werkgever, dat is per definitie niet gelijkwaardig. Vooral de vanzelfsprekendheid waarmee ik ervan uitging dat iedereen in mijn omgeving zich inzet voor mijn project, was onderwerp van discussie. Mijn ouders brachten me altijd overal naartoe en dat ging naadloos over in de manier waarop ik met mijn bandleden omga, dat was echt een blinde vlek voor mij. Wederkerigheid heb ik moeten leren. ‘Waar mijn ouders me als kind voor waarschuwden is overigens ook uitgekomen: aankomende zondag mis ik de eerste balletuitvoering van Rudi. Dat is niet leuk, maar het is wel uit te leggen. Ik heb gezegd dat mama zelf ook een uitvoering heeft.’||https://www.volkskrant.nl/mensen/aafke-romeijn-ik-zag-het-nut-van-het-leven-niet-meer-alles-was-een-teleurstelling~bde97795/
2022-07-14||Haroon ging naar een naturistencamping om zich prettiger te voelen in zijn blootje||Op de eerste ochtend hik ik er nog tegenaan. Ik ben naakt opgestaan, maar in deze bungalow ziet niemand me. Het doel is om de rest van Riva Bella te ontdekken, een naturistenresort op Corsica. Ik zet een kop koffie, drink die op de veranda en zie door het struikgewas de zee lonken. De ochtendzon verwarmt mijn huid en ik voel een briesje over mijn hele lichaam. Ik sta weer op, pak een badlaken en hang dat over één schouder, zodat de stof net voor mijn geslachtsdelen valt. Ik loop het huisje uit, langs een geklede klusjesman die een paadje schoonveegt. Hij zegt ‘Bonjour’ maar kijkt me niet aan. Ik stap door het zand, leg mijn handdoek op een strandstoel en wandel de zee in. Het frisse water stroomt langs mijn billen en tussen mijn benen door. Ik heb wel eerder naakt gezwommen, maar ik wil leren hoe ik me ook aan land wat beter op m’n gemak kan voelen in mijn blootje. Riva Bella opende in 1964 en is daarmee een van de oudste naturistencampings op Corsica. Hij wordt gerund door Marie Claire Gaddoni (62), een dochter van de oprichters. Zij maakte er een toegankelijker resort van. Alleen op het strand moet je naakt zijn. In het restaurant is kleding juist verplicht, vertelde Gaddoni tijdens het inchecken. Op alle andere plekken mag je het zelf weten. ‘Naturisme is heel bevrijdend, je komt zo sneller in de vakantiesfeer. Er zijn wel oudere gasten die klagen dat er mensen gekleed rondlopen, maar als je mensen iets oplegt, voelt het niet natuurlijk. Op andere campings moet je je kleren achterlaten bij de receptie en de hele vakantie bloot zijn. Wij zijn wat relaxter.’ Kinderen die met hun ouders op vakantie zijn, mogen ook hun zwemkleding aanhouden. ‘Omdat ze mee moeten. Maar iedereen die hier zelf naartoe komt, moet naakt zijn op het strand.’ Nudisme betekent simpelweg geen kleren dragen, maar naturisme draait meer om gezamenlijk naakt zijn. In de westerse wereld wordt al eeuwen bloot gerecreëerd, vaak in combinatie met sport en sauna. Het is lastig om te zeggen wanneer naturisme als levensstijl precies begon, maar in 1891 werd The Fellowship of the Naked Trust opgericht in Brits-Indië, wat voor zover bekend de eerste echte naturistenclub was. Rond die tijd ontstond in Duitsland ook de Freikörperkultur en kreeg naturisme een diepere, meer filosofische lading, waarbij de relatie tussen mens en natuur steeds meer centraal kwam te staan. De International Naturist Federation komt sinds 1951 op voor liefhebbers en hun belangen. In het strandrestaurant van Riva Bella maak ik kennis met de Vlaamse Maria (77), die hier al meer dan veertig jaar komt. Ze zit met een glas witte wijn aan de bar, gekleed in een zomerse kaftan. Sinds haar pensioen verblijft ze hier drie maanden per jaar in haar eigen caravan. Haar zoon komt ook met zijn gezin. Er zijn kennelijk meer families die hier met drie of soms vier generaties vakantievieren en deze traditie aan elkaar doorgeven. Wat betekent naturisme voor Maria? ‘Vrijheid, en eerbied voor het lichaam’, zegt ze met een brede glimlach. ‘Er lopen allerlei soorten mensen en lichamen rond, van jong tot oud. Als naturist zie je wel, maar je kijkt niet. Mensen schamen zich niet voor hun lijf, ook als dat door ouderdom verandert. Niemand is perfect, maar dat geeft juist een goed gevoel.’ Geen schaamte, zegt Maria. Maar daar worstel ik wél mee. Ik groeide op in een islamitisch gezin, dus vanaf de kleuterjaren moesten mijn zusje en ik in het openbaar onze zwemkleding aanhouden. Je dient je edele delen te allen tijde te bedekken, dus ik heb mijn ouders ook nooit naakt de douche in of uit zien lopen. Ik leerde onbewust een preutsheid aan, alsof een bloot lichaam iets is om je voor te schamen. Sinds mijn puberteit werd mijn gewicht ook een ding. Ik kwam op de middelbare school veel aan, en raakte alles weer kwijt als twintiger. Maar na mijn 30ste kwam er steeds een kilootje bij, en tijdens de pandemie nog wat meer. Ik sport graag, maar niet constant. Ik heb ook niet de juiste genen voor een strak lijf. En ik hou te veel van wijn en kaas. Ik ben dus vrij stevig, maar compenseer dat met een leuke kop en wat charme – is mij verteld. Ik ben blij dat ik gezond ben en niks mankeer, maar als je vraagt of ik blij ben met mijn lijf? Nee, niet echt. Kan naturisme dat veranderen? Als homoman loop ik ook rond in een scene die geobsedeerd is door looks en jeugdigheid. Nu maakt de moderne heteroman daarin al jaren een inhaalslag: hij sport meer, kleedt zich modieuzer en is net zo ijdel. Maar in de gayscene ligt de lat nog hoger. ‘Straight thin is gay fat’, zo luidt een bekende ‘grap’. Op datingapps als Grindr kun je het schudden zonder een afgetraind lijf mét sixpack. Het draait daar om kille statistieken: lengte, gewicht, penisgrootte. Ik voldoe niet aan de standaarden van opgepompte, gladgeschoren en vaak oppervlakkige ‘Muscle Mary’s’. Gays hebben ook een kortere houdbaarheidsdatum. Voor sommigen is iemand boven de 30 al oud. Ik heb me daar in het flirten nooit door laten tegenhouden, en heb op seksueel vlak weinig remmingen. Toch ben ik me vaak hyperbewust van hoe ik eruitzie, en kan daar op een mindere dag echt mee zitten. Met die bagage stap ik de spa van het resort binnen, waar ik enkele behandelingen zal uitproberen. ‘U mag kiezen: u kunt als naturist, of u houdt uw zwemkleding aan’, zegt de receptionist. Ik ga voor de naturistenervaring. Ook hier voelt dat normaal, als ik naakt in een zwembad vol zeewater stap, waar fonteinen en watervallen afzonderlijke lichaamsdelen masseren. Ik heb ook vaker naakt in een stoombad gezeten. Maar als een medewerker de cabine binnenkomt, mijn lichaam begint te scrubben en me vervolgens insmeert met klei, geneer ik me enorm. Ze smeert de emulsie over mijn hele lichaam, knijpt in mijn buik, mijn billen en de binnenkant van mijn bovenbenen. Daar lig ik dan, met mijn blote piemel. Ze is een onverschrokken professional, en toch vraag ik me af hoe zij naar mijn lichaam kijkt. Ik ben ook blij dat ik homo ben, en dus niet opgewonden word van deze intieme ervaring. Na afloop denk ik nog na over mijn associatie met seks. Misschien is het omdat ik gay ben, en dus sauna’s heb bezocht waar seks is toegestaan. Homo’s spoken ook van alles uit in de sportschool. Maar ik heb ook een andere theorie. Iedereen van mijn generatie (en jonger) is opgegroeid in een beeldcultuur waarin het naakte lichaam wordt geseksualiseerd. We hebben al vanaf jonge leeftijd toegang tot gratis porno. Ik denk dan ook aan realityseries als Temptation Island en Love Island, waarin seksuele losbandigheid wordt aangemoedigd en redelijk expliciet wordt getoond. We worden daarnaast doodgegooid met seksueel suggestieve advertenties. Daar zijn ook influencers bij gekomen, die steeds verder gaan in het tonen van hun seksualiteit – alles voor de likes en de euro's. Het is dus niet zo gek dat ik bij naakte lichamen vaak aan seks denk, en met mij vele anderen. Die vooroordelen zijn er ook over naturisme. Vrienden denken dat ik op een camping vol swingers zit, die allemaal uit zijn op een orgie. De ouderen in Riva Bella verzekeren me dat er niets seksueels is aan naaktrecreatie, maar ik wil weten hoe jongere naturisten denken over deze en andere vooroordelen. Daarom maak ik een Zoom-afspraak met het Vlaamse stel Nick De Corte (40) en Lins Van Wambeke (35), die bloggen en vloggen over naturisme onder de naam Naked Wanderings, en ook de gids Alles Uit! schreven. Ze reizen fulltime en slapen bijna altijd op naturistencampings. Ze zeggen dat de sfeer daar gemoedelijker is, en dat je meer ruimte en rust hebt. ‘Naturisten geven elkaar ook de ruimte om zichzelf te zijn’, zegt Van Wambeke. ‘En je hoeft nooit na te denken over wat je aantrekt en hoe je erbij loopt, wat als vrouw fijn is. Je kunt je aandacht op de leukere dingen richten.’ Hoe definiëren zij naturisme? Voor Van Wambeke draait het vooral om waarden waarnaar je kunt leven. ‘Respect voor jezelf, respect voor een ander en respect voor de omgeving.’ Waarden waar ieder mens aan zou moeten bijdragen. ‘Of je nu vegetariër bent of niet. Of je nu kleren aan hebt of niet.’ Het stel wil dus ook niet constant of koste wat het kost bloot zijn. ‘Er zijn naturisten die een kledingkast bij de voordeur hebben staan en die binnenshuis altijd bloot zijn’, zegt De Corte. ‘Maar wij zijn niet bloot om het bloot zijn. Als het mooi weer is, zijn we liever naakt. Maar als het frisser is, trekken we kleren aan. We zetten de thermometer niet drie graden hoger.’ Van Wambeke: ‘We gaan ook niet dwangmatig op zoek naar een plek waar we vijf minuten onze kleren kunnen uittrekken. Maar we zwemmen niet meer met zwemkleding. Mij krijgen ze nooit meer in een bikini.’ Het stel volgt hoe er in de media en in hun eigen omgeving over naturisme wordt gesproken. Men denkt nog te vaak dat naturisme iets voor ouderen is, een hippiehobby die ze meenamen uit de jaren zestig en zeventig. ‘Die diehards komen ook vaker aan het woord in reportages’, zegt De Corte. Terwijl er dus ook veel jongvolwassenen zijn die graag naakt vakantievieren, maar voor wie het geen levensstijl is. ‘Als je die groep wil aanspreken, moet je als camping met je tijd meegaan en modernere faciliteiten bieden’, zegt Van Wambeke. ‘Jonge mensen trek je niet aan met een jaarlijks petanquetoernooi, die willen meer.’ Over mijn generatie (en jonger) doen tegenstrijdige verhalen de ronde. Enerzijds zijn we oversekst door alle beelden die op ons afkomen. Maar er wordt ook gesproken over een ‘nieuwe preutsheid’, omdat vrouwen niet meer topless zonnen en mannen na het sporten in hun onderbroek douchen. Dat zou deels te wijten zijn aan sociale media, die ons een rotgevoel over onszelf geven. We zijn ook bang dat iemand ons stiekem vastlegt en die beelden deelt. We leven in een wereld van zien en gezien worden, waardoor je zou kunnen dichtklappen. Maar de reisbloggers denken dat het wel meevalt met onze preutsheid. Van Wambeke: ‘Als we mensen naakt willen fotograferen voor onze kanalen, merken we juist dat twintigers relaxter zijn dan ouderen, ook als we benadrukken dat dit online te zien is.’ Zij ziet juist een tegenovergestelde trend. ‘Ik denk dat het nu veel meer gaat over body positivity dan over het seksualiseren van naakt. We worden meer dan ooit blootgesteld aan perfecte lichamen, met al die filters. Er wordt je constant voorgeschreven hoe je eruit moet zien en hoe je je moet gedragen. Vroeger zag je dat alleen op tv en op billboards, maar met sociale media is het constant in your face.’ Naturisme neemt die filters weg. Je ziet weer uiteenlopende, alledaagse lichamen, met prachtige imperfecties. Van Wambeke: ‘Het is moeilijk om uit te leggen, maar juist door je kleren uit te doen, ga je jezelf meer accepteren.’ Die gedachte wordt ondersteund door de Britse sociaal-psycholoog Keon West. Hij deed in 2018 onderzoek naar naturisme en ontdekte dat mensen hierdoor een positiever lichaamsbeeld en groter zelfvertrouwen kregen. Dat klinkt logisch: naakt zijn we immers allemaal gelijk. Naturisten zouden daarom ook tevredener zijn over hun leven. Daar wil ik zelf ook aan werken. Na de eerste zonovergoten dag op het strand en de grondige spabehandeling wil ik wat meer één worden met de natuur. Riva Bella is een uitgestrekt resort, met een meertje in het hart. Ik loop eromheen, voorbij het campingwinkeltje, vooralsnog gekleed. Het is midden op de dag, dus ik begin flink te zweten en trek mijn T-shirt uit – wat ik ook niet snel doe in het openbaar. Ik loop een omheind terrein op, waar kippen, zwijnen en zelfs lama’s rondlopen. Ik ga een heuvel op, met uitzicht op de bergen van Corsica. Er is niemand in de buurt, dus ik trek ook mijn korte broek uit en loop naakt verder langs de hoge dennenbomen. Ik wil me vrij voelen, maar er komen vliegen op mijn bezwete huid af. Ook voelt het wat knullig om alleen gympen en een rugtas te dragen en verder niks. Ik hou het even vol, maar op de terugweg trek ik toch weer mijn broekje aan. Ik kijk met enige jaloezie naar de ervaren naturisten in het resort, met hun hevig gebruinde, bijna krokante huiden. Zij voelen zich écht vrij. Zij maken zich niet druk om vetrollen en doen zelfs naakt yoga op het strand, in allerlei onflatteuze houdingen. Er komen vooral Fransen op Corsica, ik hoor oude bekenden met elkaar babbelen en lachen. Mijn Frans is belabberd, maar er is ook iets anders wat me tegenhoudt. Naakt durf ik anderen niet aan te spreken, dat doe ik alleen gekleed in het restaurant. Op het strand lig ik in mijn eentje een boek te lezen, en neem af en toe een duik. Ook mijn twee nieuwe Nederlandse vriendinnen zie ik alleen in het restaurant, met onze kleren aan. Ik kan denk ik alleen naakt recreëren met mijn partner, maar die vond het te spannend en bleef thuis. De vrienden die wél meewilden, wilde ik er weer niet bij hebben. En ik begrijp niet zo goed waarom. ‘Alles is een stap’, zegt blogger Lins Van Wambeke. ‘Naakt rondwandelen is voor velen een grote stap. Maar je hoeft niet gelijk van nul naar honderd. Wij zijn geen fan van regels en verplichtingen. Iedereen moet doen waar hij zich goed bij voelt.’ Ik moet er bijvoorbeeld niet aan denken om naakt te dineren, met mijn billen op een plakkerige stoel. Maar het naturistenkoppel wil wél graag bloot dineren als het warm is. ‘Begrip moet twee kanten op werken’, zegt Van Wambeke. ‘Sommige gasten willen niet naar naakte mensen kijken tijdens het eten. Maar ik voel me ook minder op mijn gemak als ik de enige blote persoon ben tussen geklede mensen.’ Op een naturistencamping zou kleding overal optioneel moeten zijn, vindt het stel. Maar als er regels zijn, moeten die voor iedereen duidelijk zijn. En een handige tip voor naakt tafelen: ‘Neem altijd een handdoek mee om op te zitten.’ Iedereen zou naturisme eens moeten proberen, zegt haar vriend Nick de Corte. ‘Als je het niets vindt, ga je weer weg. Je wordt niet gevangen gehouden.’ Maar het kan mensen enorm helpen om hun zelfbeeld te verbeteren en hun lichaam te accepteren. ‘Ik ken via via een vrouw die ernstige fysieke beperkingen had’, vertelt Maria, de trouwe gast van Riva Bella. ‘Dankzij naturisme kwam ze van haar complexen af.’ Met die woorden in mijn achterhoofd zet ik op dag drie de volgende stap. Ik loop naakt het hele strand af, en weer terug, zoals de andere naturisten ook de hele dag doen. Ik ben bang dat mensen me bekijken en beoordelen, maar bijna niemand kijkt op. De mensen die me wel aankijken, glimlachen alleen vriendelijk. Naturisme geneest niet al je onzekerheden, maar het is een goede remedie tegen het perfecte plaatje. Zat iedereen maar zo lekker in zijn vel.||https://www.volkskrant.nl/beter-leven/haroon-ging-naar-een-naturistencamping-om-zich-prettiger-te-voelen-in-zijn-blootje~b4659dc9/
2022-07-14||Wandelen over het Père-Lachaise van Amsterdam||‘Páááp, die mensen waren zeker heel rijk?’ Dat roept een jongetje net na de ingang, bij het met engelen getooide marmeren praalgraf van de 19de-eeuwse regentes Elisabeth Otter-Knoll. ‘Ja, jongen, zo ging dat vroeger,’ antwoordt zijn vader, ‘als je belangrijk was, dan kreeg je ook een belangrijk graf.’ En zo werd Zorgvlied de mooiste begraafplaats van Amsterdam. De door vader en zoon Zocher ontworpen begraafplaats wordt bezocht door nabestaanden die hun eer betonen, bloemen brengen en onkruid wieden, maar Zorgvlied is ook een prachtig wandelpark. Dat trekt dagjesmensen – zij het in bescheiden mate, want dit is dan wel het Père-Lachaise van Amsterdam, maar zo hysterisch als bij de graven van Oscar Wilde, Jim Morrison en Edith Piaf in Parijs gaat het hier niet toe. Honderden bekende Nederlanders, zoals Harry Mulisch, Annie M.G. Schmidt en Herman Brood, vonden hier een vredige laatste rustplaats onder een ingetogen, uitgesproken of bizarre grafsteen. Al sinds de opening in 1870 heeft Zorgvlied een grote aantrekkingskracht op rijke en beroemde Nederlanders. In de tweede helft van de 19de eeuw werden talloze nieuwe begraafplaatsen ingericht. De gegoede burgerij koos voor Zorgvlied, vanwege de pittoreske ligging aan de Amstel en de oncalvinistische tuinarchitectuur van de Zochers, die een paar jaar eerder ook het Vondelpark ontwierpen. Sindsdien groeide Zorgvlied onstuimig. Tegenwoordig zijn er zo’n 17 duizend graven, door de jaren heen werden er minstens honderdduizend overledenen te ruste gelegd. De praalgraven zijn prachtig. Konijnen, fazanten en eekhoorns schieten langs je benen op de kronkelige paadjes. Er kwetteren hier zo’n vijftig verschillende vogelsoorten, van de tuinfluiter tot de tjiftjaf, en er groeien talloze boomsoorten: platanen, eiken, beuken, iepen, hazelaars, mammoetbomen en natuurlijk ook hemelbomen en treurwilgen. De begraafplaats is onderverdeeld in 32 zogeheten grafwijken, met in totaal 60 kilometer aan paden. Amsterdammers komen graag naar het ‘begraafpark’ voor een zondagse wandeling. En dat terwijl Zorgvlied niet eens Amsterdams is; door de Amsterdamse annexatiedrift van weleer zou Zorgvlied Amsterdams zijn geworden, ware het niet dat volgens een aloude wet iedere gemeente een algemene begraafplaats moet hebben. Zorgvlied werd daarom een enclave, een klein stukje Amstelveen in Amsterdam-Zuid. Begraafplaats Zorgvlied werd geopend in 1870, halverwege de zogeheten ‘Lelijke Tijd’. In die periode, van 1835 tot 1895, grepen architecten terug op bouwstijlen uit het verleden, die van de Grieken, Egyptenaren en Romeinen. Het neoclassicisme was in de mode en je ziet hier dan ook veel tempelachtige grafmonumenten met al dan niet afgebroken zuilen, kapitelen, pilasters, friesen en frontons. Een voorbeeld hiervan is het mausoleum van Oscar Carré, ontworpen door de architecten van Koninklijk Theater Carré en geïnspireerd op de tweeduizend jaar oude Romeinse tempel in het Franse Nîmes, Maison Carrée. Het mausoleum is een rijksmonument en een van de pronkstukken van Zorgvlied, maar verkeert in slechte staat. Het grootste grafmonument van Zorgvlied is dat van Georgius Dorrepaal, die als bankier in Nederlands-Indië een imperium opbouwde van tientallen koffie-, tabak- en suikerplantages. Bij zijn dood in 1883 liet hij een erfenis na van 17 miljoen gulden en die rijkdom valt goed af te lezen aan dit grafmonument, met een engel van wit marmer die een lauwerkrans neerlegt als eerbetoon. De manier waarop Dorrepaal dat fortuin vergaarde, deed toentertijd al wenkbrauwen fronzen. Publicist Sicco Roorda van Eysinga beschreef hoe ‘den schurk Dorrepaal’ medekolonisten en Javanen uitkneep en dichtte hem een weinig flatteuze bijnaam toe: ‘Droogstoppel II’, refererend aan de fictieve verteller uit Multatuli’s Max Havelaar. ‘Ab igne ignem capere’ was het levensmotto van Peter Giele – Latijn voor ‘Het ene vuur steekt het andere aan’. Giele werd per rubberboot over de Amstel naar Zorgvlied vervoerd, opgebaard in een door vrienden gebouwde en beschilderde open kist. Hij lag erin met ontbloot bovenlijf, in zijn ene hand een rode roos, in zijn andere een breekijzer. De lijkboot werd gevolgd door een eindeloze stoet bootjes met familie, vrienden en bezoekers, en voorafgegaan door een ponton met vlammenwerpers die enorme vuurzuilen uitspuwden. Na de begrafenis verplaatste men zich naar de club voor een herdenkingsfeest, met nog meer vuurwerk. Die avond brandde de RoXY tot de grond toe af. De grafwijk Paradiso ligt op het nieuwste gedeelte, in de verste uithoek langs de ringweg, naast de pluktuin en het knekelveld, waar de botten van geruimde graven worden bewaard. Op Zorgvlied kan veel, maar op Paradiso kan alles. Dit is de plek voor grote, artistieke en extravagante grafmonumenten. Zoals de grote gorilla op het graf van de geliquideerde crimineel Jules Jie, bijnaam Sjuul Bamie. Bij het graf van Herman Brood komen soms fans op bezoek, getuige de achtergelaten attributen. Er staan lege bierblikjes, uit een plantenbak steken twee rode rozen, tegen de steen leunt een schilderij en er staat een groot wit gekleid hoofd van Brood. De meeste aandacht trekt toch het grafmonument: een metershoge bronzen engel. Een belangrijk graf is dit en een van de grootste van Zorgvlied: terwijl andere praalgraven twee grafplaatsen in beslag nemen, kocht deze steenrijke regentes in 1887 maar liefst vier grafplaatsen. Ze was er op tijd bij, want pas dertien jaar later overleed ze. Ook dit praalgraf is een rijksmonument. Elisabeth Otter-Knoll beschikte na een reeks erfenissen van haar moeder, grootvader, echtgenoot en schoonmoeder over een aanzienlijk vermogen, dat ze aanwendde om huisvesting te verzorgen voor ‘fatsoenlijke oudere dames’ die buiten hun schuld niet meer in hun levensonderhoud konden voorzien. Ruim een eeuw na haar dood is de Elisabeth Otter-Knoll Stichting nog altijd actief als woningbouwvereniging met 112 huurappartementen voor senioren.||https://www.volkskrant.nl/beter-leven/wandelen-over-het-pere-lachaise-van-amsterdam~b6752599/
2022-07-14||Zomertijd met Hadewych Minis: wedstrijdjes stappentellen tussen het filmen door||‘Ik ben in Berlijn, voor opnames van een nieuwe Duitse serie waarin ik een vrouw speel met een soort Joker-achtige trekjes. Geweldig. Tussendoor heb ik vrije dagen, zoals afgelopen weekend en vandaag, dus het voelt heel erg als vakantie om hier in m’n eentje in deze stad te zijn.’ ‘Ik was in een enorm spacomplex, waar ik me in Thailand waande, met tempels en palmen, en daar heb ik úrenlang gebubbeld en rondgezwommen. Al die zachte en warme dingen die goed zijn voor je lijf. In Nederland ben ik daar niet onbekend genoeg voor, om de hele dag poedelnaakt rond te lopen. Ik heb vroeger nog weleens onhandig staan klunzen met een handdoekje om, maar dat is toch te stressvol, het tegenovergestelde van hoe je je wilt voelen op zo’n plek. Tussen de saunagangen door heb ik het boek van Nina de la Parra gelezen, een geweldig tijdsdocument over de onmogelijke spagaat waarin de moderne vrouw zich bevindt. De titel Make women come staat heel groot op de kaft. Eerst deed ik nog een beetje beschaamd mijn best om dat te verbergen, maar uiteindelijk heb ik het boek, terwijl ik naakt op zo’n veldbedje lag, lekker pontificaal omhooggehouden. Heel bevrijdend. De volgende dag heb ik een tweede boek in één ruk uitgelezen, met een rabarberschorle in het park. Ik wist niet wat me overkwam. Je houdt heel wat tijd over als je op vrije dagen niet continu crackers en boterhammen voor je kinderen staat te smeren. Ongestoord uren lezen, wat een feest.’ ‘Haha nee, mensen zien er allemaal hetzelfde uit, of eigenlijk: allemaal verschillend. Het leuke van zo’n sauna is juist dat iedereen er zonder filter en opsmuk of Photoshop rondloopt. Alle vormen en maten voelen zich lekker op zo’n plek. Dat is zo’n fijn en troostrijk gezicht in deze digitale tijd.’ ‘Eindeloos wandelen vind ik ook ultiem ontspannend. De fijnste manier om een stad te leren kennen. Een beetje dwalen door onbekende buurten, zonder plan, de stad je laten omarmen. Als ik loop komt mijn hoofd ook altijd in beweging, mijn hart gaat stromen, alles gaat vloeiender. Dan komen vanzelf de oplossingen of nieuwe ideeën. Als m’n zoon, een tiener, even niet zo lekker in z’n vel zit, ga ik ook altijd met hem wandelen. In die cadans van het bewegen ontstaan de beste gesprekken, in tegenstelling tot thuis, als je statisch tegenover elkaar aan de keukentafel zit. Met mijn man doe ik, ook nu ik in Berlijn en hij thuis zit, vaak stappentellerwedstrijdjes – we appen elkaar aan het einde van de dag onze wandelscore. Die win ik deze dagen vanuit hier ruimschoots.’ ‘Ik mis m’n gezin, natuurlijk. Op een goede manier. Thuis zit ik toch vaak in de regelmodus, en door de afstand van nu voel ik meteen weer wat een belachelijk leuke kinderen en man ik heb. De waardering voor wat ik heb en wat er is, is door deze vakantie weer enorm veel groter. Missen maakt van mij een dankbaar mens.’ ‘Ik ga straks nog een vriend bezoeken, die al een tijdje hier in Berlijn woont, en ik wil op zoek naar een goede vintagekledingwinkel, die hebben ze hier in overvloed. Lezen, wandelen, de eindeloze vrijheid van de dag ervaren. En zonder mijn best te doen vanavond weer de stappentellerwedstrijd winnen.’ ‘We gaan met z’n vieren wandelen in Frankrijk, zo’n trektocht, van hut naar hut. Met een ezel. Echt waar. Die kan dan je spullen dragen, en de kinderen als ze even geen zin meer hebben. Als de ezel niet net zo koppig is als zij, komt het helemaal goed.’||https://www.volkskrant.nl/mensen/zomertijd-met-hadewych-minis-wedstrijdjes-stappentellen-tussen-het-filmen-door~b1dd5214/
2022-07-14||Ice Man Wim Hof is pas tevreden als de hele wereld ijskoud gezond is: ‘Galileo Galilei werd verketterd, ik ook’||Op de ochtend van het interview heeft het 4-jarige zoontje van Wim Hof brand gesticht in een tipi. Hof gaat op zijn landgoed in het Gelderse Stroe voor, de metershoge tent in, om de ravage te laten zien. De binnenkant is bezaaid met zwartgeblakerde plekken, er zijn gaten. ‘Moet je kijken, het is gewoon kapot. Het hele ding moet afgebroken worden. We hadden hier samen een vuurtje gemaakt, in een metalen schaal. Ik zei tegen hem: je moet hiermee oppassen, anders steek je het huis in brand, en dan gaan de katten dood, en mama dood, en jij dood. Hij is gek van die katten. Het is héél gevaarlijk, zo zei ik dat. Het begrip was er, dat voelde ik. Daarna hebben we het vuurtje aangemaakt en er samen naar gekeken. Toen ben ik in de tuin gaan werken, en ergens heeft hij blijkbaar toch de uitdaging gevoeld met het vuur te gaan spelen.’ ‘Jaha, hij ging te ver! Dan ga ik niet meer praten, dan laat ik het hem even voelen. Ik heb voor het eerst in mijn leven tegen hem geschreeuwd en hem een klap op zijn kont gegeven. Vuur is pijnlijker dan wat dan ook, dus ik moet hem behoeden. Hij kreeg maar één tik, hoor. Alleen de gedachte al, dat hem iets zou overkomen. Ik hou van die jongen, ik zou doodgaan voor die jongen.’ ‘Dat is niet nodig. Ik laat hem gaan, en hij volgt mij, zonder dat ik iets hoef te zeggen. In de winter gaat hij gewoon op blote voeten naar buiten. Van mij hoeft hij nooit een sjaal om.’ ‘Ze is met ruzie vertrokken. Ze vond dat ik beter had moeten opletten.’ *** Hof (63) loopt verder over het landgoed, langs een grot, watervallen, een vijver vol vissen, een buitensauna, een yurt, het woonhuis, een zwembad, tropische planten (‘Ik ben een halve botanicus’) en een vrieskist vol ijsblokjes, waarin hij vanochtend tien minuten heeft gezeten. Hof, ook wel: The Ice Man – al hoef je dat er tegenwoordig eigenlijk niet meer bij te zeggen – pendelt heen en weer tussen het landgoed in Stroe en een bovenwoning in de Amsterdamse Pijp, die hij bewoont met zijn 34-jarige vriendin en hun 4-jarige zoontje. Hij steekt van wal: ‘Maar misschien verhuizen we binnenkort voor een half jaar naar Australië, waar mijn vriendin vandaan komt. Vanwege dat stupide covid heeft mijn vrouw haar familie daar al bijna drie jaar niet gezien. Ik heb zes kinderen, de oudste is 39 en de jongste is 4. Je kunt je afvragen hoe dat komt. Nou, ik ben gezond, viriel, ik hou van m’n vrouw en van het leven. Met mijn familie gaat het geweldig, al hebben we ook de schaduwkanten van het leven gezien. Mijn vier oudste kinderen zijn al jong hun moeder verloren, mijn eerste vrouw, Olaya. Daarna heb ik nog een kind gekregen met mijn tweede vrouw, met wie ik tien jaar een relatie had, maar hem heb ik al twaalf jaar niet gezien. Over mij kan iedereen alles weten, want ik sta elke dag op Instagram, YouTube, dit, dat, overal. Vorige week was hier The Independent, 20 miljoen online lezers, en eind van de week was hier de TRT, gericht op de Arabische wereld met 300 miljoen kijkers. Vroeger was Nederland voor mij groot. Nu is het voor mij klein. Dit allemaal ter introductie. Je hebt me even aangehoord. Begin nu maar met je vragen.’ Hof ademt heel diep in. ‘O, ja! We ademen altijd, maar door de manier waarop we dat doen, doen we onszelf tekort. We ademen oppervlakkig, halfslachtig en ik ben ervan overtuigd dat dat leidt tot auto-immuunziekten. Mensen zijn erop gebouwd om gestimuleerd te worden. Diep ademhalen! Ik voel wanneer ik het nodig heb, wanneer ik een beetje adem tekort kom. Het is gewoon lekker. Als mensen seks hebben, ademen ze ook dieper.’ Nog een diepe ademteug. ‘Dit is eten, voor mij. Aan ontbijt en lunch heb ik geen behoefte, ik eet één keer per dag, vegetarisch, geen koolhydraten. Alcohol drink ik nooit, ik ben dronken van het leven.’ *** De in Sittard geboren Wim Hof, die lang als het betrekkelijk obscure fenomeen The Ice Man door het leven ging en wereldrecords vestigde met onder het ijs zwemmen en in een vat vol ijsblokjes zitten, is sinds enkele jaren wereldberoemd als wellnessgoeroe. Onder zijn miljoenen volgelingen bevinden zich sterren zoals Orlando Bloom, Novak Djokovic, Matt Damon, Justin Bieber, de Kardashians en Arie Boomsma. Zijn boek werd in 44 talen vertaald, zijn YouTube-filmpjes, waarin hij zijn methode uit de doeken doet, miljoenen keren bekeken. De BBC zond onlangs een succesvolle realityshow rond Hof uit met Britse bekendheden: Freeze the Fear. Het format zal volgens Hof wereldwijd worden uitgerold. Een Hollywood-film over zijn bewogen leven is in de maak: de regie is in handen van Oscarwinnaar Kevin Macdonald (One Day in September, The Last King of Scotland, The Mauritanian) en Handmaid’s Tale-acteur Joseph Fiennes speelt de rol van Hof. ‘Joseph is hier geweest en in Amsterdam. Hij traint als een gek om zijn lichaam ook op één arm te kunnen laten balanceren. Hij vindt het een eer om mij te spelen, want hij gelooft in mijn methode. Eind deze maand doet hij mee aan mijn zomercursus in de Pyreneeën.’ Een imperium, kortom, met Hof en zijn oudste zoon Enahm (39) aan het hoofd. Drie van zijn andere kinderen zijn eveneens werkzaam in het bedrijf, net als een van zijn broers. De Wim Hof-methode behelst drie dingen: ademhalingsoefeningen (‘gecontroleerde hyperventilatie’; de instructies staan op YouTube maar doe dit vanwege kans op een ‘shallow water blackout’ nooit ín het water, waarschuwt Hof), koudetraining (koud douchen of ijsbaden) en ‘het cultiveren van een constructieve mindset’, een positieve instelling en de vastberadenheid om vol te houden. Hof: ‘Zo’n ijsbad is geniaal. Wat het met je lichaam doet, hoe het voelt. Je brengt je lichaam door die kou in acute stress, waardoor alles áán gaat staan.’ Onderbreekt: ‘Dat is ook helemaal niet nodig! De douche is ook prima, al vanaf 30 seconden koud douchen per dag zijn er voordelen. In de winter kun je buiten zwemmen. Dat zie je overal groepjes doen, tegenwoordig. Zo leuk, dat mensen samen die power en levenslust delen. Het kost niks, en het geeft alles.’ ‘En ik ook! Ik ook! Maar dat is het juist: je lichaam moet ontwaken. We leven te veel in een comfortzone, waarin het altijd 21 graden is. Als je de hele dag aangekleed bent, heb je een andere stimulatie dan wanneer je naakt zou zijn, als een dier. Maar uiteindelijk zijn we zoogdieren. Als wij onszelf de hele dag bedekken, verzwakken we onszelf. Als je de kou in stapt, versterk je je lichaam.’ ‘Dan voel ik me thuis. Dan voel ik: this is the way it should be. Een práchtoefening, wat een catharsis. Je hoeft er verder niet over te filosoferen. Het is right. En het helpt me beter om te gaan met stress. De huur gaat omhoog, je hebt een ruzie op je werk, er zijn files, noem het maar op, dat veroorzaakt stress in het lichaam. En op een gegeven moment kan die stress te veel worden. Door een ijsbad in te gaan, leer je om rustig te blijven tijdens stress, en dat kun je toepassen in de rest van je leven.’ ‘Absoluut! Het hielp mij om te gaan met problemen. De kou snijdt overal doorheen, zelfs door lethargie. En dat heb ik ook gekend, toen mijn tweede vrouw de relatie verbrak. Maar ik ben het blijven doen, die discipline heb ik altijd gehad. Als er iets is wat me mijn emoties even kan doen vergeten, is het het ijswater.’ Zijn methode kost niets, benadrukt Hof. Cursussen volgen bij een van de inmiddels talloze gecertificeerde Wim Hof-instructeurs kan, vanaf 85 euro, en wie meer wil, kan op reis met Wim zelf, naar zijn huis in Polen, bijvoorbeeld, of naar Spanje (2.499 euro voor zes dagen, exclusief vlucht), maar dat hóéft allemaal niet. Hof: ‘Ik vind geld niet belangrijk. Wat voor mij belangrijk is, is mijn ijsbad, het geluk van mijn familie en mijn training. Op mijn 63ste verjaardag heb ik 63 minuten in ijswater gezeten, om te laten zien wat de kracht van de geest kan bewerkstelligen. Mijn methode is gratis te volgen, alles staat op internet. Het is mijn missie om gezondheid, kracht en geluk te verspreiden over de hele planeet.’ *** Lang werd Hof door niemand serieus genomen, maar sinds een jaar of tien is ook de wetenschap geïnteresseerd geraakt. In 2016 verscheen een Nederlandse studie van orthopedisch chirurg Geert Buijze (AMC Amsterdam) naar de invloed van koud douchen op ziekteverzuim. Hij vond een klein positief effect. Uit ander onderzoek van Buijze, gepubliceerd in 2019, bleek dat bij patiënten met auto-immuunziekte spondyloartritis de ontstekingsactiviteit verminderde na het volgen van een achtweekse training in de methode-Hof. En biomedicus Matthijs Kox en hoogleraar experimentele intensive care Peter Pickkers van het Radboud UMC publiceerden in 2014 een onderzoek dat aantoont dat de methode-Hof mensen in staat stelt hun autonome zenuwstelsel te beïnvloeden, iets wat tot dan toe wetenschappelijk niet mogelijk werd geacht. Een groep gezonde mannen die tien dagen lang door Hof werd getraind, kreeg in het ziekenhuis een ongevaarlijk gemaakt bacteriebestanddeel toegediend. De getrainde groep wist met behulp van de ademhalingsoefeningen de reactie van hun immuunsysteem te remmen. Ze hadden minder ontstekingseiwitten in hun bloed en veel minder griepverschijnselen dan de ongetrainde groep. De resultaten zouden erop kunnen wijzen dat patiënten met auto-immuunziekten iets aan de Hof-methode kunnen hebben. Aan het Radboud UMC wordt nu vervolgonderzoek gedaan. Het onderzoek bewijst niet dat de Hof-methode het immuunsysteem ‘een boost’ geeft, iets wat Hof beweert, of dat het ziekten zou kunnen voorkomen. En toch, toen Hof de resultaten van het Radboud onder ogen kreeg, moest hij huilen. ‘Ja, natuurlijk. Ik brak. Ik ben altijd voor gek versleten, geridiculiseerd. Ik ben nooit geloofd. Ik heb mijn zoon twaalf jaar niet gezien, door het systeem waar we in leven, waarin het alleen maar draait om geld en status. Het onderzoek zag ik als de doorbraak. Als je na al die jaren eindelijk wordt erkend, dan is het toch logisch dat dat een zalvende werking heeft? Op je psyche, die eerder pijn is aangedaan? Ja, de wetenschappelijke erkenning heelde mijn ziel. Ik ben altijd diep overtuigd geweest van de kracht van de kou, maar ik had te maken met hoe ik door de buitenwereld werd bekeken. Daardoor werd ik óók gevormd. Toen mijn vorige relatie uitging, kwam alles samen. Ik was arm en voelde me niets waard in deze maatschappij. Dat tezamen maakte me een kwetsbaar mens.’ ‘Ik ben de afgelopen veertig jaar niet één keer verkouden geweest. Ik ben nooit naar de huisarts geweest. Ik weet niet eens wie mijn huisarts is.’ ‘Dat is allemaal leuk, maar het binnenwerk is ook belangrijk, en het binnenwerk stimuleer je met het ijsbad. Natuurlijk is sport belangrijk, and if you look good, you feel good. Ik til ook halters, en soms train ik grote vechters, en dan leer ik ze een lesje. Maar een sportief lichaam is geen garantie dat je geen ziekten krijgt.’ ‘Geen garantie, maar de kans is tig keer kleiner dan wanneer je het niet doet.’ ‘Tijdens dat stupide covid is het explosief gegaan, omdat mensen zelf het heft in handen wilden nemen en simpelweg omdat wat ik doe wérkt. Mensen zien dat. Bedrijven betalen mij tegenwoordig 50k om een Zoom-call te doen. Twaalf jaar geleden verdiende ik 7 euro per uur, toen reed ik de post rond met een vrachtauto.’ ‘Absoluut. Maar ik was onzeker gemaakt door het verbreken van mijn vorige relatie. Ik had geen geld, en zonder geld brokkelt de liefde af. Het slaat nergens op, maar zo zit de werkelijkheid in elkaar. Ik voelde me diep met haar verbonden en ik werd uiteengescheurd toen zij mij op straat zette. Daardoor werd ik depressief. Dat zou me nu niet meer gebeuren. Nu niet meer! Als mijn huidige relatie wordt verbroken, zal ik weten op te staan.’ ‘Ik heb altijd het geloof in mijzelf behouden, en ik ben trots op mijn levensloop. Al moet ik eerlijk zeggen dat de vertwijfeling soms toesloeg, maar dat lijkt me ook logisch. Mijn grote liefde, mijn eerste vrouw, is van acht verdiepingen naar beneden gesprongen. Wie raakt daar niet vertwijfeld door? Dus die klap had ik te pakken, en ik was daarna een jonge, alleenstaande vader. Ik had haar ontmoet in een kraakpand in Amsterdam, zij was Spaanse. Vijftien jaar zijn we samen geweest, Olaya en ik, we kregen vier kinderen. Maar op een gegeven moment begon de neergang van haar psychische zijn, en ik keek hulpeloos toe. Ze was depressief, manisch-depressief en schizofreen. Ze had zeven of acht persoonlijkheden. Op een gegeven moment was ze niet meer in staat voor de kinderen te zorgen, daar kwam het op neer. Maar ik dacht: als ze er maar is, want ik ben in relaties altijd loyaal. Als ik maar had geweten wat ik nu weet, dan had ik haar kunnen helpen.’ ‘Met mijn methode. De bestaande psychiatrie, de pillen, hebben Olaya nog zieker gemaakt. Ze was zichzelf niet meer, haar wil was gebroken. Beestachtig was het, harteloos. Ze was echt ziek, ze deed rare dingen, had waanbeelden. Ze heeft met een mes in haar hand tegenover mijn oudste zoon gestaan. Mijn zoon heeft daar een enorme klap van gekregen, want hij hield zielsveel van zijn moeder. En uiteindelijk ben ik zwaar met hem geclasht, na Olaya’s dood. Je kunt niemand de schuld geven van zo’n drama, en dus geef je de schuld aan diegene die het dichtst bij je staat, en in zijn geval was ik dat. We hebben tien jaar geen contact gehad, maar het kwam goed, en nu runnen we samen dit zeer succesvolle bedrijf.’ Later: ‘Mensen zijn hartstikke mooi, maar het moet niet verkeerd lopen, want dan worden ze raar. Zoals mijn vrouw. Maar ook zoals Hitler. Ik geloof niet in slechte mensen, mensen worden gek door het systeem. Een gelukkig en autonoom persoon is niet met geld, geweld, macht of oorlog bezig. En ik kan mensen helpen hun geluk en autonomie te vinden.’ ‘Trauma. Mijn zoon had een antipathie tegen mij, en dat was het gevolg van trauma. Hij heeft mij jarenlang geprobeerd te manipuleren. Als puber wilde hij een scooter, en ik zei: je moet gaan werken, bij de Albert Heijn ofzo, of ga kranten rondbrengen, zoals ik heb gedaan. Ik ben er beresterk van geworden, ik won van wielrenners! Nou, daarvan wilde hij niks weten, hij wilde het makkelijk hebben. Hij zat op het athenaeum, de klad kwam erin, hij deed zijn best niet meer. Allemaal trauma wat daaronder ligt. Als ik geen scooter krijg, gaan mijn cijfers niet omhoog, zei hij tegen mij. En ik gaf toe, ik moest van mijn kleine inkomen elke maand afbetalen voor die scooter. Mijn zoon was de playboy van de buurt, zo reed-ie rond, kijk eens hoe mooi ik ben. Een knappe jongen, absoluut. Maar twee maanden later lag die scooter al half in puin, en hij is blijven zitten en naar de havo gegaan.’ ‘Nee, hij vertrok, en ze gingen in zijn kielzog. Ze wilden allemaal niet luisteren. Ze waren bij mij niet gewend dat ze aan tafel moesten zitten tijdens het avondeten, maar toen ik mijn tweede vrouw kreeg, werd er aan tafel gegeten. De kinderen waren van slag, en ze hadden slechts een klein zetje nodig om weg te gaan. Gelukkig gaan we nu beter met elkaar om dan ooit. Mijn dochters zeiden, toen ze op de basisschool zaten, altijd dat ik normaal moest doen, als ik weer eens in de winter in korte broek op het schoolplein stond. En later wilden ze ook niet veel van me weten wat betreft mijn discipline, mijn sport. En moet je nu eens zien: ze hebben hun opleidingen afgemaakt en ze werken voor mij, voor datgene waar ze vroeger tegen ageerden.’ ‘Ik heb altijd van ze gehouden. Maar de trauma’s waren op een zeker moment sterker dan onze band. Zo kan het leven ontsporen. Ook op mij heeft de dood van Olaya een zeer grote emotionele impact gehad, maar ik heb laten zien dat je, als je een diep dal hebt gekend, toch tot zeer grote hoogten kunt stijgen.’ ‘Er werd wel voor ze gezorgd, door vrienden en familie. Je moet niet vergeten: ik was óók confuus en in verwarring. Wat deed ik fout? Ik was altijd bereid ze te ontvangen, maar zij bleven koppig en gingen hun eigen weg. Later gaven ze mij daarvan de schuld. Van hún koppigheid! Zo zit het wel, hè. Niemand heeft de schuld, zo zie ik dat. Door trauma kun je zo in de war raken dat je de verkeerde beslissingen neemt. Mijn deur stond altijd voor hen open. Ik dronk wel, in die tijd. Ik dronk wel. Maar ik deed ook mijn werk. Ik was berggids, touroperater, postbode, vrachtwagenchauffeur, en ik deed mijn wereldrecords.’ ‘Negen kinderen, in Sittard. Ik ben precies de middelste, ik heb ook een tweelingbroer. Mijn vader was afgekeurd, we leefden van een karig loontje, maar we hebben altijd plezier gehad. Mijn moeder was zeer gelovig, ze heeft zich altijd weggecijferd voor de kinderen, want God en de kerk wilden dat. Toen ze 80 was, vroeg ze: waar zijn mijn jaren? Ik heb me voorgenomen me dat niet te laten gebeuren, daarom haal ik alles uit het leven.’ ‘Heel erg. Er waren eigenlijk twee kampen: dat van mijn oudere broer Rob, en dat van mij. Hij was de succesvolle man, hij kon goed leren. Hij deed gymnasium, ik lts. Rob werd documentairemaker, hij heeft allerlei prijzen gewonnen, maakte talloze films en werd miljonair, maar nu zit hij in zak en as. Hij woont in Nicaragua. Hij dacht laatst dat hij mijn zaak wel even kon gaan overnemen, maar toen hij glorieus presteerde had hij geen aandacht voor me. Hij heeft altijd gebrek aan respect voor me gehad. Dus wat denk je zelf. Bovendien krijg je dan met mijn zoon te maken, die heeft daar helemaal geen zin in.’ ‘Daar heb ik onder geleden, zeker. Ik voelde me minderwaardig, ondergesneeuwd. School is in een arm gezin het belangrijkste, want het is de springplank naar succes. Op een gegeven moment kwam ik tot de conclusie dat die hiërarchische manier van denken niets voor mij is. Ik heb me ervan bevrijd, en toen ben ik me in esoterie en yoga gaan verdiepen.’ ‘Ja, natuurlijk! Ik wil er bovenuit steken.’ ‘Nee, nee. Galileo Galilei werd verketterd, en ik ook. Niet door de kerk, zoals Galilei, maar door de dominante stroming in onze samenleving, die voorschrijft dat je normaal moet doen. En als je niet normaal doet, ben je gek. Maar ik ben een baanbreker, een visionair en een pionier. Zo word ik tegenwoordig gezien, terwijl ik nog even gek ben als twintig jaar terug.’ Weer een diepe ademteug. ‘Ik had het al honderd keer gedaan, maar dat was jaren eerder, en ze bleken de fonteinkop anders te hebben afgesteld, de opening verkleind, waardoor het water met een enorme druk naar buiten werd gespoten.’ ‘Een klysma! Schoonmaken! Stront gaat eruit, haha, de vastzittende koek komt los! Ik had met mijn zoon afgesproken, en ik was te vroeg, dus ik ging zwemmen en ik dacht: ik ga mezelf weer eens schoonmaken. En toen ging het mis. Ik voelde direct dat het helemaal fout zat. Ik bleef in het water liggen, en mijn zoon, met wie ik had afgesproken, belde de ambulance. Ik kan goed tegen pijn, dat leer je door het ijswater, maar ik was bijna dood. Mijn darmen waren geperforeerd, ik werd helemaal opengelegd en schoongemaakt, daardoor kon ik weken niet eten. Ik zag eruit als iemand die net uit het concentratiekamp kwam.’ ‘Helemaal niks, behalve een litteken. Doktoren zeiden dat het anderhalf jaar zou duren voor ik weer normaal zou kunnen functioneren, en wereldrecords moest ik uit mijn hoofd zetten. Vier maanden later deed ik mijn volgende wereldrecordpoging, met een open wond. Ik heb toen twee uur in het ijs gestaan.’ ‘Het begon met weinig, 1.000 euro per wereldrecord. En nu verdien ik 50 duizend euro met één gesprekje. Ik ga daar verder niet prat op, want mijn boodschap is hetzelfde. De wereld is gek, daarom krijg ik nu dat soort bedragen. Zo werkt het blijkbaar. Wat ik ontdekt heb, is vele malen groter dan wie en wat ik ben.’ ‘Je voelt je soms een circusartiest, een freak. Ik ben er ook trots op, want je moet het maar kunnen. Maar veel belangrijker vind ik het wetenschappelijk onderzoek dat naar mijn methode is gedaan. Dat had de wereld moeten wakker schudden en dat gebeurde niet. Ik word blijkbaar niet gedragen door de machthebbers. Ik word niet gedragen door de overheid, die eigenlijk kracht, geluk en gezondheid als prioriteit zou moeten hebben.’ ‘Het is gewoon een feit dat het hélpt. Dat is een werkelijkheid die gepresenteerd moet worden, aan iedereen, vanaf de lagere school. Het is verkeerd om de prioriteit in het onderwijs alleen maar aan de loopbaan te geven. Want als je later in je leven een keer word ontslagen, en je kunt niet met stress omgaan, word je depressief. Ik ben pas tevreden als elk mens, met behulp van mijn methode, de volledige beschikking heeft over zijn eigen lichaam en geest.’ Het contact met zijn vier oudste kinderen werd hersteld toen Hof, nadat hij door zijn tweede vrouw op straat was gezet, bij zijn dochter aanklopte voor onderdak. ‘Ik had haar tien jaar niet gezien, maar ze ontving me gewoon. Ik heb ook nooit iets naars gedaan, richting mijn kinderen. Ze hebben eigenlijk een goede jeugd gehad. De emotionele basis is supersterk. Vandaar is het langzaam maar zeker goedgekomen, ook met mijn andere oudere kinderen.’ ‘Ja, de opportunist. Dat zegt hij zelf ook, hè. Het was niet uit liefde. Maar uiteindelijk is de liefde ook weer gegroeid, de liefde heeft door ons zakelijke contact de kans gekregen weer op te bloeien. Hij begon als mijn manager en een manager krijgt 20 procent. Al snel werd dat 50. Op een gegeven moment, anderhalf jaar geleden, vond ik dat een en ander op papier moest. Toen kreeg ik moeilijkheden met hem. Ik zag weer dat oude beeld, van vroeger. ‘Jij bent niemand’, zegt hij dan. Terwijl de wereld inmiddels riep hoe geweldig Wim Hof wel niet was.’ ‘Precies. En zo is het ook. Ik vind dat hij de samenwerking moet waarderen, want we zijn een gouden combinatie gebleken. Waardeer dat, en respecteer dat, denk ik dan, en dat doet hij niet altijd. Het had, zeker na het wetenschappelijke onderzoek, ook zomaar gekund dat iemand anders dan hij de commerciële potentie had gezien.’ ‘Ja! Ruim zes jaar geleden ontmoette ik haar in Polen, waar ze meedeed aan een cursus. Alle cursisten gaan op zeker moment in schaarse kleding een berg op, vier, vijf uur in de vrieskou. Ik kwam haar tegen tijdens die wandeling. We maakten een praatje en ik vroeg haar wat ze na de cursus zou gaan doen. Ik zei: ‘You can come to my place.’ Die avond was het direct raak en sindsdien is ze nooit meer weggegaan. Ze is een stuk jonger, maar daar kan ik ook niks aan doen. Ze is scherp, knap, lustig, en half gek, net zoals ik. Leeftijd zegt niets. Ik heb meer energie dan wie dan ook.’ ‘Totaal niet. Ik ga de wereld veranderen. Dit is pas het begin.’||https://www.volkskrant.nl/mensen/ice-man-wim-hof-is-pas-tevreden-als-de-hele-wereld-ijskoud-gezond-is-galileo-galilei-werd-verketterd-ik-ook~b31cae8e/
2022-07-14||Boeren demonstreren bij aanmeldcentrum asielzoekers in Ter Apel||De boeren verzamelden zich eerder vandaag op het erf van een boer in de buurt, en reden vervolgens met hun tractoren naar het aanmeldcentrum. Ze zijn niet van plan om het terrein op te gaan, maar staan geparkeerd in de berm van een weg die langs het aanmeldcentrum loopt. De boeren kwamen daar rond drie uur aan en waren een uur later weer weg. In het aanmeldcentrum is het al wekenlang zeer druk, onder meer omdat de doorstroom van statushouders naar woningen stagneert. In de nacht van woensdag op donderdag moesten honderd asielzoekers buiten slapen omdat er voor hen geen plaats binnen was, een nieuw record. Daarnaast moesten 150 mensen op stoelen in de wachtruimte slapen en ongeveer 50 in een sporthal. Het kabinet wil meer aanmeldcentra openen om de asielzoekers beter te kunnen spreiden, maar heeft nog geen gemeente gevonden die daaraan mee wil werken. De boeren zijn zich naar eigen zeggen bewust van de penibele situatie in Ter Apel. ‘We willen ons dan ook niet daadwerkelijk aanmelden’, vertelt een woordvoerder. ‘We zien het als een ludieke actie, om een statement mee te maken.’ Een woordvoerster van het Centraal Orgaan opvang asielzoekers (COA) liet weten dat mensen bij het aanmeldcentrum ‘vrij overdonderd’ waren toen de trekkers arriveerden. ‘Inmiddels is de sfeer weer rustig’, aldus de woordvoerster. De demonstratie heeft volgens het COA geen invloed gehad op het aanmeldproces voor mensen die buiten aan het wachten zijn. Zo’n zeventig van de honderd trekkers komen uit Duitsland, onder meer uit de omgeving van Bremen. Volgens de woordvoerder willen de Duitse boeren hun Nederlandse collega’s ‘ondersteunen in onze strijd tegen de overheid’. Zeker een van de Duitsers heeft symbolisch asiel aangevraagd.||https://www.volkskrant.nl/nieuws-achtergrond/boeren-demonstreren-bij-aanmeldcentrum-asielzoekers-in-ter-apel~bf9c25fa/
2022-07-14||Vliegenkunstwerk van Damien Hirst ontmanteld: ‘We wisten niet dat insecten onder de dierenbeschermingswet vallen’||Van hoogtepunt uit de museumcollectie tot moreel struikelblok. Het kan raar lopen. In 1990 maakte Damien Hirst (57), destijds enfant terrible van de Britse kunst, twee grote installaties: A Thousand Years en (iets minder bekend) A Hundred Years. De kunstwerken zijn bijna hetzelfde. In beide gevallen gaat het om een grote glazen vitrine die in tweeën is gesplitst. In de ene helft staat een witte doos met gaten erin, daarin zitten vliegenlarven. In de andere helft van de vitrine hangt een ‘insect-o-cutor’, zo’n loklamp met elektrocuteer-rooster. Er staan schaaltjes met suikerwater op de grond. In A Thousand Years ligt er bovendien een koeienkop onder de knetterende blauwe lamp, waardoor de vliegen zich kunnen voortplanten. ‘Een levenscyclus in een doos’, zo beschreef Hirst de kunstwerken. Maar het ging hem niet alleen om het concept: ‘Stilistisch wilde ik een lege ruimte met bewegende puntjes maken.’ Materiaal met vleugeltjes beviel Hirst bijzonder goed, zo had hij een oplossing gevonden ‘voor het probleem van hoe je dingen ophangt zonder touwtjes of draden die je constant van patroon kunt laten veranderen in de ruimte’. Niet alleen Hirst was over zijn vliegenvitrines te spreken. Ze sloegen in als een bom toen hij ze onthulde bij de tentoonstelling Gambler in Londen in 1990. Reclamemagnaat en kunstpromotor Charles Saatchi kocht ze meteen allebei. Ook schilder Lucian Freud (1922-2011) was zeer onder de indruk. Freud complimenteerde de toen pas 25-jarige kunstenaar. Hij suggereerde dat Hirst vroeg had gepiekt: ‘I think you started with the final act, my dear.’ Volgens kunstcriticus Jonathan Jones van the Guardian kan de rest van het oeuvre van Hirst vergeten worden, maar moet A Thousand Years permanent in een museum worden getoond: ‘Dit is gruwelijk briljanter dan welk kunstwerk dan ook van Marcel Duchamp.’ Vliegen doodmaken is uiteraard zielig. Dat was het in 1990 ook al. Hirst zei erover: ‘Elke keer als er een doodgaat, denk ik: oei, wat heb ik gedaan?’ Maar hij vond het overdreven daar over te klagen. Op zijn website staat vergoelijkend dat de insectenlamp ‘zelfs in vegetarische restaurants te vinden is’. De afgelopen decennia werden de vliegenvitrines tentoongesteld in bijvoorbeeld Londen, New York, Madrid, Stockholm, Doha en Düsseldorf. De kunstwerken zijn niet meer van Charles Saatchi. A Hundred Years is in 1997 aangekocht door Kunstmuseum Wolfsburg. En omdat de relatie tussen Hirst en Saatchi bekoelde, heeft de kunstenaar de andere vitrine, A Thousand Years (met koeienkop), zelf van Saatchi teruggekocht voor meer dan een miljoen euro. Die prijs zegt iets over hoe kostbaar A Hundred Years van Kunstmuseum Wolfsburg moet zijn. De installatie is daar nu al zes keer eerder tentoongesteld. Hirst maakt vaker kunstwerken met dieren. Meestal zijn ze dood. Het bekendste voorbeeld is natuurlijk de haai op sterk water, met de pakkende titel The Impossibility of Death in the Mind of Someone Living uit 1991. De kunstenaar plakt ook graag felgekleurde vlinders op schilderijen. Tijdens Hirsts retrospectief in Tate Modern in Londen in 2012 leidde een kamer vol levende vlinders tot verontwaardiging. Er werden gedurende de looptijd van de tentoonstelling zo’n negenduizend exemplaren doorheen gejaagd. Volgens Hirst leefden die echter in ‘perfecte leefomstandigheden’ en daardoor langer (en gelukkiger?) dan de twee weken die ze in het wild leven. Hoe dan ook vonden museumbezoekers het niet leuk vonden om te zien hoe vlinders doodgaan. Ook de Britse tak van dierenrechtenorganisatie Peta (People for the Ethical Treatment of Animals) liet van zich horen en verklaarde: ‘Ze (de vlinders, red.) hebben allemaal geleden.’ Over de grote vliegenvitrine, even verderop in de tentoonstelling, werd niet geklaagd. Tien jaar later ligt dat anders. Op 10 april werd de tentoonstelling Macht! Licht! in Kunstmuseum Wolfsburg bezocht door een vrouw die schrok van het vliegenleed in A Hundred Years. Zij beklaagde zich bij het museumpersoneel en ook bij Peta Duitsland. Peta schakelde vervolgens het veterinair bureau van Wolfsburg in. Tegen de tijd dat dit bureau contact opnam met het museum, bleek de installatie al grondig gewijzigd. Volgens een woordvoerder van het museum was dat ‘een interne beslissing’. De maden en levende vliegen waren weggehaald en enkel een paar hoopjes dode vliegen lagen nog op de grond. ‘We wisten niet dat insecten onder de dierenbeschermingswet vallen’, verklaarde museumdirecteur Andreas Beitin vervolgens. Hij hoopt dat het kunstwerk in de toekomst met nepvliegen mag worden opgesteld, al zou dat er heel anders uitzien. Het museum zal in ieder geval geen vliegen meer dood maken. Althans, niet in een kunstinstallatie. Volgens een woordvoerder van het museum heeft Hirst nog niet op het verzoek om kunstvliegen gereageerd: ‘We hopen dat de kunstenaar zich laat vermurwen, want de boodschap van het kunstwerk is in feite belangrijk.’ Die boodschap is trouwens volgens haar: ‘Wijzen op de negatieve gevolgen van licht.’ Ook de Volkskrant krijgt de Britse kunstenaar niet te pakken. Peter Höffken van Peta had eigenlijk graag gezien dat de verantwoordelijken voor het kunstwerk met terugwerkende kracht werden vervolgd. ‘Het is ook triest dat die directeur niet wist dat vliegen door de wet worden beschermd,’ zegt hij, ‘álle dieren zijn beschermd. Ze mogen alleen worden doodgemaakt als daar een ‘geldige reden’ voor is.’ Sinds een wetswijziging in 2002 kunnen artistieke doeleinden niet meer als geldige reden tellen, legt hij uit. Een insectenlamp in bijvoorbeeld een vegetarisch restaurant, waar Hirst het over had, mag dus wel wanneer de voedselveiligheid in het geding is. Peta Groot-Brittannië laat weten dat insecten daar ‘nog niet’ beschermd zijn. Peta-directeur Elisa Allen voegt toe: ‘Damien Hirst mag dan artistiek talent hebben, maar het ontbreekt hem aan iets veel belangrijkers: empathie. Moorden om te profiteren van gechoqueerde reacties is onacceptabel.’ Zij hoopt dat musea tot dezelfde conclusie komen: ‘Wij prijzen musea die weigeren kunstwerken tentoon te stellen die de dood van levende wezens veroorzaken of verheerlijken.’ De vliegeninstallaties van Hirst zijn lange tijd probleemloos tentoongesteld. In Duitsland, waar insecten kennelijk beschermd zijn, had Peta er niet eerder een melding over gekregen. Zijn kunstkijkers minder tolerant geworden voor dierenleed, ook als het ‘maar’ om vliegen gaat? Mag een kunstenaar geen vlieg meer kwaad doen? Dan staat de toekomst van die andere vliegenvitrine van Hirst ook op het spel. Die met de koeienkop, en volgens velen het hoogtepunt uit Hirsts oeuvre. De volgende keer dat het kunstwerk wordt opgesteld zullen dierenrechtenorganisaties vast weer in actie komen. Kennelijk heeft Hirst niet te vroeg gepiekt met zijn vliegenvermorzelaars, maar net op tijd, toen het nog kon. Damien Hirst is zeker niet de enige kunstenaar die zich met zijn werk de verontwaardiging van dierenliefhebbers en -activisten op de hals haalt. Zes andere kunstenaars en hun omstreden kunstwerken.||https://www.volkskrant.nl/cultuur-media/vliegenkunstwerk-van-damien-hirst-ontmanteld-we-wisten-niet-dat-insecten-onder-de-dierenbeschermingswet-vallen~b44a66da/
2022-07-14||Zeker 23 doden en meer dan honderd gewonden bij Russische raketaanval ver van front||De hulpdiensten melden dat er 66 mensen ernstig gewond zijn geraakt. 39 anderen zijn nog steeds vermist. Volgens de Oekraïense president Zelensky zijn er drie kinderen onder de dodelijke slachtoffers. Volgens de nationale politie raakten drie Russische raketten op donderdagochtend een kantoorgebouw in het centrum van de stad. Bij de explosie die daarop volgde raakten ook nabijgelegen woonblokken, een medisch centrum en een parkeerplaats ernstig beschadigd. De brand die ontstond, verspreidde naar onder meer auto's en een tram. Op videobeelden en foto’s die gemaakt zouden zijn na de aanval zijn verwoeste gebouwen te zien en uitgebrande auto's. De Oekraïense president Volodymyr Zelensky heeft de aanval veroordeeld. ‘Wat is dit anders dan een openlijke terroristische daad', schrijft hij in een bericht op zijn Telegramkanaal. ‘Elke dag vernietigt Rusland de burgerbevolking, doodt ze Oekraïense kinderen en richt ze raketten op burgerobjecten waar niks militairs te vinden is.’ De raketaanval op Vinnytsja laat zien dat de Russen doelen blijven bestoken die ver van het front in de Donbas liggen. De stad ligt ver van het oosten waar zwaar wordt gevochten, op zo'n 200 kilometer hemelsbreed ten zuidwesten van de hoofdstad Kyiv. Vinnytsja is een van de grootste steden van Oekraïne en telt zo'n 370 duizend inwoners. De aanval komt op het moment dat in Den Haag een internationale conferentie is begonnen die in het teken staat van de opsporing en vervolging van oorlogsmisdaden tijdens de oorlog in Oekraïne. Het gaat dan onder meer om militaire acties gericht tegen burgers. De vraag is ook of de aanval gevolgen heeft voor de tot nu toe succesvol verlopende gesprekken over de hervatting van de graanexport op de Zwarte Zee. Oekraïne en Rusland leken de afgelopen dagen juist dichtbij een akkoord tijdens een overleg in Istanbul. Het Russische leger heeft nog niet op de aanval gereageerd. Ook voerden Russische troepen in de havenstad Mykolayiv een bomaanval uit op onder meer een school en een hotel. Er waren weinig tot geen mensen aanwezig, slechts een iemand raakte gewond.||https://www.volkskrant.nl/nieuws-achtergrond/zeker-23-doden-en-meer-dan-honderd-gewonden-bij-russische-raketaanval-ver-van-front~b680b1f6/
2022-07-14||Choreograaf Cecilia Moisio vraagt met Pink Portal aandacht voor de vrouwelijke genotsorganen ★★★☆☆||Noem mij eindelijk gewoon bij mijn naam, zo beveelt choreograaf Cecilia Moisio het publiek tijdens haar Engelstalige voorstelling Pink Portal. En vele omfloerste omschrijvingen heeft het fysieke onderwerp waarover ze het luid en duidelijk wil hebben tijdens deze rozerood gekleurde, pamflettistische revue, zoals kersensnoep, honingpot, tinkelflow, vrouwenbloem, vissenlippen. En dan benoem je met vagina ook nog slechts het inwendige deel van de vrouwelijke geslachtsorganen. Het buitenste gedeelte, de vulva met onder meer schaamlippen en clitoris, mag volgens Moisio ook meer aandacht krijgen. Nee, móét, zo onderstreept ze een ruim uur lang haar statement, al blijft het onduidelijk tegen welk publiek ze zich richt met dit educatieve seksentertainment. Jongens? Mannen? Pink Portal beperkt zich, in kleurrijk muzikaal danstheater dat wel, jammer genoeg vooral tot de vele misverstanden die er leven over het penis-in-vaginaverhaal. Moisio heeft natuurlijk wel een punt, zo blijkt weer uit de satirische tijdlijn die de zeven performers met snorren en baarden persifleren. Van Plato tot Freud, het is een illuster rijtje mannelijke wetenschappers en filosofen die met hun vooringenomen blik verantwoordelijk mogen worden gehouden voor eeuwen aan beperkte en foutieve kennis over vrouwelijke lust en seksualiteit, met desastreuze verminkingen en generaties gemist genot tot gevolg. Toch doen deze verkleedacts nog licht amateuristisch aan. Moisio’s regie mist hier de kracht van haarscherpe spot. Leuker is haar swingend muzikale aanpak van het wakker schudden. Zo presenteren de zeven swingende ‘zussen’ in getailleerde retroregenjassen een ludieke penis-in-vagina-bewerking van Rum and Coca Cola van The Andrew Sisters, en halen ze ook lekker ritmisch uit in het regina-vagina-lied. Met ondeugende ogen, schuddende buiken en elastische benen kreunen ze zich half bloot een weg door het taps toelopende decor richting hun hoog opgehangen ‘kruisbeeld’: een megaversie van de inwendige, vrouwelijke genotsorganen, met daarin verstopt achtduizend zenuwknooppunten.||https://www.volkskrant.nl/cultuur-media/choreograaf-cecilia-moisio-vraagt-met-pink-portal-aandacht-voor-de-vrouwelijke-genotsorganen~b28eff4e/
2022-07-14||Zo houd je het gezellig met kinderen in de auto op vakantie||Het klinkt verleidelijk: midden in de nacht vertrekken, want dan is het rustig op de weg en slapen de kinderen gewoon door op de achterbank. ‘Zeker met jonge kinderen betaal je hier later vaak de rekening voor, in de vorm van chagrijnig gedrag door het slaapgebrek’, zegt pedagoog en kindercoach Mariëlle Vos. ‘Wijk niet meer dan één à anderhalf uur af van de gebruikelijke bedtijden, anders verstoor je het bestaande slaapritme te veel. Dus als de kinderen normaal om half zeven wakker zijn, dan kun je prima om vijf uur vertrekken. Vroeg vertrekken heeft als voordeel dat je een flink stuk kunt rijden voordat het heet wordt en drukker op de weg.’ Ouders weten dat ze die avond met een koud biertje voor de tent zitten, waardoor een paar uur afzien in de auto goed te doen is. ‘Kinderen leven in het hier en nu en kunnen het einddoel minder goed bevatten’, zegt Vos. ‘Het geheim is om de route in stukjes op te knippen. Een pauze om de twee à drie uur is echt nodig. Neem een bal mee zodat je een potje kan voetballen op het veldje bij het benzinestation. Zo hebben de kinderen iets concreets om naar uit te kijken.’ Laat steeds een ander kind voorin zitten. Deze ‘chef de route’ bepaalt wanneer er een broodje wordt uitgedeeld, en mag helpen met het lezen van de verkeersborden en het verzinnen van spelletjes. ‘Je geeft kinderen op die manier verantwoordelijkheid en dat vertaalt zich vaak in positief gedrag’, zegt Vos. ‘Maak er iets feestelijks van door bijvoorbeeld een grappig hoedje uit te delen.’ Om ruzies te voorkomen bepaal je voor vertrek wie wanneer aan de beurt is. Door deze stoelendans zit een van de ouders soms op de achterbank en dat leidt ook tot minder ruzies tussen broers en zussen. Er komt een moment dat de kinderen gaan klieren. ‘Als je in de file zit of niet kunt stoppen, gebruik dan je fantasie en bedenk iets wat normaal niet mag’, zegt opvoedcoach Tea Adema. ‘Bijvoorbeeld vieze woorden maken van de letters die je tegenkomt op vrachtwagens. Of bedenk rare of vieze beroepen bij de andere bestuurders.’ ‘Mijn moeder hing vroeger zo’n zak met vakjes, bedoeld voor schoenen, aan de achterkant van de stoelen’, zegt Vos. ‘In ieder vakje zat iets: een pakje appelsap, een klein kleurboekje of zo’n spelletje waarbij je een balletje in een gaatje moet zien te krijgen.’ Daar zijn kinderen wel even zoet mee. ‘Of laat kinderen hun eigen tasje inpakken’, vult opvoedcoach Adema aan. Speel spelletjes, zoals het om de beurt noemen van een dier, waarbij de laatste letter de eerste letter moet zijn van het dier dat de volgende moet noemen. ‘Bij ons was de kindereditie van discobingo een succes, waarbij je een vakje aanvinkt als het nummer wordt gespeeld ’, zegt Vos. ‘Je kan online de kaarten downloaden en er is een playlist aan gekoppeld.’ Luisterboeken zijn ook een goede optie. Op de tablet onderweg moet ook kunnen, vindt Adema. ‘Je moet niet te pedagogisch verantwoord willen zijn als je twintig uur in de auto zit.’ ‘Mijn man werd ooit verschrikkelijk kwaad op onze kinderen omdat ze lastig deden onderweg’, vertelt Adema. ‘Vaak zie je dat de andere ouder op zo’n moment de boel gaat sussen, maar het doet de stemming geen goed omdat de andere ouder zich niet gesteund voelt. Val elkaar niet af en zeg gewoon: ‘Papa zegt het’.’ De mindset van de ouders is bepalend voor de sfeer, meent Vos. ‘Als jij in je hoofd hebt dat je om vijf uur ’s middags bij het hotel wilt zijn, dan zit je onrustig in de auto. Dat voelen de kinderen.’ Als het meer rust geeft, knip de reis dan in twee delen. ‘Bijvoorbeeld de eerste dag 600 kilometer en de tweede dag 400 kilometer. Ik denk altijd maar: de Dordogne ligt er morgen ook nog.’||https://www.volkskrant.nl/beter-leven/zo-houd-je-het-gezellig-met-kinderen-in-de-auto-op-vakantie~b101b866/
2022-07-14||Aantal asielaanvragen van alleenstaande minderjarigen is ruim verdubbeld, meldt IND||In 2021 dienden 2.191 alleenstaande minderjarige asielzoekers (amv’s) een asielaanvraag in, tegenover 985 in 2020. De nareis van familieleden is de voornaamste reden om asiel aan te vragen in Nederland, zo meldt de dienst in een voorlopig onderzoek. De meeste minderjarige asielzoekers komen bewust naar Nederland of worden vooruitgestuurd door hun ouders, omdat het beeld bestaat dat de wetgeving ten aanzien van amv’s hier minder streng is. Voor een klein deel van de amv’s geldt dat de reis Nederland geen eigen keuze was: zij zijn door mensensmokkelaars naar Nederland gebracht, zonder vooraf te weten waar ze naartoe gingen. Het aantal asielaanvragen van alleenreizende kinderen onder de 12 jaar is in de afgelopen vier jaar zelfs verviervoudigd. In 2017 vroegen 51 kinderen onder de 12 jaar asiel aan in Nederland. In 2021 ging het om 199 kinderen. Met name de stijging van asielaanvragen in de jongste categorie amv’s noemt de IND ‘een zeer zorgwekkende ontwikkeling’. In deze zaken spelen mensensmokkelaars vaker een rol. De Immigratie- en Naturalisatiedienst vreest dat de werkdruk toeneemt door de explosieve stijging. Amv-zaken kosten doorgaans meer tijd en vergen meer onderzoek omdat het horen van kinderen gebonden is aan strengere regels. Daarnaast heeft staatssecretaris Eric van der Burg onlangs het IND-beleid ten aanzien van amv-zaken aangepast. Deze wijziging volgde na een uitspraak van de Raad van State in juni. Die stelde dat de IND meer onderzoek moet doen naar adequate opvang voordat een alleenstaande minderjarige asielzoeker, in het geval van een afwijzing, terug moet keren naar het land van herkomst.||https://www.volkskrant.nl/nieuws-achtergrond/aantal-asielaanvragen-van-alleenstaande-minderjarigen-is-ruim-verdubbeld-meldt-ind~bd0ed762/
2022-07-14||Jeanne Rouwendaal: ‘Muziek is overal in ons leven, maar kennelijk willen we het niet zien als serieus beroep’||‘Ja, Wies! Ik zou gek zijn als ik niet voor Wies zou kiezen. ‘Wies is in 2018 begonnen als een schoolproject op het Conservatorium in Amsterdam. Daar heb ik ook de andere bandleden leren kennen, bassist Tobias Kolk en drummer Dan Huijser. We maken Nederlandstalige popmuziek met elektronische invloeden. Tekst is erg belangrijk voor ons, maar we kunnen ook flink raggen. Mensen van jong tot oud zeggen zich in de teksten te herkennen. Dat kan gaan over iets wat je nu meemaakt, liefdesverdriet, of iets waar je nostalgisch op terugkijkt. ‘Vóór Wies deed ik vooral Engelstalige projecten. Maar daar leek de rek op een gegeven moment een beetje uit. Op het conservatorium ben ik vakken gaan volgen over hoe je liedjes schrijft en ging ik experimenteren met Nederlandstalige teksten. Daar is Wies uit ontstaan. Daar werd zo goed op gereageerd dat we dachten: misschien kunnen we er ook buiten school iets mee doen. We gingen daarna als een wervelwind. We wonnen muziekprijzen, we mochten in het voorprogramma van Roxeanne Hazes. 2020 zou helemaal ons jaar worden. Maar toen kwam corona.’ ‘Band. Als je jezelf serieus wil nemen, dan is het belangrijk om te zeggen: we zijn een band, we doen dit professioneel, het is geen grap. ‘Bandje is een nummer van ons dat begin dit jaar uitkwam. Ik schreef het omdat mensen in gesprekken vaak in eerste instantie heel benieuwd leken naar mijn carrière. ‘Hoe gaat het met je bandje, ben je al bekend?’, vroegen ze dan. Maar als ik dan de diepte in probeerde te gaan, was die interesse soms vlug weer verdwenen. Mensen willen vooral horen dat het goed gaat, daarna houdt het op. Dat dingen niet altijd vanzelf gaan, is soms moeilijk of ingewikkeld voor ze. ‘Met corona kreeg het nummer een extra laag. In een van de persconferenties waarin Mark Rutte nieuwe coronamaatregelen aankondigde, hield hij de cultuursector voor dat je nog wel altijd kon ‘oefenen met je bandje’. Dat je niet serieus wordt genomen in wat je doet, maakte dat we zeiden: we moeten wat met dit nummer. Muziek is overal, het is ontzettend belangrijk voor iedereen, maar kennelijk willen we het niet zien als een serieus beroep. ‘We hadden tijdens corona de angst om momentum te verliezen aan nieuwe, opkomende bands. Die angst hoor je ook terug in het nummer Maar ik doe het toch – oorspronkelijk een tekst over de kwetsbaarheid van relaties. Maar tijdens corona sloeg het ook op onze angst om niet meer relevant te zijn. ‘We zijn er als band doorheen gekomen door sterk en creatief te blijven. Altijd in oplossingen te denken. Kunnen we niet live optreden, dan nemen we wel een album op. Of we sturen ansichtkaarten naar onze fans om ze een hart onder de riem te steken. ‘Het is verbazingwekkend hoe alles uiteindelijk goed is gekomen en hoeveel mooie kansen we nu weer krijgen. We hebben al op verschillende festivals gestaan. Deze zomer spelen we ook door, en daarna beginnen we aan een clubtour door heel Nederland. Daar kijk ik echt ontzettend naar uit. Het voelt alsof we eindelijk hard mogen knallen.’ ‘Ik hou er absoluut van om te raggen met een gitaar, dat is ook een onderdeel van jezelf uiten. Maar het liefst raak ik mensen in hun hart. Dat vind ik het allermooiste aan muziek maken. Ik heb best vaak moeite om op het moment zelf de juiste woorden te vinden, maar met muziek kan ik het precies zo vertellen als ik wil. ‘Toen ik nog in het Engels zong, gingen mijn teksten vooral over de liefde en het mislukken daarvan. Daar zing ik nog steeds over, maar niet alleen daarover. Toen ik in het Nederlands begon te zingen, voelde dat als een frisse start. Ik ben in mijn middelbareschooltijd gedoken: wat heb ik toen meegemaakt? Maar ik ben ook buiten de schooldeuren gaan kijken. Met Wies probeer ik nu te zingen over het leven in het algemeen. Wies toont een andere kant van mijzelf, de stoerdere versie.’ ‘Amsterdam. Ik heb niet echt een fijne tijd gehad in Krommenie, waar ik ben opgegroeid. Op de basisschool werd ik veel gepest. Er blijft altijd een donkere wolk boven Krommenie hangen. Dan heb ik meer met de Zaanstreek in het algemeen, en specifiek met Zaandam. Daar ging ik voor het eerst naar de kroeg en heb ik veel vrienden gemaakt. ‘In Amsterdam heb ik me vanaf het eerste moment thuis gevoeld. Daar heb ik de vooropleiding van het conservatorium gedaan, daarna het conservatorium, en toen ben ik in de muziekscene gedoken. In de hoofdstad heb ik veel gelijkgestemden leren kennen. ‘Mijn ouders wonen nog wel in Krommenie. Ze zijn zelf geen muzikant, maar zijn wel erg muzikaal. Mijn vader is storingsmonteur en mijn moeder mondhygiënist. Van hen heb ik muziek met de paplepel ingegoten gekregen – Tom Waits, Nick Cave, Jeff Buckley. Toen ik 9 jaar oud was, hebben mijn ouders mijn broer en mij meegenomen naar Paradiso, naar een concert van Patti Smith. En op 12-jarige leeftijd namen ze me mee naar Pinkpop. Dat heeft blijvende indruk gemaakt. Ik had een rottijd op de basisschool, maar door die ervaringen wist ik: er is meer in de wereld. Daar wilde ik bij horen.’ ‘Pfoe. Dat is echt een lastige. Dan toch Spinvis. Wat hij allemaal doet, muzikaal en tekstueel, en hoe hij zichzelf altijd blijft vernieuwen, dat is heel inspirerend. Hij kan een verhaal vertellen als een film, alsof je door de ogen van het hoofdpersonage kijkt. ‘Thuis hadden we vroeger zowel Jeff Buckley als Spinvis in de platenkast staan. Buckley vond ik zo goed, met name zijn live-cd So Real: Songs From Jeff Buckley. Die vind ik zo mooi, door hoe hij zijn emotie op het podium blootgeeft en hoe daarop gereageerd wordt door het publiek. Spinvis stond ook in de platenkast. In het nummer Smalfilm zingt hij ‘Ik ben een vrouw van veertig met een sigaret/ Ik heb een buitenaardse stof in mijn bloed.’ Als kind dacht ik: wow, dat iemand dit kan zingen! ‘Ik was vroeger altijd bezig met dansen en zingen, met aandacht krijgen op een podium. Omdat ik op de basisschool zo gepest werd, zag ik het artiestenbestaan als iets om hoopvol naar te streven: dan heb ik iets waar ik goed in ben, waarmee ik in de aandacht sta en erkenning krijg. Dat is nu allang niet meer mijn motivatie, maar daar begon het wel mee.’ ‘Oef. Wat nou als ik niet kan kiezen? Deze is wel heel lastig. Lowlands is voor iedere muzikant wel dé droom, hij staat heel hoog op mijn lijstje. Maar Pinkpop is voor mij ook verbonden aan herinneringen van vroeger, daar ben ik naartoe gegaan met mijn moeder, juist op een moment dat ik me niet goed voelde op school. ‘Ik weet nog dat ik na dat Pinkpop-concert op school kwam met een roze petje van het festival. Er werden opmerkingen over gemaakt, uiteindelijk moest het petje weg van de leraar, om het rustig te houden. Maar ik dacht ook: wacht maar, later sta ik daar zelf op het podium. Drie weken geleden werd die droom eindelijk werkelijkheid. Ik had het oude Pinkpop-petje al die tijd bewaard en nam het toen mee. Dat was erg emotioneel. Dus ja, vanwege die lading kies ik voor Pinkpop.’ ‘Nog veel te bewijzen. Het mooiste wat we kunnen bereiken is een vaste plek in de nederpop-cultuur, zodat we dit voor de rest van ons leven kunnen doen. Daar zijn we nog lang niet. We hebben nu een debuutalbum, Het is een Wies, en een setlijst met onze favoriete nummers – we kijken ernaar uit om dat visitekaartje met nog heel veel volle zalen te delen. ‘Wat Wies eigenlijk betekent? Tsja, dat is het best bewaarde geheim van de nederpop. We vertellen nooit waar de naam vandaan komt of wat het betekent. Ooit komt het moment wel om te vertellen wat het betekent, maar nu nog niet. Dat is nogal een cliffhanger, hè?’||https://www.volkskrant.nl/mensen/jeanne-rouwendaal-muziek-is-overal-in-ons-leven-maar-kennelijk-willen-we-het-niet-zien-als-serieus-beroep~b9f60429/
2022-07-14||Tracks van de week: dikke disco, ijskoude techno en wéér een Netflixhit (Master! Master!)||Vergeet Kate Bush, kom er maar in Metallica. Master of Puppets bestormt de hitlijsten dankzij de soundtrack van de Netflixserie Stranger Things. Master! Master! (Pas op: spoilers) Wat generiek op het eerste gehoor, deze zomerhitpoging van SG Lewis. Maar de eighties-vibe van New Order en het refrein geven Missing You toch een zonnesteek de hitlijsten in. De techno van Amsterdammer Steve Rachmad, alias Sterac, klinkt al dertig jaar ijskoud en toch hartverwarmend. Light in the Darkness is net wat we nodig hebben, dit weekend.||https://www.volkskrant.nl/cultuur-media/tracks-van-de-week-dikke-disco-ijskoude-techno-en-weer-een-netflixhit-master-master~bb73a735/
2022-07-14||Is vakantie een primaire levensbehoefte?||Wie toevallig in Nederland is geboren, op de 41 duizend vierkante kilometer, ingeklemd tussen Duitsland, België en de Noordzee, heeft 18 vakantiedagen per jaar nodig om voldoende te ontspannen. Britten, die 200 kilometer westelijker leven op een geïsoleerd eiland, kunnen volstaan met 8,5 dag vakantie. Maar sommige Europeanen moeten langer vakantie houden om op adem komen. De Finnen zeggen minimaal 34 dagen vrij te moeten zijn. Anders lukt het de noorderlingen, ondanks hun sauna’s, niet om de andere elf maanden door te komen zonder overstrest te raken. Het zijn cijfers van de HR- en payrolldienstverlener SD Worx die een representatieve enquête onder ruim 10 duizend werknemers in verschillende Europese landen heeft gehouden. Gek genoeg zijn de verschillen onverklaarbaar groot. Misschien zijn het soms sociaal wenselijke antwoorden. Het zou kunnen dat de Finnen hun werk minder leuk vinden. Het kan ook dat de Britten hun baas niet willen bruuskeren of de politieke soap in eigen land slecht kunnen missen. Vakantie is natuurlijk een luxe, geen primaire levensbehoefte. In de 19de eeuw had alleen de elite iets van vakantie. Aristocraten reisden met hutkoffers vol eigen huisraad naar de Côte d’Azur of Toscane. Het klootjesvolk – 99 procent – werkte 52 weken per jaar. ‘Christmas humbug’ (‘Kerstonzin’) zei de gierigaard Scrooge tegen een werknemer die op Eerste Kerstdag vrij wilde. Pas na de opkomst van de vakbonden kregen werknemers ook vakantie. Maar middenstanders, boeren en andere zelfstandigen gunden zichzelf zelden of nooit vrije dagen. In 1970 ging nog niet eens de helft van de Nederlanders op vakantie. Dankzij de opkomst van goedkope vliegreizen is daar verandering in gekomen. Nu is dat bijna negen van de tien. Ook de afstand naar de plek waar vakantie wordt gehouden is toegenomen: van gemiddeld 1.100 kilometer in 1970 (Costa Brava) tot 3.300 kilometer (Alanya) nu. Inmiddels keert de wal het schip. Nooit is de keerzijde van het massatoerisme zo duidelijk geworden als met de lange rijen op Schiphol. Vliegschaamte – de gewetensnood over het uitstoten van zoveel CO2 met reisverkeer – beperkt zich blijkbaar alleen tot de ultrakleine groep die ook gebruikmaakt van de streekbus. En ook de klaagzang van bewoners van toeristische hotspots over de rolkoffergeluiden hebben toeristen niet afgeschrikt. Dat vakantie nodig zou zijn om zich weer op te laden is een sprookje. Vakantie leidt niet tot minder stress, maar is meestal stressverhogend. Wie geen vakantiestress wil gaat in het gras liggen bij het plaatselijke zwembad of kijkt de hele dag op televisie naar de Tour. Dankzij e-mail en Whatsapp kunnen ook steeds minder mensen ver van huis afstand nemen van het werk. Eenderde van de Europeanen werkt gewoon door op vakantie. Bij vakantie is net als bij overspel de fantasie leuker dan de werkelijkheid. Als iedereen thuisblijft is het leven meer ontspannen, het milieu beter af en kan Schiphol worden gebruikt voor wonen en recreatie. Na een weekje wil iedereen weer aan het werk.||https://www.volkskrant.nl/economie/is-vakantie-een-primaire-levensbehoefte~be057bc7/
2022-07-14||Centrale banken laten voorspelbaarheid los om geloofwaardigheid als inflatiebestrijder te behouden||Hoewel de Amerikaanse centrale bank voor de volgende rentevergadering op 26 en 27 juli een renteverhoging van 75 basispunten in het vooruitzicht stelt, gaan financiële markten ervan uit dat Fed-voorzitter Jerome Powell dan met een grotere stap zal komen. Zij prijzen de kans op een renteverhoging van 100 basispunten op 87 procent. In dat geval gaat de Amerikaanse beleidsrente naar een bandbreedte van 2,5 à 2,75 procent. Het zou de grootste stijging zijn sinds de Federal Reserve begin jaren negentig op de huidige manier zijn rentebeleid ging vormgeven. Woensdag bleek de inflatie in de Verenigde Staten met 9,1 procent op het hoogste peil te liggen sinds november 1981. ‘Er zat echt niets goeds in dat inflatierapport’, vertelde Loretta Mester van het Fed-kantoor van Cleveland tegen persagentschap Bloomberg. Zo zijn de prijsstijgingen niet beperkt tot voedsel en energie, maar laten ze zich overal in de economie voelen. ‘We moeten zeer weloverwogen en doelbewust doorgaan met het verhogen van onze rente tot er overtuigend bewijs is dat de inflatie de draai omlaag heeft gemaakt’, aldus Mester, die mikt op een renteverhoging van 0,75 procentpunt. Wereldwijd grijpen centrale banken noodgedwongen steeds vaker naar de strategie van de overtreffende trap, wat betekent dat ze de rente meer verhogen dan ze eerder in het vooruitzicht hebben gesteld. Enerzijds riskeren ze daarmee hun oh zo gekoesterde voorspelbaarheid te grabbel te gooien, anderzijds dreigen ze anders hun nog meer gekoesterde geloofwaardigheid te verliezen. In juni kwam de Fed al met een verrassend sterke renteverhoging van 75 basispunten, terwijl hij niet zo lang daarvoor nog had aangegeven de rente met maar 50 basispunten te zullen verhogen. Het probleemkind heet natuurlijk inflatie. Alle illusies over tijdelijke forse prijsstijgingen als gevolg van de herstelgroei na de coronacrisis zijn inmiddels verdwenen. Om de hoge geldontwaarding te bestrijden, moeten centrale banken de economie afkoelen, en daarbij tonen dat het hen echt menens is. Hogere rentes betekent dat het duurder is voor burgers en bedrijven om te lenen. Als zij niet geloven dat de centrale bank de inflatie onder controle krijgt, zullen ze hun hoge inflatieverwachtingen doorrekenen, wat de situatie alleen maar erger maakt. Dan dreigt namelijk een loon-prijsspiraal waarbij steeds hogere looneisen worden uitgehold door steeds hogere prijzen. Het is een haasje-over waar uiteindelijk niemand beter van wordt. Voorlopig blijkt die laatste dreiging beperkt. Amerikanen zijn dan wel massaal aan het werk, maar toch is volgens opiniepeilers hun inschatting van de economie negatief. Dat heeft alles te maken met hun loongroei die achterblijft op de inflatie. Een hogere rente kan wel een recessie inluiden, en dus banenverlies. Mester benadrukte dat er geen uitruil is tussen inflatie en werkloosheid. De Fed moet prijsstabiliteit leveren, ook al doet dat de arbeidsmarkt pijn. De eurozone zit in een gelijkaardig parket, waarbij het uitvoeren van de beloftes op dit ogenblik wel de voorspelbaarheid ten goede komt, maar niet de geloofwaardigheid als inflatiebestrijder. Hoewel de Europese Centrale Bank een renteverhoging van 25 basispunten in het vooruitzicht heeft gesteld voor het rentebesluit van 21 juli, groeit de verwachting onder beleggers dat er een overtreffende trap komt. Volgens de Oostenrijkse bestuurder Robert Holzmann moet de ECB na de juli- en septembervergadering de rente hebben opgetrokken met 125 basispunten. Holzmann mag dan wel gelden als de grootste hardliner in de beleidsraad, maar ook verschillende andere bestuurders hebben aangegeven dat ze 25 basispunten in juli te weinig vinden. Zij willen een eerste stijging met 50 basispunten om de recordinflatie een halt toe te roepen, gevolgd door gelijkaardige of nog grotere stappen.||https://www.volkskrant.nl/economie/centrale-banken-laten-voorspelbaarheid-los-om-geloofwaardigheid-als-inflatiebestrijder-te-behouden~b7c7f505/
2022-07-14||De temperatuur stijgt en dus gaat Shownieuws Zomereditie over de zonnebril van Kris Jenner||Boffen is na het eten op de bank gaan zitten, de televisie aanzetten en midden in een item van RTL Boulevard vallen over de verdoemde mensheid. De dochter van rapper Cardi B. was vier geworden en had voor haar verjaardag 50.000 euro van haar ouders gekregen. Contant. Het meisje hing uit het raam van een auto en hield de stapel biljetten vast. ‘Hè?’ zei presentator Marieke Elsinga na het filmpje, haar mond bleef van verbijstering even half open staan. ‘Waar kijk ik naar?’ Dat is een vraag die ik mezelf vaak stel als ik televisie kijk. Bijvoorbeeld kort daarna, toen er beelden werden vertoond van Glennis Grace in een Franse supermarkt, gemaakt door Anouk (de beelden, niet de Franse supermarkt). Of even verderop in het programma. Er was een item over hoeden, het belang ervan en de esthetische overwegingen bij het dragen. ‘Als je een hoofddeksel draagt, of het nou een hoed is of een pet’, zei Isabella Opdam (volgens de naamtitel onderin beeld was ze ‘eigenaresse hoedenmerk’. Welk hoedenmerk stond er niet, maar Isabella had voor het gemak een t-shirt aangetrokken waarop het logo prijkte), ‘dan zorg je ervoor dat je zowel je hoofd als je gezicht gewoon goed beschermt.’ Ze ging verder: ‘Je kan er elke outfit mee oppimpen. Of het nou een bikini is, of een leuk zomerjurkje.’ Voorts probeerde presentator Luuk Ikink in de studio een aantal hoeden, waarbij lifestyledeskundige Nikki Plessen het commentaar voor haar rekening nam. De strohoed stond Ikink ‘vogelverschrikker-achtig’. Daarna paste hij een boerenpet en dacht ik even een SRV-wagen op de achtergrond te zien. Plessen vond de pet goed bij hem passen. Maar voor hoeden geldt wel: ‘het staat je of het staat je niet. Het is een beetje hetzelfde als bij de zonnebril’. Inderdaad, de zonnebril. Kon daar maar nou eens keer een item over gemaakt worden. En warempel, even later bij Shownieuws Zomereditie: ‘Het is zomer’, zei presentator Dyantha Brooks, ‘de temperatuur stijgt en de zon schijnt. Wat doe je dan?’ Nou? Wat doe je dan? Zeg het! ‘Dan zet je je zonnebril op’. Yes! Wat een ontlading. Modestylist Dani Bles besprak de laatste trends. ‘Bepaalde looks komen van bepaalde personen vandaan, of van een bepaalde tijd waar we in zitten.’ Zonnebrillen met felle kleuren, kleine zonnebrillen, of juist gigantische zonnebrillen doen het dit seizoen goed. Maar we kunnen natuurlijk ook naar de sterren kijken. ‘Op dit moment vind ik Tom Cruise met de Wayfarer echt een style-icon’, zei Bles. In beeld verscheen Tom Cruise, met een Aviator op zijn neus. In de studio was er daarna nog even aandacht voor de Balenciaga-zonnebrillen die Kris Jenner en haar kleindochter North West onlangs droegen en qua vorm nog het meeste weg hebben van wespenogen. Jenner liep erbij als een schurk uit een afgekeurde Marvel-film. ‘Ik hou niet van deze trend’, zei Anouk Smulders, ‘maar je ziet het wel ontzettend veel.’ Waarmee ze natuurlijk bedoelde te zeggen dat de mensheid verdoemd is.||https://www.volkskrant.nl/columns-opinie/de-temperatuur-stijgt-en-dus-gaat-shownieuws-zomereditie-over-de-zonnebril-van-kris-jenner~b0f4e076/
2022-07-14||Sparen gaat het beste ongemerkt. Zo doe je dat||Beginnen met geld kan op alle leeftijden. Sommige mensen krijgen al vanaf hun vijfde een gedegen financiële opvoeding, meestal met een grappig spaarpotje. Anderen (ik) zien op hun 36ste het licht, als ze zich realiseren dat ze geen pensioen hebben. Ik krijg ook mails van mensen die rond hun 70ste voor het eerst de behoefte voelen om iets opzij te zetten. Hoe oud ook, de eerste stap is altijd hetzelfde: sparen. Voordat je begint met gevorderde concepten als beleggen, hypotheken of tonnair worden, moet je geld overhebben. Maar hoe maken we sparen leuk? Vroeger kwam de lol van de spaarrentes. Die tijd is voorlopig voorbij. De rentes stijgen nu wel weer, maar dat geldt vooral voor leningen en hypotheken. De rente op spaardeposito’s, waarbij spaargeld voor langere tijd vaststaat, is al wel iets gestegen. Bij Nationale Nederlanden krijg je nu 1,1 procent rente als je je geld 5 jaar vastzet. Andere banken gaan nog iets hoger. Op de site van spaarbemiddelaar Raisin kan je rentes en voorwaarden vergelijken. Als je online gaat zoeken, dan vind je veel ‘spaarchallenges’. Dat zijn motiverend bedoelde uitdagingen, waarbij je iedere week een bedrag moet sparen. De ene keer staat het bedrag vast, de andere keer is het willekeurig, bijvoorbeeld de maximumtemperatuur van de dag. Hoe heter, hoe sneller je rijk wordt. Ik hou daar niet zo van. Sparen moet juist ongemerkt gaan. Eén keer iets instellen, uitloggen en als je een jaar later weer kijkt, blijk je opeens nog ergens honderden euro’s te hebben liggen. Hoe heerlijk is dat? De meest simpele vorm van ongemerkt sparen is de automatische overschrijving. Bij elke bank kan je periodiek een bedrag opzijzetten. Tip: doe dit niet aan het einde, maar aan het begin van de maand. Zo dwing je jezelf de rest van de maand rond te komen van wat er overblijft. Nog een tip: open een rekening bij een andere bank. Daarmee vertraag je potentiële opnames en leg je een slotgrachtje rond je spaargeld. Pinsparen is een manier om echt ongemerkt te sparen. Onder andere ABN Amro en Bunq bieden het aan. Elke keer als je pint, schrijft de bank een klein bedrag naar je spaarrekening. Dat kan een percentage zijn van het aankoopbedrag, een afronding daarvan, of een vast bedrag. De bedragen zijn vaak zo klein, dat je er niks van merkt. Ideaal. Pinbeleggen bestaat overigens ook. Net zo ongemerkt, en even leuk, is het sparen van koopzegels. Elke grote supermarkt doet dit tegenwoordig, voor de klantenbinding. Voor elke euro die je uitgeeft, mag je een zegel kopen (vaak voor 10 cent). Dit gaat volautomatisch via je klantenkaart. Als je een spaarkaart vol hebt, kan je die laten uitbetalen. Bij de Albert Heijn betaal je bijvoorbeeld 49 euro voor een volle spaarkaart. Ze betalen je 52 euro uit, als je hem inlevert. Dat is 6 procent rente. Gratis geld, zoals dat heet. COOP en Jumbo hebben een iets lager rendement, Plus iets hoger. Het zijn allemaal kleine beetjes, maar vele kleine beetjes worden snel een hele hoop. Journalist Vincent Kouters maakt (be)sparen en beleggen simpel. Zelf een vraag? Mail dan naar geldvoorbeginners@volkskrant.nl.||https://www.volkskrant.nl/werken/sparen-gaat-het-beste-ongemerkt-zo-doe-je-dat~ba10409d/
2022-07-14||Voor het eerst Iraniër veroordeeld voor betrokkenheid bij massa-executies in de jaren tachtig||In opdracht van de toenmalige leider Ayatollah Khomeini werden in de zomer van 1988 duizenden oppositieleden zonder proces doodgeschoten of opgehangen. Het ging hoofdzakelijk om leden van de Iraanse Volksmoedjahedien (MEK), een linkse verzetsbeweging. Ook leden van andere linkse partijen werden omgebracht. Volgens de rechter is bewezen dat de 61-jarige Hamid Nouri als assistent-aanklager in een van de gevangenissen betrokken was bij de executie van honderden oppositieleden. De Iraniër werd in november 2019 gearresteerd op de luchthaven van Stockholm. Hij was naar Zweden gereisd om familie te bezoeken en daarna op cruisevakantie te gaan. Activisten van de Iraanse oppositie in ballingschap waren getipt dat Nouri naar Zweden zou komen en hadden een zaak voorbereid. Tijdens het negen maanden durende proces wezen verschillende oud-gevangenen Nouri aan als betrokkene bij de moorden. Zelf ontkende hij. Volgens hem werkte hij in de zomer van 1988 niet in de betreffende gevangenis en was er sprake van een persoonsverwisseling. De Iraniër werd aangeklaagd voor oorlogsmisdaden en misdaden tegen de menselijkheid. Dit gebeurde op basis van het juridische universaliteitsbeginsel, dat geen specifieke connectie vereist tussen de dader en het grondgebied van de staat waar hij terechtstaat. Iran, waar de executies van 1988 worden ontkend of gerelativeerd, noemt het proces illegaal. Het regime dreigt met de executie van Ahmedreza Djalali, een Zweeds-Iraanse wetenschapper die in 2016 werd opgepakt en op beschuldiging van spionage werd veroordeeld tot de doodstraf. De zaak is pijnlijk voor de president van Iran, de conservatieve hardliner Ebrahim Raisi. Hij was in 1988 een van de vier leden van de zogeheten ‘doodscommissie’, die de executies organiseerde.||https://www.volkskrant.nl/nieuws-achtergrond/voor-het-eerst-iranier-veroordeeld-voor-betrokkenheid-bij-massa-executies-in-de-jaren-tachtig~b8d08dab/
2022-07-14||Belastingdienst blijft prutsen met herstelbetalingen: 1,7 miljoen te veel uitgekeerd||Zo’n 600 duizend euro daarvan wordt teruggevorderd, maar bij een bedrag van 1,1 miljoen euro kan dat niet. Aan die ouders wordt wel vriendelijk om teruggave gevraagd. Dit schrijven minister Karien van Gennip (CDA) van Sociale Zaken en staatssecretaris Aukje de Vries (VVD) van Financiën aan de Tweede Kamer. Van Gennip is verantwoordelijk voor het kindgebonden budget, De Vries voor de uitbetaling. Het kindgebonden budget werd in 2008 geïntroduceerd als een extraatje voor ouders met een laag inkomen. In 2019 bleek dat er fouten waren gemaakt bij de uitvoering. Het bleek dat ouders die eerst een budget kregen maar later niet meer, omdat hun inkomen te hoog werd, het budget ook niet meer kregen als hun inkomen terugzakte. Dat had volgens de regels wel gemoeten. Het kindgebonden budget had voor hen automatisch moeten ‘herleven’. Toen is besloten dat het budget met terugwerkende kracht aan ouders zou worden uitbetaald. In december 2021 stuurde het vorige kabinet een brief aan de Kamer dat de hersteloperatie ‘nagenoeg’ was afgerond. Vanaf 2019 zijn aan ouders die daar recht op hebben nabetalingen gedaan. In totaal is nu circa 499 miljoen euro uitbetaald, schreef het kabinet. Er was toen nog 4 miljoen euro gereserveerd om de laatste groep van 942 ouders te kunnen compenseren voor gemist kindgebonden budget. En daar is het misgegaan. Na het sturen van brieven is aan 500 ouders alsnog compensatie uitbetaald. De resterende 500 ouders die niet reageerden kregen bericht dat niet tot uitbetaling zou worden overgegaan. ‘Echter door een fout van Toeslagen in de uitvoering’, schrijven Van Gennip en De Vries nu, ‘hebben deze ouders in juni positieve beschikkingen ontvangen en is aan een deel van hen, circa 310 ouders, uitbetaald.’ Door snel te handelen heeft de SVB het overige deel van de uitbetalingen, circa 190, kunnen tegenhouden. In totaal is circa 1,7 miljoen euro door Toeslagen en de SVB onterecht uitbetaald.’ De SVB, de Sociale Verzekeringsbank, is betrokken bij het budget omdat dat in principe alleen tegelijk met de kinderbijslag wordt uitgekeerd. De SVB betaalt de kinderbijslag uit. De dienst Toeslagen wil het uitbetaalde geld graag terug, maar stuit op de terugvorderingsregels van de Belastingdienst. Besluiten, zoals die in juni over de uitbetaling, kunnen tot maximaal vijf jaar terug worden herzien. Maar de uitbetalingen hebben deels betrekking op langer geleden. ‘Voor de jaren 2013 tot en met 2016 kan de wettelijke herzieningsmogelijkheid niet worden gebruikt en is het herstel van de fout afhankelijk van de bereidwilligheid van de ontvanger’, aldus Van Gennip en De Vries. Anders gezegd, een groep ouders krijgt te maken met een vordering van de Belastingdienst, anderen wordt vriendelijk gevraagd het uitgekeerde bedrag terug te storten. Hoe groot beide groepen zijn, valt volgens het ministerie van Sociale Zaken niet te zeggen omdat sommige ouders in beide periodes thuishoren. Als ouders het geld niet vrijwillig terugstorten zal dat geen consequenties hebben voor latere contacten met de Belastingdienst, zo verzekert het ministerie van Sociale Zaken. Zij krijgen geen vinkje achter hun naam en komen niet op een zwarte lijst om extra streng naar hun belastingaangifte te kijken en op die manier later via een omweg het bedrag terug te halen.||https://www.volkskrant.nl/nieuws-achtergrond/belastingdienst-blijft-prutsen-met-herstelbetalingen-1-7-miljoen-te-veel-uitgekeerd~b05c4f70/
2022-07-14||Hoe Jumbo-Vismabaas Richard Plugge van het schlemieligste team de dominantste ploeg maakte||Op het podium in Nyborg, aan de zeestraat de Grote Belt in Denemarken, trekt de ster van het team Wout van Aert de gele trui aan. Even verderop staat Plugge uiterlijk onaangedaan met een kartonnen koffiebekertje in de hand bij de teambus. Prima natuurlijk, zegt hij, dat-ie ’m heeft, maar hij had graag ook de etappezege gehad; Fabio Jakobsen stak Van Aert net voorbij. Het is een scène uit de Tour de France die de dadendrang van Plugge en zijn wielerploeg typeert. Sportief directeur Merijn Zeeman noemt hem een ‘rustige, koele kikker’. Als in 2020 de Sloveen Tadej Pogacar, inmiddels tweevoudig Tourwinnaar, de ploeg in diepe rouw dompelt door in de afsluitende tijdrit zijn landgenoot en Jumbo-kopman Primoz Roglic uit het geel te rijden, blijven de emoties voor de buitenwereld beperkt. Een camera vangt Plugge als hij nog voor afloop van de rit bij de teambus mismoedig een flesje frisdrank in een afvalbak mikt. Hij weet: dit komt niet meer goed. De grillen van de sport zijn hem genoegzaam bekend. Eerder dat jaar viert Plugge thuis op de bank de winst van Van Aert in de Italiaanse klassieker Strade Bianche. Vier dagen later rijdt zijn topsprinter Dylan Groenewegen Jakobsen in Polen de hekken in. En in deze editie van de Tour is het weer raak: net als vorig jaar gaat Roglic onderuit, hij duikelt over een strobaal en raakt minuten achterop. Woensdag glorieert de Deen Jonas Vingegaard, tweede in de hiërarchie, in het geel op de Col du Granon. Plugge reed op diezelfde dag de Alpenrit deels zelf. Het leven van de geboren Zoetermeerder is verweven met de fiets. Hij koerst in de jaren negentig op amateurniveau, maar komt er al snel achter dat hij tekortschiet voor een profcarrière. Renners uit zijn lichting, onder wie Michael Boogerd, Maarten den Bakker en John den Braber, rijden harder. Begeleiden is een alternatief. Hij coacht renners van het Leidse Swabo Cycling Team. Op duurtrainingen moedigt hij ze geregeld aan ‘eens wat meer te gaan kloten’. Een keer de schouder gebruiken, de ander geen ruimte gunnen. Zo gaat het eraan toe bij de profs. Voor de broodwinning kiest hij het pad van de journalistiek. Eind jaren tachtig wordt hij sportmedewerker bij de Zoetermeerse editie van de Haagsche Courant. Tegelijkertijd is hij, na een voortijdig afgebroken HTS-opleiding, begonnen aan een studie Nederlands; ook die voltooit hij niet. Een op eigen initiatief geschreven analyse van het blad Fiets levert hem na een bestaan als freelancer het hoofdredacteurschap op. Uitgever Sanoma geeft hem na enkele jaren de opdracht het blad Sportweek, dat kampt met een teruglopende oplage, om te vormen tot NUsport, dat zich vooral online moet gaan manifesteren. Daar wreekt zich zijn oriëntatie op het wielrennen. Verslaggevers mopperen dat hij te weinig weet van voetbal, met afstand het belangrijkste onderwerp van het blad. Meer wrevel wekt de boodschap om nieuws snel en bondig op de site te plaatsen. Het werken aan lijvige stukken die meer adem vergen, raakt in de knel. Menigeen vertrekt. In 2010 verschijnt NUSport als voortzetting van Sportweek en fuseert met de sportredactie van NU.nl. Drie jaar later is het voorbij. Plugge heeft dan al zijn entree in de entourage van het profpeloton gemaakt. Hij is eerst communicatiemanager van de Rabobank-ploeg. Als de hoofdsponsor zich in 2012 wegens de aanhoudende dopingschandalen terugtrekt, volgt hij de vertrokken directeur Harold Knebel op. Het is het begin van dat verbazingwekkend traject: van het schlemieligste team tot de dominantste ploeg, ook al zijn er concurrenten met grotere budgetten. Merijn Zeeman, samen met Plugge het gezicht van de organisatie: ‘Richard verdient hiervoor de credits.’ Samen met de coaches vond hij hem destijds de aangewezen persoon voor het continueren van het team. ‘Hij had al ervaring met herstructureren. Bovendien kan hij heel goed relaties opbouwen, bedrijven aan zich binden, vertrouwen winnen.’ Het verleiden van sponsoren slaagt. Na een kort intermezzo met het Amerikaanse telefoonaccessoirebedrijf Belkin, komen met LottoNL en Jumbo sponsoren voor wat langere termijn binnen. Lotto haakt af in 2018, Jumbo blijft, zelfs voor onbepaalde tijd. Het Noorse softwarebedrijf Visma en de Hema komen aan boord. In de eerste jaren krijgt Plugge het verwijt een schrikbewind te voeren. Vooral oudgedienden in de begeleiding moeten vertrekken of nemen zelf de wijk. Zeeman: ‘De aantijgingen waren niet terecht. Richard is met alle betrokkenen heel transparant geweest. Dat we het huidige hoge niveau hebben bereikt, is ons niet overkomen. Er is keihard aan gewerkt. Van iedereen eisen we honderd procent inzet en toewijding. Het was onvermijdelijk dat je hier en daar moest ingrijpen.’ Wat zal het Plugge doen als Jumbo-Visma deze maand toch weer naast de Tourzege grijpt? Zeeman: ‘Natuurlijk zal hij even doodziek zijn. Maar daarna gaan we met evenveel plezier verder. Er staat een ploeg die meedoet voor de winst in klassiekers en de grote ronden. Wie had dat kunnen denken? Zonder Richard was dit niet gelukt.’ Plugge zelf etaleert na de zege van Vingegaard weer zijn gelijkmatigheid. Hij bouwt alvast reserves in. ‘We hebben nog anderhalve week te gaan.’||https://www.volkskrant.nl/nieuws-achtergrond/hoe-jumbo-vismabaas-richard-plugge-van-het-schlemieligste-team-de-dominantste-ploeg-maakte~b2e3efdd/
2022-07-14||Kabinet biedt dubbele kinderbijslag voor gehandicapte kinderen voortaan zelf aan||Dit blijkt uit een conceptwetsvoorstel dat minister Karien van Gennip (CDA) van Sociale Zaken heeft gepubliceerd. Ouders hebben recht op dubbele kinderbijslag als hun kind van 3 tot 18 jaar oud een indicatie heeft voor langdurige zorg. Zo’n indicatie wordt afgegeven door het Centrum Indicatiestelling Zorg, het CIZ. Zo’n 30 duizend kinderen hebben zo’n indicatie, maar voor drieduizend van hen wordt geen dubbele kinderbijslag aangevraagd. Uit onderzoek blijkt dat ouders niet beginnen aan de papierwinkel voor de extra kinderbijslag, omdat ze hun handen al vol hebben aan het aanvragen van een indicatie en de zorg voor hun kind. Ook zou onbekendheid met de mogelijkheid om extra kinderbijslag te krijgen een rol spelen. Het kabinet wil ouders het extra geld aanbieden, ook met terugwerkende kracht. Het CIZ en de Sociale Verzekeringsbank (SVB), dat de kinderbijslag uitbetaalt, mogen nu geen gegevens uitwisselen. Dat verandert. Het CIZ geeft het voortaan aan de SVB door als er voor een kind een zorgindicatie is afgegeven. De SVB laat dan aan de ouders weten dat zij recht hebben op extra kinderbijslag. Het doel is de ouders te ontlasten. ‘Het gaat om ouders die al veel moeten regelen met de overheid voor hun kind; er wordt al veel beroep op hen gedaan’, aldus Van Gennip. ‘Denk bijvoorbeeld aan het regelen van een persoonsgebonden budget (PGB) of de indicatiestelling voor de Wlz en daarnaast de zorg voor hun zorgintensieve kind. Het is van belang om de toegang tot dubbele kinderbijslag zo laagdrempelig mogelijk te houden en ouders waar mogelijk te ontlasten.’ De ouders kunnen daar ook vanaf zien, schrijft Van Gennip. ‘Er zijn altijd burgers die bewust afzien van een tegemoetkoming van de overheid.’ Zij verwacht dat de aanpassing de overheid jaarlijks 2,7 miljoen euro kost. Wat ook verandert als het voorstel wet wordt, is dat de extra kinderbijslag voortaan met terugwerkende kracht kan worden toegekend en uitbetaald. Dat kon al met de kinderbijslag − als blijkt dat ouders die ten onrechte niet kregen − maar nog niet met deze extra kinderbijslag voor een gehandicapt kind, als ouders er bijvoorbeeld pas later achter kwamen dat ze deze hadden kunnen aanvragen. In eerdere versie stond dat dit wordt betaald uit een verlaging van het budget voor dubbele kinderbijslag. Dit betekent dat ouders die momenteel de dubbele kinderbijslag krijgen na de wetswijziging een lager bedrag ontvangen. Dit klopt niet. Het wordt betaald uit de kinderbijslag plus, een kop op de kinderbijslag die niet-werkende ouders van deze gehandicapte kinderen ontvangen. Die wordt per saldo 450 euro per jaar lager.||https://www.volkskrant.nl/nieuws-achtergrond/kabinet-biedt-dubbele-kinderbijslag-voor-gehandicapte-kinderen-voortaan-zelf-aan~b9d79e78/
2022-07-14||Nicolien Mizee kiest zes klassiekers voor haar zomerbibliotheek: ‘Na enkele uren lezen was ik een ander mens’||Toen ik in de eerste klas van de middelbare school zat, zei mijn leraar dat we minstens één keer in ons leven de Max Havelaar moesten lezen. ‘Waarom, meneer?’, vroeg een jongen. ‘Daar word je een beter een mens van.’ ‘Dus u was een beter mens nadat u Max Havelaar gelezen had?’ Mijn leraar glimlachte verlegen. ‘Ja’, zei hij. Wij lachten, niet zeker wetend of hij nou een grapje maakte. Anna Karenina, Kasteel Gripsholm, Lord Peter en het lijk in de badkuip en Vlimmen contra Vlimmen zijn allemaal meesterwerken. Bewijzen kun je zoiets niet, maar ik word in mijn mening gesterkt door Karel van het Reve, die al deze titels noemt. Hij beschouwde Dokter Vlimmen als het op een na beste boek van de Nederlandse literatuur. Laten we het criterium van mijn leraar Nederlands overnemen en zes boeken bespreken die mij tot een beter, want denkend mens gemaakt hebben. Ik heb alle zes boeken voor mijn 20ste gelezen, daarna was ik minder kneedbaar. Hoezeer ik ook onder de indruk was van Jane Eyre van Charlotte Brontë en A Fine Balance van Rohinton Mistry, ik was al zo uitgehard dat het geen blijvende deuk meer in me sloeg. Boeken die indruk op je maken hoeven niet per se literair hoogstaand of zelfs maar heel goed te zijn. Omdat er voor dit lijstje specifiek naar ‘klassiekers’ gevraagd werd, moet ik Enid Blyton (De dolle tweeling op kostschool, Pitty als vierdeklasser) weglaten. Hoewel wereldberoemd, wordt ze vooralsnog niet tot de literaire canon gerekend. Dat kan nog veranderen. Pearl Buck kreeg ooit de Nobelprijs voor Literatuur. Haar beroemdste boek, De goede aarde, wordt nu weggezet als een veredelde streekroman. Kees de jongen van Theo Thijssen is juist opgeklommen in de literaire waardering. Carmiggelt leek het qua houdbaarheidsdatum te winnen van Bomans, maar die laatste lijkt een terechte comeback te maken, terwijl Carmiggelt, die tot mijn verdriet net buiten dit lijstje viel, het op dit moment moeilijker heeft. Suske en Wiske las ik al voor ik kon lezen. Daardoor behoren de Suske en Wiske-albums tot de zeer schaarse boeken waarbij ik nog altijd naar de plaatjes kijk. Tot in de jaren zeventig werd gedacht dat stripboeken de fantasie doodden. Gelukkig trokken mijn ouders zich daar niets van aan. Wij kregen een rijksdaalder en een gulden zodra er een nieuwe Suske en Wiske was verschenen en daar renden we mee naar de boekwinkel op de hoek. Dat strips de fantasie níét doden is alleen al door mij bewezen: nooit meer ben ik dieper weggezonken in niet-bestaande werelden dan in het ‘Mocano’ van De Bronzen Sleutel en het middeleeuwse Japan uit De Stemmenrover. Ik wil nooit naar Monaco of Japan – de werkelijkheid kan niet tippen aan een verhaal, zelfs als het een beeldverhaal is. Bij ziekte en depressie lees ik alle Suske en Wiskes weer over. Ik verkeer dan in eenzelfde kritiekloze staat als vroeger, maar ik zie wel dingen die me vroeger niet opvielen. De wereld van Vandersteen is simpel en boers. De hoofdfiguren zijn een samengeraapt zooitje: alleen Wiske en tante Sidonia zijn familie, de anderen zijn aangespoelde eenlingen: Suske, Lambik, Jerom en professor Barabas. Er zit in Suske en Wiske iets wat ‘oer’ is, volks en dorps, hoezeer er ook gereisd wordt in ruimte en tijd. Bovendien is Vandersteen een onvervalste moralist. Hij sprak zich al in de jaren zestig uit tegen dierenmishandeling (De Toornige Tjiftjaf), tegen bomen omhakken (De Boze Boomzalver) en altijd weer tegen oorlog. Uit die stapel albums (mijn collectie gaat tot De Gladde Glipper, daarna werd ik te oud en vond ik ze ook minder goed) kan ik een dozijn geweldige titels noemen, maar vandaag kiezen we voor De Dulle Griet, misschien ook om te laten zien dat Vandersteen niet van de straat was en je ongemerkt nog heel wat opsteekt over kunst en geschiedenis. In De Dulle Griet onderzoekt professor Barabas waarom de mens oorlog voert. Hij stelt zijn teletransfor op bij een schilderij van Bruegel om Dulle Griet, een soort moordzuchtige kenau, tot leven te wekken en te ondervragen. Natuurlijk ontsnapt Dulle Griet, wat leidt tot een reeks avonturen. Aan het slot wordt Griet door middel van lappenpop Schanulleke bekeerd tot de deugd en zweert ze alle geweld af. Zo gaat dat bij Vandersteen: aan het eind wordt de slechterik óf ineens goed óf gevankelijk afgevoerd. Daarna volgt het bekende laatste plaatje waarop Wiske een knipoog geeft onder het woord ‘Einde’. Maar in dit album doet Vandersteen iets anders. ‘Het is spijtig dat dit maar een beeldverhaal is’, schrijft hij boven een tafereel waarop je een Aziatisch kind in een regen van bommen ziet staan, ‘want in een ver land regent het nog steeds bommen tot het bittere… En dan volgt het laatste plaatje, waarop Wiske de handen voor de ogen slaat. ‘Einde.’ Een paar jaar geleden begon de uitgeverij met de heruitgave van de mooiste albums. De pagina’s zijn groter en de kleuren dieper. Weggelaten bladzijden zijn toegevoegd. Tot mijn verdriet is de uitgeverij daar weer mee gestopt. In België wordt de krant gesubsidieerd. Een aangetaste Bruegel zou gerestaureerd worden met overheidsgeld. Waarom de verbeterde herdruk van Suske en Wiske niet? Laura Ingalls was de dochter van pioniers die per huifkar van het oosten van de Verenigde Staten naar het westen trokken. In tien sterk autobiografische boeken beschrijft zij het leven van alledag: kaasmaken, kogels gieten, de slacht van een varken, zaken die zo alledaags waren dat het bijna onvoorstelbaar is dat ze toen al zag hoe bijzonder dit soort beschrijvingen voor latere generaties zouden zijn. Ingalls Wilder had het dan ook niet zelf bedacht. Ze wilde een boek maken met de verhalen die haar vader verteld had. Het was haar dochter, Rose Lane, die haar aanspoorde haar eigen leven te boekstaven. Rose Lane was een journaliste, politiek activiste, wereldreizigster en romanschrijfster. Haar carrière begon rond 1910 en duurde tot en met de oorlog in Vietnam, waarin ze als correspondente werkzaam was. Rose realiseerde zich wat een bijzonder leven haar moeder geleid had, hoe kort de periode van de ‘settlers’ eigenlijk maar had geduurd en hoe weinig ooggetuigenverslagen er waren. De brieven die ze haar moeder schreef vormen een handboek voor het schrijven van romans. Ze bestookt haar moeder met ideeën: welke bloemen bloeiden er in de prairie? Hoe was het om voor het eerst een trein te zien? Wanneer maakte je kennis met elektriciteit? Ze redigeerde de manuscripten van haar moeder en raadde haar aan om zo min mogelijk personages op te voeren teneinde de indruk van huiselijke beslotenheid te versterken. In De lange winter bivakkeert het gezin Ingalls zeven maanden lang in een ingesneeuwd huisje en komt bijna om van de honger. In werkelijkheid verbleef er een jong echtpaar bij de familie. In de Verenigde Staten leidden de boeken recentelijk tot controverse doordat moeder Ingalls zich ongunstig uitlaat over indianen en er een dorpsfeest met ‘blackfaces’ wordt beschreven. Zelfs de bereisde, geëmancipeerde, tolerante Rose Lane, die vader Ingalls toch de rechten van de indianen laat verdedigen, kon dat niet voorzien. Tot op de dag van vandaag is de wereld zoals beschreven in deze boekenreeks voor mij een ijkpunt. Iedereen zou moeten leren wat er voorafgaat aan zijn bord eten: ploegen, zaaien, oogsten. Als een schrijfstudent met een verhaal over het leven van ene Jezus van Nazareth zou komen, zou ik waarschijnlijk zeggen dat het te weinig plot had. Ik heb de evangeliën uitgekozen om de hoofdpersoon. Hoewel ik niet religieus ben opgevoed, lag er op een dag een kinderbijbel op tafel. Ik werd een beetje verliefd op Jezus. Toen ik op mijn 11de de musical Jesus Christ Superstar hoorde (een vriend had de dubbelelpee), sloeg de vlam in de pan, hoewel ik nog geen tien woorden Engels verstond. De Jezus die ik er nu op nahoud, is grotendeels dezelfde als degene op wie ik als 6-jarige verliefd werd. Een paar jaar geleden heb ik het boek van Paul Verhoeven over Jezus gelezen en kortgeleden Een evangelie zonder God van Julian Baggini. Alle twee zeer gedegen studies, waarin ik helaas soms iets lees over Jezus dat ik liever niet wil weten. Na een tijdje vergeet ik die dingen gelukkig weer. De meeste indruk heeft Osho (beter bekend onder de naam Bhagwan) op mij gemaakt met zijn boek Mosterdzaad, waarin hij de vergelijkingen van Jezus op oosterse wijze uitlegt. Nu kom ik er niet meer doorheen. Mocht u maar één evangelie willen lezen, neem dan Het evangelie volgens Marcus. Het is het oudste en het kortste en het eindigt met de vrouwen bij het lege graf. En dan staat er iets verrassends: ‘Ze gingen naar buiten en vluchtten bij het graf vandaan, want ze waren bevangen door angst en schrik. Ze waren zo erg geschrokken dat ze tegen niemand iets zeiden.’ Wat een schitterend slot. Ik moet 9 geweest zijn toen ik dit boek voor het eerst las. Kruistocht in spijkerbroek verscheen in 1973 en werd in 1974 bekroond met een Gouden Griffel. Mijn vader verscheen aan het ontbijt met het boek hoog boven zijn hoofd en riep: ‘Een meesterwerk! Ik begon gisteravond met lezen en kon niet meer ophouden!’ Ik heb geaarzeld dit boek in mijn lijstje op te nemen. Ondanks die Griffel staat het geloof ik niet hoog aangeschreven. Dat zou voor een deel aan de hoofdpersoon kunnen liggen. In de jaren zeventig ging de bange bedplasser de jeugdliteratuur domineren. Hoewel ik zelf een bange bedplasser was, las ik veel liever over ouderwetse deugdhelden zoals Rudolf van Amstelveen, die in Kruistocht in spijkerbroek de leider wordt van een kinderkruistocht, Stach in Koning van Katoren en Michiel uit Oorlogswinter, die laatste twee boeken allebei van Jan Terlouw. Bij herlezing vind ik Kruistocht in spijkerbroek nog altijd meeslepend. Ik kan er talloze zinnen uit citeren. Geen argument voor literaire grootheid misschien, maar toch had mijn vader gelijk: het is een meesterwerk. Alleen al het feit dat ik vergeten ben in dit stukje de naam van de schrijfster van het boek te noemen, bewijst dat we met een klassieker te maken hebben. Alle verhalenbundels (behalve de laatste: Een buiging ten afscheid) en romans over Sherlock Holmes zijn van een even hoog niveau, dus mijn keuze voor deze bundel is nogal willekeurig. Misschien dat de Holmes-boeken van mij de meeste ‘punten’ zouden krijgen, voor genre, plot, hoofdpersoon, dialoog en stijl. Ook hier is de setting huiselijk en besloten: de geniale detective Sherlock Holmes en zijn trouwe vriend dokter Watson wonen samen op een bovenetage en praten, onder het roken van een pijp, over de zaken die Sherlock Holmes moet oplossen. Watson is Holmes volledig toegewijd, hoewel hij niet blind is voor diens onvolkomenheden. Zelfs als Watson trouwt en een dorpspraktijk begint, schiet hij zijn vriend te allen tijde te hulp. ‘Natuurlijk liet ik direct alles in de steek en ging op weg’, schrijft Watson. Een dergelijke zin bezorgde mij een rilling van opwinding. Ook ik verlangde naar een dergelijke onvoorwaardelijke, ridderlijke vriendschap. Ik wilde dat ik twee mannen was. Ik las de boeken in de prachtige vertalingen van Bomans en Vestdijk. Tot op de dag van vandaag citeren mijn zuster en ik zinnen als: ‘’s Mans onbeschaamdheid was om dol van te worden, maar wat konden wij beginnen?’ Op mijn 15de weigerde ik nog naar school te gaan. Ik had een paar baantjes. Zo paste ik elke woensdag op een astmatisch, bedlegerig meisje dat vaak sliep. Op een dag trok ik een boek met de saaie titel Uren met Henk Broekhuis uit de kast en begon te lezen. Na enkele uren was ik een ander mens. Mijn metamorfose was zodanig dat mijn oudste zus zich beklaagde: ‘Hè Niek, sinds jij dat ene boek gelezen heb, kan ik niks meer zeggen! Bij alles zeg je ‘Weet je dat wel zeker?’ en ‘Hoe kom je daar eigenlijk bij?’’ Uren met Henk Broekhuis is een verzameling stukjes van Karel van het Reve waarin hij uitspraken behandelt die een algemene geldigheid pretenderen en met enige gretigheid herhaald worden in gezelschap. ‘Vergelijkingen dienen ter verduidelijking.’ ‘Schrijvers verrijken de taal.’ ‘Dat het een cliché is, komt doordat het klopt.’ Je knikt machteloos, je hebt het misschien zelf ook weleens gezegd en toch overvalt je, om Karel van het Reve te citeren ‘een zekere malaise’. Die malaise herkende ik. Ik werd er zelfs volledig door beheerst: de hele dag voerde ik innerlijke dialogen waarin ik allerhande uitspraken verwierp en verdedigde tot ik er bijna gek van werd. Leeftijdgenoten vonden dat ik nodeloos moeilijk deed. Bij volwassenen leidde het vaak tot lacherigheid en uitspraken als: ‘Wacht maar tot je een keer verliefd wordt!’ Wanneer ik mijn gedachten op papier zette, bleek het resultaat een oeverloze woordenbrij, die ik na overlezing verscheurde. Ik begon te denken dat mijn poging om via de rede vat op het leven te krijgen tot mislukken gedoemd was. ‘Het is beter gewoon achter de kassa te zitten en niet na te denken’, zei ik tegen de psychiater die mij probeerde te behandelen. Waarop hij in een welsprekend gebaar de armen ten hemel hief en riep: ‘Maar Nicolien! Een mens moet toch te allen tijde zo goed en zo genuanceerd mogelijk nadenken!’ Dat was wel aardig, maar het overtuigde me niet. Anderen konden naar school en ik zat thuis of bij een psychiater. En nu las ik een boek waarin iemand precies hetzelfde deed als ik en daar wonderwel in slaagde. Het boek leek wel speciaal voor mij geschreven! Karel van het Reve sloeg een gemoedelijke toon aan, hij maakte grapjes en hij gebruikte nauwelijks moeilijke woorden. En toch was hij een geleerde. Hij zou heel goed met moeilijke woorden en lange zinnen kunnen schrijven, maar hij koos ervoor dat niet te doen. En dat was juist niet kinderachtig. Soms kwam hij er, net als ik, óók niet helemaal uit. De belangrijkste les van dit boek was dat mijn zogenaamde ‘moeilijk doen’ juist iets heel goeds was. Karel van het Reve gaf me een reden van bestaan. Twintig jaar later heb ik me direct als vrijwilliger aangemeld toen er voor het Verzameld werk mensen nodig waren om zijn predigitale teksten in de computer te zetten. Achter in het laatste deel staat een lijst van vrijwilligers en zo komt mijn naam voor in het Verzameld werk van Karel van het Reve. Ik heb niet voor niets geleefd. Het gekke is dat ik juist Uren met Henk Broekhuis tegenwoordig het minst graag herlees. Dat komt misschien doordat Karel van het Reve een aantal gemeenplaatsen zo vakkundig de nek heeft omgedraaid dat ze verdwenen zijn. Liever lees ik Achteraf, Ik heb nooit iets gelezen en Luisteraars! Dit was mijn lijstje, dank voor uw aandacht.||https://www.volkskrant.nl/cultuur-media/nicolien-mizee-kiest-zes-klassiekers-voor-haar-zomerbibliotheek-na-enkele-uren-lezen-was-ik-een-ander-mens~bf0a14e5/
2022-07-14||In Pistol van Danny Boyle zijn de Sex Pistols een garantie voor een geslaagd kinderpartijtje ★★★★☆||Op 25 december 1977 geven de Sex Pistols, in de markt gezet als de gevaarlijkste band ter wereld, een liefdadigheids-kerstfeest voor kinderen. Het zijn kinderen van stakende brandweerlieden en mijnwerkers – bedrijfstakken die dan al decennia zwaar onder druk staan, bevolkt door gezinnen die niet meer weten hoe ze rond moeten komen. De kids zijn door het dolle heen. De lekker venijnige punkrock, in ’77 fonkelnieuw en opwindend, brengt de hele zaal aan het springen, er is een grote taart met ‘Sex Pistols’ erop om mee te smijten. Totale uitzinnigheid, om gefrustreerd tegen alles aan te schoppen en je helemaal in te verliezen, in een uitzichtloze omgeving. Regisseur Danny Boyle, grootmeester van adrenalinefilms als Trainspotting en 28 Days Later, en scenarist Craig Pearce, meermalen de schrijver voor gooi- en smijtregisseur Baz Luhrmann (net nog met Elvis) geven dit kerstpartijtje een prominente plaats in hun zesdelige serie Pistol, over opkomst en ondergang van de Sex Pistols (we zeggen niet welke prominente plaats, dat zou spoilen zijn). Een opvallende keus, want dit roemruchte concert staat bekend als een ietwat bizarre dwarsstraat in een bad-ass bandloopbaan. Maar Boyle en Pearce lijken ermee te zeggen dat hier de essentie van de invloedrijke punkband zit: gedeelde sociale woede, gekanaliseerd tot magische opwinding, voor kids, door kids. Dat weet Boyle uitstekend over te brengen. De opwinding poert hij uit de concerten, beweeglijk filmer als hij is – hij springt met de camera vol in de moshpit, tussen de knokkende, spugende, bier gooiende, in extase springende punks, en draait het geluid van de drums en de gitaarriffs af en toe weg naar een soort verdoofde trance-zoem, om een gevoel van gelukzaligheid te benaderen. Maar ook in de personages zelf, en in het tempo waarin die elkaar opvolgen, zit een prettige en toepasselijke gejaagdheid. Iedereen is bevangen door Sturm und Drang: gitarist Steve Jones die zo hard mogelijk weg wil rennen van zijn nare ouders, manager en visionair Malcolm McLaren die, in een rare mix van kil cynisme en bevlogenheid, een jeugdrevolutie (met een postmoderne hoeveelheid aanhalingstekens) wil ontsteken, de latere ster-modeontwerper Vivienne Westwood, met wie hij een kledingwinkel heeft die een magneet is voor de punkscene, schreeuwzanger Johnny Rotten die de bourgeoisie met verbale scheermesjes aan reepjes wil snijden. Als een roedel vampiers die elkaar te lijf gaan, voeden ze elkaar en zuigen ze elkaar leeg; zonder elkaar zijn ze niks, met elkaar tien keer zoveel als de som der delen. Bijzonder, ook, deze opzet: rockbiografieën zwelgen vaak in individuele genieën, Pistol laat daarentegen goed zien hoe de Sex Pistols het voortvloeisel waren van een heel netwerk van tieners- en twintigersenergie. Waarbij de lengte van de serievorm eens een keer echt tot voordeel strekt, omdat er ruim de tijd is om talloze personages uit te laten kristalliseren, tot en met de latere Pretenders-voorvrouw Chrissie Hynde aan toe, hier de intelligent observerende, volwassen, melancholieke toeschouwer die wél echt goed gitaar kan spelen, maar door het stupide patriarchaat van de punkwereld telkens achteloos terzijde wordt geschoven. En als dan al snel de onzekerheid, de jaloezie, de jeugdige stommiteit en de heroïne grimmig toeslaan, en de twintigersenergie ook weer eens de springstof blijkt voor totale ineenstorting, rest uiteraard de vraag: was het nou zo bijzonder, zo revolutionair waar we getuige van waren? Wel als je een extreem geslaagd kinderfeestje een bijzondere prestatie vindt.||https://www.volkskrant.nl/cultuur-media/in-pistol-van-danny-boyle-zijn-de-sex-pistols-een-garantie-voor-een-geslaagd-kinderpartijtje~bc1b3b72/
2022-07-14||Een operette-revival op De Parade, maar de persoonlijke performance van Coen Bril maakt even stil||Den Haag, mooie stad achter de duinen. En ook: de mooiste plek voor het reizend festival De Parade. In het Westbroekpark, een fraai en overzichtelijk terrein, met een prachtige groene entourage, en relaxed publiek – dat scheelt ook. Maar ook hier gaat het om theater, theater én muziek, zo bleek uit de drie voorstellingen die deze week werden bezocht. Twee daarvan ademen zelfs een onvervalste operette-sfeer, een genre dat aan een wederopstanding lijkt begonnen. Dat operette ook kan leiden tot lollig doen op niks af, wordt helaas zicht- en vooral hoorbaar in Drei, vier, flirt mit mir van Het Zuidelijk Toneel & Club Gewalt. De vijf performers namen een kort verhaal van de Weense schrijver Johann Nestroy als uitgangspunt voor een vette operetteshow. U kent het wel: mannen in jurken, vrouwen met snor en borsthaar, voortdurende rolwisselingen en pruiken, veel pruiken. Slap verhaaltje over een tuinman die secretaris wordt van een chique gravin, plus wat verwarrende liefdesperikelen. Liefde half-om-half – dat is het eigenlijk. Hard ook: hard gezongen, hard gespeeld, maar tof gedanst, dat wel. Deze performers verdienen beter materiaal. Dat materiaal heeft Steef de Jong – dé pleitbezorger van de operette – wel in huis. Zijn voorstelling Een luitenant is een turbo uitvoering van Oscar Straus’ operette Ein Walzertraum (1907). Ook dit verhaal speelt zich deels af in Wenen, de stad waar De Jong zelf dit najaar jaar deze operette gaat maken bij de Wiener Volksoper. Ter voorbereiding staat hij nu op De Parade met een voorstelling die iets weg heeft van een werkcollege en voorstudie tegelijk. De Jong heeft een metershoog schetsboek vol kartonnen personages en decorstukken gemaakt. Het afgelopen jaar maakte hij eerder al de originele tweemansoperette Bloemenduel en de wervelende Steefs O. Show; Een luitenant lijkt zo te zien iets te snel gemaakt. Als introductie op die prestigieuze Weense première wellicht nuttig, vooral voor de fans die straks niet naar de Volksoper kunnen afreizen. Waar in Een luitenant allerlei liefdesperikelen in een sprookjeswereld opduiken, kiezen de jonge theatermakers Coen Bril (spel) en Koen Verheijden (concept en regie) voor een heel persoonlijke aanpak. In de muzikale performance Eromenos (een coproductie van Het Nationale Theater & De Passant) vertelt hij over een ontmoeting met een jongen die vanwege homohaat naar Nederland is gevlucht. Van daaruit duikt hij de geschiedenis in en komt terecht bij keizer Hadrianus en zijn geliefde Antinous, de beeldschone jongeling die noodlottig aan zijn eind kwam. De onvoorwaardelijke liefde van de man en de jongen dient nu nog als inspiratie voor jonge queers als Bril en Verheijden, die halverwege de voorstelling een bevlogen en gaandeweg woedende monoloog houdt over anders zijn en afgewezen worden in een heteronormatieve wereld. Naast Bril is muzikant Mees Vervuurt van onschatbare waarde. Samen hebben zij even sfeervol als breekbaar muziektheater gemaakt, dat al het vrolijk zomerrumoer op De Parade even doet verstommen.||https://www.volkskrant.nl/cultuur-media/een-operette-revival-op-de-parade-maar-de-persoonlijke-performance-van-coen-bril-maakt-even-stil~b089a09d/
2022-07-14||Rutte had die 220 miljoen voor aandelen in KLM beter in onderzoek naar postcovidklachten kunnen steken||‘Ik ben moe en heb hoofdpijn. Thuisblijven kan niet, want ik heb geen vast contract.’ Ze zit tegenover me. Een alleenstaande moeder die in de zorg werkt. Rond kerstmis had ze corona. Zonder fit te zijn was ze snel weer gaan werken, want er was al te weinig personeel. Nu kan ze haar startmotor moeilijk vinden, maakt ze fouten, is ze prikkelbaar en moet ze even bijkomen als ze de trap is opgelopen. ‘Is het die lange covid?’ Net als patiënten worstelen huisartsen met hoe ze met postcovidklachten moeten omgaan. De schattingen over het aantal patiënten variëren, maar het zijn er veel te veel. Door minister Kuipers volstrekte gebrek aan coronabeleid komen er elke dag nieuwe patiënten bij. Elke keer is er opnieuw discussie over lichamelijke of psychische oorzaken als er een conglomeraat van verschillende – moeilijk te duiden – klachten is. Dat ging eerder zo bij bijvoorbeeld Pfeiffer, MS, Q-koorts en wat al niet. ‘Dokters zoeken niet genoeg of verkeerd’, zeggen de aanhangers van de lichamelijke oorzaak. Er zijn bij postcovidklachten misschien immuunafwijkingen, een blijvende infectie met restjes virus, ontstekingen in de hersenen of stollingsafwijkingen waardoor er kleine stolsels in organen zijn. Of allemaal tegelijk. Daar moeten jullie veel beter naar kijken, zeggen ze. ‘Maar we kunnen nauwelijks iets vinden en wat we met de afwijkingen moeten is ook niet duidelijk’, zegt het andere kamp. Twee jaar geleden wisten we niets van het virus. Dat er grote gaten zitten in de kennis over latere gevolgen is ergerlijk. Zoals vaker gaat in een crisis alle aandacht naar de acute problemen. Het ongeduld van patiënten die hun leven niet kunnen oppakken en hun wens om meer biologisch ingestoken onderzoek vind ik hartstikke invoelbaar. Na twee jaar ziek zijn buitel je bijvoorbeeld uit je werk. In mijn boekenkast staat een boekje uit 1976, Psychosomatiek – Het groen-boek. Ik was destijds net aan mijn coschappen begonnen en de jaren daarvoor had ik college gehad van een bevlogen internist Joannes Juda Groen. Het medische model voldeed volgens hem niet. ‘Factoren van psychische aard kunnen verantwoordelijk zijn bij het ontstaan en/of beloop van somatische stoornissen’. We kregen colleges over de relatie tussen persoonlijkheidskenmerken en maagzweren, contacteczeem en astma. Groen kon prachtig vertellen, maar zijn ideeën klopten niet. Helicobacter pylori, de bacterie die een maagzweer veroorzaakt, was nog niet ontdekt. Weg relatie met persoonlijkheid. Kennis over allergenen bij eczeem op het werk ontbrak grotendeels, net als rol van genetica en ontsteking bij astma. We wisten en weten nog verdomde weinig. Voorlopig zit er weinig anders op: onderzoekers moeten verder zoeken, dokters moeten naar de verhalen van hun patiënten luisteren en die laatsten moeten helaas geduld betrachten, want zelfs met een lichamelijke verklaring is er nog geen effectieve behandeling. Intussen kunnen politici de inkomensregelingen bij ziekte aanpassen. Dat is van al die opgaven trouwens de minst moeilijke. Meer geld voor onderzoek naar behandeling van longcovid helpt ook. Rutte had die 220 miljoen voor aandelen KLM beter in longcovidonderzoek kunnen steken. Hadden we meer waar voor ons belastinggeld gekregen.||https://www.volkskrant.nl/wetenschap/rutte-had-die-220-miljoen-voor-aandelen-in-klm-beter-in-onderzoek-naar-postcovidklachten-kunnen-steken~b9f5b4ac/
2022-07-14||Kremlin legt Russische oppositie het zwijgen op met arrestatie van Poetin-criticus Ilja Jasjin ||De 39-jarige Jasjin zou juist worden vrijgelaten na het uitzitten van 2 weken gevangenisstraf, die hij had gekregen omdat hij geen gehoor zou hebben gegeven aan de bevelen van een politieagent. Maar hij werd meteen onder voorarrest geplaatst, ditmaal voor het verspreiden van ‘valse informatie’ over het leger. Aanleiding waren uitspraken die hij in april had gedaan op zijn youtubekanaal over de oorlogsmisdaden die Russische militairen zouden hebben begaan in de Oekraïense plaats Boetsja. Jasjin is het laatste kopstuk van de Russische oppositie dat ook binnen Rusland nog openlijk kritiek leverde op het bewind van president Poetin. Anders dan veel van zijn geestverwanten weigerde hij naar het buitenland uit te wijken, hoewel hij sinds het begin van de oorlog tegen Oekraïne op 24 februari wel verwachtte dat hij zou worden opgepakt. De oppositieleider komt nu in ieder geval tot half september in voorarrest te zitten, omdat hij een ‘gevaar voor de belangen van Rusland’ zou vormen. ‘Absurd’, betoogde Jasjin tegenover de rechter. ‘De belangen van Rusland worden geschaad door Poetin, die mijn Rusland meesleepte in een oorlog, een dictatuur van dieven vestigde en iedereen die het niet met hem eens is bang probeert te maken.’ Op het beledigen van de strijdkrachten staan straffen tot 15 jaar, onder een wet die Poetin door het parlement joeg. Doorgaans blijft het bij boetes, maar het ziet ernaar uit dat Jasjin een fikse celstraf boven het hoofd hangt. Vorige week werd Aleksej Gorinov, die samen met Jasjin in een Moskouse deelraad zat, tot 7 jaar veroordeeld voor hetzelfde vergrijp. Jasjin heeft de afgelopen jaren al verscheidene malen in de gevangenis gezeten wegens het organiseren van demonstraties tegen het bewind. Hij was goed bevriend met oppositieleider Boris Nemtsov, die in 2015 vlak bij het Kremlin werd doodgeschoten. Nemtsov was toen bezig met een rapport over Russische militairen die bij de eerste oorlog in de Donbas waren omgekomen, hoewel het Kremlin ontkende dat het troepen in Oekraïne had. Uiteindelijk presenteerde Jasjin het rapport dat de nu streng verboden titel Poetin. Oorlog droeg. Hij trapte het Kremlin ook op de tenen met een rapport over het schrikbewind van de corrupte Tsjetsjeense leider Ramzan Kadyrov, een beschermeling van Poetin die volgens hem achter de moord op Nemtsov zat. Ook een andere bekende Russische oppositiefiguur, Vladimir Kara-Moerza, zit momenteel vast wegens het zwartmaken van het leger. Hij werd eerder dit jaar opgepakt wegens kritische opmerkingen die hij zou hebben gemaakt tijdens een optreden voor Amerikaanse politici. Kara-Moerza was eerder al twee keer het slachtoffer van een kennelijke poging hem te vergiftigen. Ook hij moet vrezen voor een lange gevangenisstraf. Het lijkt erop dat het Kremlin heeft besloten Jasjin en Kara-Moerza flink aan te pakken als waarschuwing aan de bevolking om zich buiten de politiek te houden, zeker nu de oorlog in Oekraïne minder voorspoedig verloopt dan het Kremlin had gehoopt.||https://www.volkskrant.nl/nieuws-achtergrond/kremlin-legt-russische-oppositie-het-zwijgen-op-met-arrestatie-van-poetin-criticus-ilja-jasjin~bc6a2928/
2022-07-14||Michael Young laat zien hoe wreed meritocratie kan zijn in een gruwelsprookje dat werkelijkheid werd ★★★★☆||Het is het lot van intelligente, herkenbare satire over herkenbare werkelijkheid: de spot wordt niet verstaan. Dat gebeurde met de heerlijke ‘vrije jongens’ Jacobse en Van Es, bedacht en vertolkt door Kees van Kooten en Wim de Bie. Het herkenbare lepe oplichtersduo werd immens populair; ‘vrije jongen’ werd een begrip en een geuzennaam. Hetzelfde gebeurde met de brallende, kotsende en piesende corpsballen uit de tv-satire Jiskefet: een ‘lullo’ zijn, verheven boven het klootjesvolk, werd een aanstekelijk ideaal. Ook de Britse socioloog en politicus Michael Young heeft ervaren hoe zijn satire tot wensdroom werd omgesmeed. Menig politicus en econoom, vooral van liberale snit, zingt de lof van de ‘meritocratie’. Die zou de vervulling zijn van het ideaal van de gelijke kansen voor iedereen, een maatschappelijke orde gebaseerd op verdienste, niet op afkomst en bezit. Premier Rutte mag het ook graag benadrukken: dat iedereen die zijn best doet, zich kan invechten in ons gave land. De aanhangers van het beginsel vergeten, of hebben nooit geweten, dat Young, die deze term bedacht en muntte in The Rise of the Meritocracy 1870-2033, zijn boek vooral bedoeld had als een dystopie, een gruwelsprookje over de toekomst. De jaartallen in de titel, weggelaten in de Nederlandse vertaling, hadden te denken moeten geven: het fictieve essay zou geschreven zijn door een fictieve schrijver, in 2034. Maar ja, ‘de invloedrijkste boeken zijn de boeken die niet gelezen worden’, schreef Young in 1994 in de inleiding van een herdruk. In zijn boek laat hij in 2033 in het Verenigd Koninklijk een woedende opstand uitbreken van de ‘populists’, een groep van ‘onverdienstelijken’ die de verliezers zijn in de verdienstenmaatschappij: winkelbedienden, huishoudelijk personeel, chauffeurs, huisvrouwen en ook de werkloze, overbodig geworden arbeiders. De fictieve ik-figuur vraagt zich af hoe het zover heeft kunnen komen en analyseert de ontwikkeling van de samenleving in de anderhalve eeuw ervoor. Een ziener, dat was Michael Young (1915-2002), eentje met bijtende humor. Hij was econoom en socioloog, zat in een denktank van de Labour Party maar verliet die partij vanwege de ideeënarmoede. ‘Social visionary and innovator’ staat er op zijn grafsteen in Londen. Nu, twaalf jaar vóór het fictieve rampjaar 2034, wordt duidelijk hoe scherp Michael Young de toekomst heeft voorspeld. Ewald Engelen schreef een inzicht en context biedende inleiding bij de nieuwe Nederlandse vertaling. Hij stelt vast dat de verdienstenmaatschappij die Young vreesde, werkelijkheid is geworden. We hebben een samenleving waarin talent wordt gerekruteerd en ingezet voor de bloei van de economie, waarin diploma’s toegang geven tot privileges, macht en kapitaal. Het hoogopgeleide deel van de bevolking kloont zichzelf in het nageslacht, waardoor de kloof tussen hoog- en laagopgeleid, rijk en arm, invloedrijk en machteloos zich onafwendbaar verdiept. Young heeft in zijn essay ook oog voor de rechtvaardige kanten van de meritocratie, waarvan de simpele formule volgens hem ‘IQ + inspanning = verdienste’ luidt. Hij laat zien dat intelligentie, verzilverd in het volgen van zo veel en zo goed mogelijk onderwijs, op het hoogste niveau, de uitkomst van de ratrace bepaalt. Als je tenminste bereid bent hard te werken. Dat lijkt rechtvaardiger dan dat privileges worden toegekend aan domme, luie leden van de elite, of dat je slapend rijk wordt door geërfde grond. En dat de overheid steeds meer geld uitgeeft aan onderwijs lijkt in eerste instantie mooi. Maar het gevecht om met hard werken de top te bereiken leidt tot onrust en woede – begrijpelijk. Vrouwen, die ook steeds langer naar school gaan, hebben evenveel verdiensten als mannen, maar slijten hun leven als huisvrouw. De engste uitwas in Youngs beschrijving van het gevecht op de apenrots is dat intelligentie handelswaar wordt. Er komt een run op zaad van intelligente mannen waarmee vrouwen zich laten insemineren, en slimme weeskinderen zijn gewild voor adoptie. Er ontstaat een zwarte handel in baby’s: domme baby’s uit de elite worden, met veel geld toe, geruild tegen slimme kinderen van ‘onverdienstelijken’. Het grootste falen van de meritocratie is dat we er niets mee zijn opgeschoten. Ook de nieuwe elite heeft privileges en rijkdom erfelijk gemaakt en zal de macht, in de politiek, het bedrijfsleven, de media, nooit uit handen geven. De gelijkekansenmaatschappij is uiteindelijk onrechtvaardiger dan de klassenmaatschappij. Aangeboren hoge of lage intelligentie is geen keuze. Kon je vroeger nog gewoon pech hebben geboren te zijn in een lagere klasse, wie nu achterblijft kan dat zichzelf verwijten: je had je kansen moeten grijpen. Dit actueel gebleven gruwelsprookje laat zien hoe wreed die denkwijze is.||https://www.volkskrant.nl/cultuur-media/michael-young-laat-zien-hoe-wreed-meritocratie-kan-zijn-in-een-gruwelsprookje-dat-werkelijkheid-werd~b70059f5/
2022-07-14||Poetin, luister naar je ouwe vriend Mickey Rourke||Een gesprek over politiek met de sterren levert zelden iets op. Behalve natuurlijk met Mickey Rourke. De vaak gevallen acteur, het 69-jarige gezicht tegenwoordig een soort Mickey Rourke-masker, groenige tatoeages op de deels ontblote torso, videobelde met interviewer Piers Morgan. De titel van diens show, Piers Morgan Uncensored, bleek na een salvo fucks van de gast niet helemaal toereikend: ‘Mickey, ik moet je vragen op je taal te letten.’ Eerder ging het over Tom Cruise. ‘Irrelevant’, vond Rourke. ‘Hij doet al 35 jaar het fucking zelfde.’ Daarna begon Morgan over de cancelcultuur: ‘Mickey, hoe denk jij over dit vreemde fenomeen?’ ‘Over wát?’ ‘Can-cel cul-ture.’ ‘Geen mening.’ Trump kwam ter sprake, met wie Rourke in een vete verkeert, al sinds de vastgoedbaron hem en rapper 2Pac een rekening van 28 duizend dollar stuurde na een uit de hand gelopen verblijf in een van zijn hotels. Schandalig, vond Rourke: ‘Ik had hooguit voor 6- of 7.000 dollar schade aangericht. En 2Pac niks.’ Verder wenste hij zo min mogelijk over Trump te zeggen: ‘Ik wil niet wéér de geheime dienst bij me op bezoek.’ Rourke had de toen nog zittende president een ‘linkse hoek’ beloofd. Door naar Vladimir Poetin, ook een bekende. ‘Je droeg een T-shirt met zijn portret erop’, hielp Morgan herinneren. ‘Ja, dat was toen’, benadrukte de acteur. Het waren andere, vrolijkere tijden. Westerse sterren lieten zich invliegen voor een gala-avond voor het goede doel in Sint Petersburg, waar Poetin zich met KGB-accent door Blueberry Hill zong voor een overenthousiast publiek: Kevin Costner, Gérard Depardieu, Mickey Rourke. Ook danste de president met Sharon Stone. Rourke: ‘Hij nodigde me uit om samen met hem een tehuis voor kleine kinderen met ongeneeslijke kanker te bezoeken. Hartverscheurend. Ik keek naar Vladimir. Ik zag een oprecht betrokken man, met empathie.’ ‘Maar Mickey’, vroeg Morgan, ‘hoe rijm je dat met de man die illegaal Oekraïne binnenvalt en iedere dag kleine kinderen bombardeert?’ ‘Ik kan daar niet bij’, erkende Rourke. ‘Ik zou willen dat er een belletje gaat rinkelen in zijn hoofd en hart. Ik zag beelden van een oude man, zijn huis was gebombardeerd, vijf familieleden dood. Het énige wat hij nog had…’ De acteur wreef traanvocht uit de ogen, zette een zonnebril op. ‘Het énige wat hij nog had, was een klein grijs katje. Ik zag dat beeld, dat fucking beeld – sorry.’ Rourke smeet woest een waterflesje weg. ‘Ik zag het met mijn eigen ogen: de empathie in Vladimir. Maar dat was in het kindertehuis. Er is iets veranderd... Ál die verminking, de doden, de moorden...’ Wereldleiders luisteren niet naar Hollywood. Maar de vraag stellen kon geen kwaad, besloot Morgan: had Mickey een boodschap voor Poetin? ‘Je hebt niet het eeuwige leven’, sprak Rourke. ‘Kijk naar wat Peter de Grote en Napoleon overkwam, toen ze meer en meer wilden. Laat de mensen in Oekraïne onafhankelijk zijn, in de democratische samenleving waarin ze willen leven. En stop. Niet morgen, maar nu.’||https://www.volkskrant.nl/columns-opinie/poetin-luister-naar-je-ouwe-vriend-mickey-rourke~b5c80da5/
2022-07-14||Van kleine acteur tot groot leider: twee biografieën over de verbluffende metamorfosen van Zelensky ||Als Vladimir Poetin niet had geprobeerd zijn land te veroveren en hem een kopje kleiner te maken, had Volodymyr Zelensky nu geen twee biografieën in het Nederlands gehad. Dan zou Zelensky nog worden geschreven als Zelenski en Kyiv als Kiev. Dan zouden Nederlandse kinderen de kleuren van de Oekraïense vlag niet kennen en volwassenen bij ‘Zelensky’ nauwelijks meer associaties hebben dan bij ‘Porosjenko’ of ‘Koetsjma’. Als Poetin op 24 februari Oekraïne niet was binnengevallen, had Zelensky het nu nog moeten doen met één niet zo vleiende biografie van de door de wol geverfde Kyivse journalist Serhi Roedenko. Oekraïense lezers liepen er vorig jaar niet warm voor. Roedenko had al kritische biografieën van Zelensky’s voorgangers op zijn naam staan. Er zit een taks aan wat mensen willen lezen over corruptie en gebroken beloften. Toen begon die oorlog, toen wist Zelensky tot de verbeelding te spreken van de hele wereld, toen werd zijn verschijning in legergroen T-shirt in een mum van tijd iconisch. En toen dongen ineens uitgevers uit zestien landen naar de vertaalrechten van de enige beschikbare Zelensky-biografie. Nog in de schuilkelder in Kyiv zette Roedenko zich aan het lastige karwei om het boek aan te passen aan een nieuw tijdperk. De Nederlandse vertaling, Zelensky – De biografie, is alleen al fascinerend omdat zo duidelijk is wat de auteur voor en na 24 februari heeft geschreven. De toon kan van de ene op de andere pagina veranderen van cynisch in respectvol. Een situatie kan de manier waarop we naar iemand kijken volledig veranderen. In het jaar voor de oorlog boekte Zelensky in populariteitspolls dezelfde laagterecords als voorgangers. Wie was Zelensky vroeger? Een acteur-komiek van 1 meter 70 die jarenlang succesvol was met zijn eigen productiebedrijf Kvartal 95; die in Kvartals tv-serie Dienaar van het volk de goudeerlijke geschiedenisleraar Vasyl Horoborodko speelde die per ongeluk president wordt en dan de strijd aanbindt met corrupte oligarchen; die met die serie welbeschouwd een sublieme verkiezingscampagne voerde. In 2019 werd hij met 73 procent van de stemmen gekozen. In 2021 had hij in polls nog 17 procent over. ‘Geen nepotisme en vriendjespolitiek in de regering!’ was een leuze van de naar de tv-serie vernoemde politieke beweging Dienaar van het Volk, maar de goudeerlijke geschiedenisleraar was audiovisuele fictie. In het hoofdstuk ‘Kvartal 95 – één grote familie’ somt Roedenko de vrienden en vertrouwelingen op die in het kielzog van Zelensky in het centrum van de politieke macht belandden. Hun incompetentie kon zich meten met die van de vertrouwelingen van Zelensky’s vijf voorgangers. Voor 24 februari 2022 was Zelensky voor veel Oekraïners gewoon nummer zes in de rij winnaars van het spel ‘Wie licht de meeste kiezers op?’. Maar dan. Roedenko schrijft het letterlijk in zijn epiloog: ‘We hebben een totaal ander mens leren kennen. Een man met echte emoties. De Oekraïense samenleving staat achter hem – eensgezind, taai en onoverwinnelijk.’ Uit het hoofdstuk daarvoor: ‘Deze beproevingen hebben ons de ware Zelenksy getoond. Zonder grime.’ Maar wie die ware Zelensky is, blijft in deze biografie ambivalent. We leren op zijn minst twee ware Zelensky’s kennen. Een belangrijke vraag is of een andere Oekraïense president, bijvoorbeeld zijn voorganger Porosjenko, in dezelfde positie net zo veel eensgezindheid onder zijn inwoners had weten te bewerkstelligen, en net zo veel internationale goodwill voor Oekraïne. Was een andere president óók een icoon van verzet geworden tegen Russisch revanchisme? Steven Derix, oud-Rusland-correspondent van NRC, schreef met Marina Shelkunova de biografie Zelensky – De oorlogspresident. Na lezing daarvan ben je geneigd die vraag met néé te beantwoorden. Het is typisch Zelensky om vriend en vijand te verrassen met een nieuwe versie van ‘Zelensky’. De afgelopen maanden ontpopte hij zich tot oorlogspresident, maar dat was geenszins zijn eerste opvallende metamorfose. Als er in zijn leven een continuïteit valt te ontwaren, dan zit die in die verbazingwekkende reeks gedaanteveranderingen. Derix en Shelkunova schreven hun biografie ná 24 februari. Ze wisten wat er met hun hoofdpersoon ging gebeuren, dus doken ze niet te diep in vooroorlogse corruptieschandalen. Volodymyr Zelensky werd in 1978 geboren in een familie van gesovjetiseerde Joden in de zuidelijke provinciestad Kryvyi Rih. Hij was een kind van de nadagen van de Sovjet-Unie en een jongvolwassene van ‘de wilde jaren negentig’. Veel generatiegenoten uit provinciesteden in het uiteengevallen Sovjet-rijk raakten in dat decennium verzeild in maffiapraktijken, of verslaafd aan heroïne. Die ‘tijd waarin alles kon en mocht’ was óók de grote bloeiperiode van het vrije cabaret en de ongecensureerde komedie. Al voor zijn 20ste wist Zelensky dat hij een natuurtalent was op de bühne. Het comedygezelschap Kvartal 95 beleefde in de late jaren negentig zijn doorbraak in Oekraïne. Zelensky was in én buiten het theater de leider. Deze kleine acteur was een workaholic en een perfectionist, creatief en gedisciplineerd. Rond de eeuwwisseling was Kvartal 95 ook geliefd in Rusland. Het is vandaag de dag bijna niet meer voor te stellen, maar twintig jaar terug stond Zelensky met Kvartal 95 nog in uitverkochte zalen in Moskou. Ook nauwelijks meer voor te stellen: de man die de verpersoonlijking werd van het Oekraïense verzet tegen Rusland, sprak amper vijf jaar geleden nog nauwelijks Oekraïens. Zoals zoveel kinderen uit stedelijke Sovjet-families was hij opgevoed in het Russisch. Tijdens zijn verkiezingscampagne in 2019 werd nog gevreesd dat zijn Oekraïens niet goed genoeg zou zijn om voldoende kiezers te paaien. Waarom een man die op de bühne twee decennia Oekraïense politici had gepersifleerd besloot zelf zo’n politicus te worden, is een veelgestelde vraag. Derix en Shelkunova hebben een simpele verklaring: in de wereld van film, tv en theater had hij rond zijn 40ste bereikt wat er te bereiken viel, hij was toe aan een nieuwe uitdaging. Na zijn verkiezingsoverwinning in 2019 werden de grappen van de overgebleven leden van Kvartal 95 tandenloos. Zelensky begon als president veelbelovend, maar ontsloeg al in zijn eerste jaar gekwalificeerde mensen die hun banen hadden opgegeven om voor hem te kunnen werken. Toen kwamen de Panama Papers, waaruit bleek dat hij er offshorefirma’s op nahield. Journalist Olena Loginova zei het hem recht in zijn gezicht: ‘Het betekent dat je geen vertrouwen hebt in het land waarin je je bedrijf hebt opgebouwd.’ Zo impopulair was Zelensky in 2021 dat Poetin nauwelijks lijkt te hebben getwijfeld dat dit bewind in Kyiv in een middagje omver kon worden geblazen. Het Kremlin gokte dat ‘de kleine acteur’ bij een Russische invasie óf snel zou vluchten óf zich snel zou overgeven. Toen beide scenario’s uitbleven, gingen de Russen voor zijn hoofd. En ze kregen het niet. Een conclusie die Roedenko en Derix en Shelkunova in hun biografieën delen, is dat Poetin Zelensky fors heeft onderschat, en niet als eerste. Zelensky wordt aangezien voor een nar en blijkt vervolgens veel meer dan alleen maar een nar. Hij blijkt niet alleen taai, hij blijkt zichzelf steeds opnieuw te kunnen uitvinden, en in zo’n nieuwe gedaante boven zichzelf te kunnen uitstijgen. Met het volgende citaat, van een vriend, hadden vijanden hun voordeel kunnen doen: ‘Deze man is geen lafaard, geen dief, hij heeft geen compromissen gesloten, hij is niet gevlucht en heeft zich niet overgegeven. Hij vecht.’||https://www.volkskrant.nl/cultuur-media/van-kleine-acteur-tot-groot-leider-twee-biografieen-over-de-verbluffende-metamorfosen-van-zelensky~b70123d80/
2022-07-14||Houellebecq is geen nihilist. Hij is een romanticus op zoek naar verbinding||Een anarchist die hartstochtelijk voor orde pleit. Een antiliberaal die naar parenclubs gaat en niet per se tegen sekstoerisme is. Een als rechts bekendstaande polemist die zich op Karl Marx beroept. Een solist die het liefst wil opgaan in de massa. Een katholiek die niet in God gelooft. Dat alles is Michel Houellebecq, Frankrijks sterschrijver. Zijn romans zijn geliefd en gehaat bij rechts én links, waarschijnlijk omdat ze onmogelijk kunnen worden vastgepind op één ideologisch standpunt en tegenstrijdigheden niet uit de weg gaan, maar juist opzoeken. Maar hoe zit het dan in zijn essays, columns en polemieken, teksten waarvan we op grond van de conventies van het genre mogen aannemen dat de schrijver er in alle openheid zijn eigen standpunten in verwoordt? Die vraag is nu weer erg actueel, want onder de titel Nader tot de ontreddering – De koude revolutie 2022 is er net een kloeke bundel verschenen waarin vrijwel al zijn bijdragen aan het publieke debat zijn opgenomen, van 1991 tot heden. Laat ik voor de zuiverheid eerst even wat kaarten op tafel leggen. Om te beginnen natuurlijk het feit dat ik zelf al sinds 1998 de vaste vertaler van Houellebecq ben en naar schatting een jaar of vijf van mijn leven fulltime (24 uur per dag, zeven dagen per week) in zijn woorden moet hebben geleefd: niet echt het beste uitgangspunt om een objectief oordeel te vormen. En ten tweede het feit dat ik mezelf eerder als ‘links’ dan als ‘rechts’ zie, met overigens grote twijfels over de bruikbaarheid van die begrippen; maar de opportunistische toe-eigeningen van Houellebecqs werk door rabiaat rechtse types als Sid Lukkassen en Thierry Baudet zijn mede om die reden niet aan mij besteed. In mijn eigen duiding van het fenomeen Houellebecq, die zowel tot uiting komt in mijn vertalingen als in de vele stukken die ik inmiddels over hem heb geschreven (verwerkt tot het boek Aan de rand van de wereld: Michel Houellebecq), staan twee literaire procedés centraal: ironie en ambiguïteit. Waarmee ik allerminst wil zeggen dat de romancier gewoon maar een ongevaarlijke grappenmaker is die ons vanuit zijn luie stoel met wat gratuite provocaties op stang probeert te jagen: echte ironie is niet zomaar ‘lichte spot’, zoals het op de middelbare school heette, maar vooral een indirecte manier om iets te betogen, met name door het tegendeel te zeggen van wat je bedoelt. Bij de ware grootmeesters van het procedé, waartoe ik Houellebecq reken, leidt het gebruik ervan tot een soort permanente dubbelzinnigheid, omdat nooit precies duidelijk is wanneer iets letterlijk moet worden genomen en wanneer niet – of misschien wel allebei tegelijk. Toch valt er wel degelijk een ideologische lijn in zijn werk te ontdekken, vooral in de essays. Het is niet moeilijk om een lijst van tegengestelde begrippenparen op te stellen waarvan hij het eerste (meestal) verwerpt of relativeert en het tweede (meestal) verdedigt: vrije wil versus determinisme, individu versus groep, rechten versus plichten, concurrentie versus gemeenschapszin, Verlichting versus Romantiek en ga zo maar door: bijna altijd pleit Houellebecq tegen het egoïsme en het narcisme van de moderne marktmaatschappij en voor een andere, op saamhorigheid gebaseerde samenleving. Dat kun je alleen net zo goed ‘rechts’ als ‘links’ noemen, want beide hebben een lange antiliberale geschiedenis (met het fascisme en het communisme als extreemste vormen). Hijzelf maakt in Leven, lijden, schrijven, zijn ‘methode’ voor de beginnende dichter uit 1991, volstrekt duidelijk hoe de schrijver zich moet opstellen: ‘Sluit u nergens bij aan. Of sluit u aan en pleeg direct verraad.’ Schrijvers zijn geen politici, en afgezien van zijn eenmalige steunbetuiging aan de law-and-order-socialist Jean-Pierre Chevènement bij de presidentsverkiezingen van 2002 heeft Houellebecq zich nooit uitgelaten over zijn politieke voorkeuren; stemmen doet hij naar eigen zeggen niet. Literaire vriendschappen heeft hij zowel onder linkse als rechtse schrijvers en denkers, en zijn essays zijn verschenen in kranten en tijdschriften van zeer diverse ideologische pluimage. Gezien dat alles is het des te opvallender dat hij wel keer op keer fel uithaalt naar politiek links, maar het bijna nooit over rechts heeft: het is duidelijk waar zijn grootste ergernissen liggen. Links, dat is voor hem niet zozeer het opkomen voor de zwakkeren in de samenleving, maar de eeuwig doordraaiende vooruitgangsmachine met haar schreeuwerige propaganda: verandering is een doel op zichzelf geworden, elke vorm van stilstand wordt bij voorbaat verworpen. Bougisme noemt de filosoof Taguieff dat, en de link met de consumptiemaatschappij is snel gelegd: ook daarin draait alles om permanente verandering, om producten die moeten wijken voor nieuwe producten die op hun beurt steeds sneller moeten wijken voor het allernieuwste. Vandaar ook Houellebecqs idee van een ‘koude revolutie’ die iedereen bij zichzelf kan ontketenen: ‘Je hoeft alleen maar een pauze in te lassen, de radio uit te doen, de televisie af te zetten; niets meer te kopen, niets meer te willen kopen. Je hoeft alleen maar niet meer mee te doen, niet meer te weten; elke geestesactiviteit tijdelijk op te schorten.’ Ik heb in dat ‘stapje opzij’ altijd Houellebecqs basishouding gezien. Niet meedoen aan de mallemolen van de wereld is een passieve vorm van verzet – niet tegen al het onrecht in de wereld, maar tegen die wereld als zodanig. Niet toevallig luidde de ondertitel van Houellebecqs allereerste boek, het essay over H.P. Lovecraft, ‘Tegen de wereld, tegen het leven’. Het is dan ook niet verrassend dat hij door het grote publiek vooral wordt gezien als een cynicus of een nihilist: een spelbreker. Toch behoeft dat beeld op zijn minst nuancering. ‘Het grappige aan jou is dat je een moralistische, bijna christelijke romanticus bent die door iedereen wordt aangezien voor een decadente, atheïstische nihilist’, zegt Frédéric Beigbeder in een interview met zijn vriend Houellebecq, en hij heeft gelijk. De stap opzij sluit namelijk een diepere, positieve betrokkenheid bij mens en wereld niet uit, zoals twee recentelijk verschenen boeken over Houellebecq goed duidelijk maken. Christian Authier komt in zijn Houellebecq politique na een lange rondgang uit bij het belang dat religie al sinds het prille begin van zijn schrijverschap voor Houellebecq heeft, en de bundel Misère de l’homme sans Dieu diept dat thema verder uit. Kort samengevat: elke samenleving heeft als bindmiddel een vorm van religie nodig om niet als los zand uiteen te vallen. Daarbij gaat het Houellebecq niet zozeer om het geloof in een of meerdere goden, als wel om de riten die de gelovigen samen voltrekken. Vandaar ook zijn afkeer van het dorre, drammerige protestantisme en zijn bewondering voor het katholicisme met zijn aandacht voor uiterlijk vertoon. In die behoefte aan verbindende rituelen is Houellebecq niet ironisch en niet ambigu: hij werpt daarover in zijn essays geen vragen op, maar geeft alleen antwoorden. Als literatuurliefhebber en niet-gelovige kun je dat betreuren, vooral in het soort passages waarin hij bijvoorbeeld de loftrompet steekt over de Russisch-orthodoxe kerk (die hij nog hoger aanslaat dan de katholieke: het schisma van 1054 was ‘het begin van het einde’). Heel af en toe, bijvoorbeeld in zijn finale uithaal naar landen die euthanasie legaliseren (‘Het wordt dan niet alleen legitiem, maar ook wenselijk om dat land te vernietigen’), lijkt het zelfs alsof hij naast een koude revolutie ook een echte, bloederige revolutie bepleit. Maar uiteindelijk overheerst er bij Houellebecq een ander religieus idee, dat van het boeddhistische Tat twam asi (‘dat ben jij’), dat hij al citeert in zijn debuutroman De wereld als markt en strijd: de bacterie, de steen, het zwarte gat, de appel die van de boom valt, de worm in de appel, allemaal zitten ze in hetzelfde ontologische schuitje en zijn ze onze compassie waard. Dat is een grote troost.||https://www.volkskrant.nl/cultuur-media/houellebecq-is-geen-nihilist-hij-is-een-romanticus-op-zoek-naar-verbinding~b9242a2c/
2022-07-14||Oekraïne verbreekt diplomatieke banden met Noord-Korea na erkenning pro-Russische republieken||Donderdag meldden de Noord-Koreaanse staatsmedia dat minister van Buitenlandse Zaken Choe Sun Hui de leiders van Donetsk en Luhansk per brief heeft gevraagd om diplomatieke betrekkingen aan te knopen. Donetsk-leider Denis Poesjilin liet via berichtendienst Telegram weten te hopen op vruchtbare samenwerking en meer handel met Noord-Korea. Enkele dagen voordat Rusland op 24 februari Oekraïne binnenviel erkende Rusland Donetsk en Loehansk als onafhankelijke staten. Het Kremlin rechtvaardigt de ‘speciale militaire operatie’ in het buurland met de claim dat het Russisch sprekende deel van de bevolking in de twee regio’s moet beschermen tegen ‘genocide’. Na Rusland en Syrië is Noord-Korea het derde land dat de afgescheiden staatjes Donetsk en Loehansk erkent. Het ministerie van Buitenlandse Zaken van Oekraïne liet kort daarna weten de diplomatieke banden met het stalinistische regime in Noord-Korea te verbreken wegens de ‘poging van Pyongyang om de soevereiniteit en territoriale integriteit van Oekraïne te ondermijnen’. Oekraïne schortte zijn politieke en economische contacten met Noord-Korea al eerder op wegens de internationale sancties tegen Noord-Korea wegens het kernwapenprogramma. ‘Het niveau van isolatie van de Russische federatie zal snel dat van de DPRK bereiken’, aldus de Oekraïense minister van Buitenlandse Zaken Dmytro Kuleba in een verklaring. De Democratische Volksrepubliek Korea (DPRK), de officiële naam van Noord-Korea, steunde in 2014 ook de Russische annexatie van de Krim. Noord-Korea heeft een militair bondgenootschap met China en onderhoudt al sinds de Sovjettijd goede betrekkingen met Rusland. China en Rusland hebben sinds februari een ‘bijna-alliantie’ in de vorm van een verstrekkend partnerschap. De invasie van Oekraïne heeft voor Pyongyang een gunstig effect op de Veiligheidsraad van de Verenigde Naties, omdat Rusland als permanent lid met zijn veto besluiten over een nieuwe ronde sancties tegen Noord-Korea kan blokkeren, terwijl de Noord-Koreaanse leider Kim Jong Un verder werkt aan zijn kernwapen- en raketprogramma. In 2022 deed Pyongyang al meer dan dertig rakettesten, waaronder een intercontinentale ballistische raket. Er zijn ook aanwijzingen dat de faciliteiten waar eerder kernwapens zijn getest, opnieuw worden gerepareerd.||https://www.volkskrant.nl/nieuws-achtergrond/oekraine-verbreekt-diplomatieke-banden-met-noord-korea-na-erkenning-pro-russische-republieken~b904d7fe/
2022-07-14||Broodkruim is een verrassende roman over een man die zijn oorlogsverleden levend houdt ★★★★☆||Acteren is de kurk waarop het leven van Josué drijft. De in Roemenië geboren Jood vormt het middelpunt van de verrassende roman Broodkruim van de tamelijk onbekende Colombiaanse schrijver (en socioloog) Azriel Bibliowicz. Vóór de Tweede Wereldoorlog verdiende Josué zijn brood met toneelspelen in Czernowitz. Tijdens de oorlog, toen hij gevangenzat in een werkkamp in Siberië, hielpen de toneelstukken die hij met lotgenoten opvoerde hem de ontberingen en vernederingen te doorstaan. Na de oorlog probeerde hij een nieuw leven op te bouwen in Colombia. Hij moest zich daarvoor diep in de schulden steken bij zijn baas, maar dat probleem werd door een speling van het lot in één klap opgelost. Op 9 april 1948 brak er in Bogotá een massale opstand uit naar aanleiding van de moord op de populaire progressieve politicus Jorge Eliécer Gaitán. De winkel waar Josué werkte, dreigde leeg te worden geplunderd, maar dat wist hij met een briljant staaltje spontaan acteerwerk op het nippertje te voorkomen. Daar was zijn baas hem zo dankbaar voor dat hij hem de schulden kwijtschold. Maar het kan verkeren. In een synagoge ergens in de hoofdstad van Colombia werd Josué een rol opgedrongen die zijn leven zou veranderen: die van verrader, van collaborateur. Een vrouw meende in hem een kapo te herkennen en gilde het uit van ontzetting. Het misverstand werd weliswaar uit de wereld geholpen, maar het kwaad was al geschied. Als Josué zich niet meer veilig kon voelen tussen geloofsgenoten, waar en met wie dan nog wel? Hij zoekt opnieuw zijn heil in het theater: hij vervangt de echte wereld door er zelf een te construeren. Hij koopt een huis en daar bouwt hij een wonderkabinet, een eigen universum waar hij ‘de regisseur en de dramaturg was en zijn collectie de acteurs’. Dit wonderkabinet wordt de spil van Josués bestaan en vormt ook de spil van Broodkruim, zoals alleen al blijkt uit de titels van de hoofdstukken, waarvan de meeste zijn vernoemd naar de verschillende ruimten die met elkaar het kabinet vormen. Er is, om te beginnen, De Tuin van Cyrus, die zijn naam dankt aan de koning van Perzië in wiens rijk verschillende religies naast elkaar konden bestaan. Het Theater van de Natuur is een verre echo van de Ark van Noach. In Het Theater van de Tijd wordt het verleden opnieuw bedacht, terwijl Het Hospitaal van Woorden als doel heeft ‘de woorden die door leugens, haat en geweld waren aangetast, te genezen en van de dood te redden’. In De Salon van Eldorado wordt het woord gevoerd door stukken uit Josués collectie inheemse keramiek die hem een kolonialistische visie verwijten. In Het Memorater oftewel Het Theater van de Herinnering bevindt zich onder meer Josués Yizkor Buch (Gedenkboek) en De Salon van de Stilte is, tot slot, een soort heilige der heiligen. Het is niet zonder betekenis dat niet de maker van het wonderkabinet (Josué dus) ons door deze ruimten leidt, maar dat zijn zoon Samuel dit voornamelijk doet, daarbij puttend uit zijn herinneringen aan wat zijn vader hem vroeger allemaal vertelde. Samuel was naar New York verhuisd, onder meer om afstand te nemen van de eeuwige ruzies tussen zijn ouders en het schuldgevoel dat hun oorlogsverleden hem bezorgde. Maar wanneer zijn vader wordt ontvoerd, komt hij terug naar Colombia en probeert te onderhandelen met de mysterieuze daders. Dat gaat erg stroef en daardoor heeft Samuel alle tijd om te dwalen door het wonderkabinet en het verleden dat daarmee is verbonden naar boven te halen. Gaandeweg neemt hij zo het stokje van zijn vader over, die niet moe werd erop te wijzen dat herinneren een plicht is, een gebod, een mitswa. Broodkruim is zowel een speelse als serieuze verbeelding van de noodzaak van herinneren en ook van de creatieve kracht ervan. Maar hoe verder je doordringt in Josués wonderkabinet, hoe sterker het onbehaaglijke gevoel wordt dat deze vorm van traumaverwerking een andere vorm – het verlangen naar vergeten – overvleugelt of zelfs wegdrukt. Deze laatste vorm wordt verpersoonlijkt door Leah, Josués vrouw (en Samuels moeder). Zij kan en wil niet praten over haar oorlogservaringen (ze overleefde Auschwitz) en is daarmee de tegenpool van haar man. Die eist veel ruimte voor zichzelf op en krijgt die ook. Hij kocht het huis waar hij zijn wonderkabinet wilde bouwen, terwijl Leah daar faliekant tegen was. Zij zal zich nooit thuis voelen in hun nieuwe buurt en hun nieuwe woning, waar ze het moet doen met een tot naaikamer gepromoveerd rommelhok. En, zoals gezegd, haar zoon is vooral bezig met zijn vader. Ook van de schrijver krijgt Leah niet veel ruimte: haar stem is maar weinig te horen in Broodkruim. Herinneren is dus ook overschaduwen of kan dat zijn, zeker in de theatrale variant van Josué. Dat is de schaduwzijde van zijn spectaculaire en behartigenswaardige mitswa en dat is ook de belangrijke boodschap die je tussen de regels van deze rijke roman voelt spoken.||https://www.volkskrant.nl/cultuur-media/broodkruim-is-een-verrassende-roman-over-een-man-die-zijn-oorlogsverleden-levend-houdt~ba17a4ad/
2022-07-14||Wat te lezen deze zomer? Boekhandelaar Henk Schulte: ‘Buitenleven van Nina Polak is ijzersterk en spreekt ook jongeren aan’ ||‘Ja, er is hier een groot leespubliek. Er zijn drie boekhandels in de binnenstad. En wij verkopen onze boeken ook buiten Purmerend, van Landsmeer tot Oosthuizen, van Middelie tot de Beemster. Daar wonen veel voormalige Amsterdammers die gemiddeld hoger opgeleid zijn en van boeken houden. Maar wij kopen bijvoorbeeld ook 140 stuks in als er een nieuwe Lucinda Riley uitkomt, want wij vinden dat ook die doelgroep moet worden bediend. Wij willen nergens elitair in zijn.’ Heel divers. Zomers heb je een groter feelgoodpubliek van mensen die een lekker boek willen meenemen op vakantie voor onder de parasol. Ook worden er aanzienlijk meer thrillers verkocht in de zomer dan op andere momenten in het jaar. Daarnaast zien we een groei van non-fictie en dan vooral boeken die gaan over de huidige tijd, Oekraïne en Europa. Beter wordt het niet – Een reis door het Habsburgse Rijk en de Europese Unie van Caroline de Gruyter loopt bijvoorbeeld nog steeds goed. ‘Los daarvan zien we de opkomst van de jeugd in de leeftijd 15 tot 25 jaar. Ook wel de #BookTok-generatie genoemd. Een boek is voor deze groep een statement, dat een identiteit verschaft. Dat is iets wat we al langer zien in andere Europese steden als Londen, Parijs en Barcelona. Daar gaan mensen vaker met boeken de straat op dan in Nederland.’ ‘Deels, maar in die landen is onder bepaalde groepen ook een grotere intellectuele behoefte dan in Nederland. We zien hier nu langzaam maar zeker een verschuiving optreden. Zelfs in een stad als Purmerend zien we dagelijks, dus niet één keer in de week, jongeren over de vloer komen die graag lezen, verrast worden en twee dagen later terugkomen voor nog een boek. Er is een beweging aan het ontstaan.’ ‘Nee, zeker niet! Het is een blijvende ontwikkeling maar dit is hét moment om door te pakken vanuit de overheid en het onderwijs. We moeten het niet laten liggen. De jeugd heeft de toekomst, maar investeer er wel in. Laat schrijvers naar schoolklassen gaan. Subsidieer scholen om dat te organiseren. Natuurlijk is er een groep die je nooit aan het lezen krijgt, maar laten we eerlijk zijn: er is ook een groep die nooit naar de opera zal gaan. Daar moet je niet moeilijk over doen. Maar er ligt nu sinds lange tijd weer een voedingsbodem. ‘Maak lezen aantrekkelijk op school en laat de jeugd niet alleen maar Slauerhoff of Mulisch lezen. Wie bepaalt nou wat literatuur is? We moeten jongeren al vroeg duidelijk maken dat een boek een extra dimensie in je leven is. En niet van ze vragen dat ze precies kunnen uitleggen hoe een personage in Simon Vestdijks vierde roman zich ontwikkelt.’ ‘Meiden lezen youngadultboeken van Colleen Hoover, Holly Black, Joan de Ruijter. Jongens zijn meer geïnteresseerd in non-fictie. Op dit moment lezen zij Think and Grow Rich van Napoleon Hill, een zelfhulpboek voor persoonlijk succes, geschreven in 1937. Elke week gaan er vijf of tien over de toonbank bij ons. Dat is veel, hoor!’ ‘Nederlandse literatuur is vaker wat zwaar op de hand. In de Engelse en Amerikaanse literatuur is meer humor ingeslepen, de schrijvers zitten dichter op de tijdgeest en lijken meer tot de verbeelding te spreken onder jongeren. Denk aan Sally Rooney, Ottessa Moshfegh en Colleen Hoover. ‘In Nederland gaat het vaak over een slechte jeugd, mishandeling of misbruik. Natuurlijk zijn dat belangrijke verhalen, maar wij hebben regelmatig klanten die zeggen: daar heb ik geen zin in. En jongeren al helemaal niet, die zijn niet meer in de verzuiling of in calvinistische benauwdheid opgegroeid. Die moeten we van ons afschudden, ook in de literatuur. Het is tijd voor meer schwung. ‘Daarom begrijp ik het VPRO-boekenprogramma Brommer op zee ook niet. Daar kijkt geen jongere naar. De kwaliteit is hoog maar het is saai, in ieder geval voor jongeren. Er zitten haast nooit schrijvers aan tafel die een geestige lichtflits door het literaire landschap smijten. Het kan veel leuker. Eus zou bijvoorbeeld elke avond een kwartier over boeken kunnen vertellen met schrijvers.’ ‘Nina Polaks Buitenleven geven wij aan jonge mensen mee, dat is een ijzersterke karakterroman, scherp geschreven, met gevoel voor de tijdgeest en relevante thematiek. Het is al weken ons bestverkochte boek.’ Bert Wagendorps nieuwe roman Phoenix is heerlijk, met humor, goed geschreven en toegankelijk. Het begin van alles van David Graeber en David Wengrow is een fijn boek voor de non-fictieliefhebber. De ommegang van Jan van Aken heb ik aan tien mensen meegegeven voor op vakantie, maar ze hadden het al uit voor ze weg waren. Muilperen van Maria Stahlie heeft een fijne spanningsboog en Het feest van de eeuw van Taylor Jenkins Reid is ook een heerlijk zomerboek. Of ga Ilja Leonard Pfeijffer deze zomer lezen als je dat nog niet hebt gedaan.’ ‘Vietnamees in Parijs van Viet Thanh Nguyen. Daar ben ik onlangs in begonnen en toen dacht ik: dit is zó mooi en goed, dat leg ik weg en wil ik op vakantie lezen in Italië, en niet tussen de bedrijven door. Een mooi maar ook relevant verhaal over migratie en kolonialisme, soepel en met fijne humor opgetekend.’||https://www.volkskrant.nl/cultuur-media/wat-te-lezen-deze-zomer-boekhandelaar-henk-schulte-buitenleven-van-nina-polak-is-ijzersterk-en-spreekt-ook-jongeren-aan~b2c20d3cc/
2022-07-14||De vrouwelijke energie viert hoogtij bij Female Economy en mannenband Kabareh Cheikhats ||In het wijkatelier van theatergezelschap Female Economy in Amsterdam Nieuw-West, een stadsdeel met veel inwoners met een Turkse of Marokkaanse achtergrond, is het tijdens de lunch gezellig druk. Vlak voor de repetitie van de nieuwste voorstelling met de Marokkaanse band Kabareh Cheikhats (spreek uit: sayg-hats), wordt royaal muntthee geschonken, snel een maaltijd weggewerkt. Er klinkt rumoer en gelach alom. Een aantal mannen van deze negenkoppige band, die met hun shows een ode brengen aan de vrijgevochten Marokkaanse volkszangeressen bekend als cheikhats, loopt stevig opgemaakt in kaftans rond. Vier van hen hebben zich afgelopen maand laten ‘adopteren’ door Female Economy, het speelterrein van onder anderen theatermaker Adelheid Roosen. ‘Ze zijn onze artistieke zielsverwanten’, zegt Myriam Sahraoui (50), theatermaker en lid van van Female Economy. Nadat ze de Kabareh Cheikhats voor het eerst in hun thuisstad Casablanca had zien optreden, besloot ze de groep uit te nodigen voor een artistieke residentie. ‘Als gezelschap zijn wij op zoek naar rituelen en grenzen, en zien we theater als helende plek waar je van alles kunt uitzoeken. Toen ik de Kabareh Cheikhats voor het eerst zag, dacht ik: wauw, dit zouden onze broertjes kunnen zijn. Ze hebben niet alleen een geweldig besef van erfgoed, maar spreken zich ook uit voor moderniteit en het omarmen van genderfluïditeit. In de Marokkaanse context is dat natuurlijk heel bijzonder.’ Het concept van de Kabareh Cheikhats ontstond in Casablanca tijdens een workshop van theatermaker Ghassan el Hakim, die zijn theaterstudenten uitdaagde hun ‘innerlijke cheikhats’ te bevrijden. Het resulteerde in optredens waarin de jongemannen zichzelf voor het oog van het publiek met pruiken, jurken en make-up transformeren in cheikhats, terwijl ze hun meest populaire liefdesliederen en protestmuziek (tegen de kolonisator) ten gehore brengen. Tijdens de eerste optredens in Casablanca en Tanger, zo’n zes jaar geleden, werden ze door het overwegend progressieve en lhbti-publiek op handen gedragen. Niet veel later deden ze de Europese hoofdsteden aan, voornamelijk tijdens queer-festivals, en bouwden ze als performers een gedegen reputatie op. Ook in hun eigen land, waarna ze het aandurfden om de kleinere steden te bezoeken. Aanvoerder El Hakim geeft toe dat dat niet altijd makkelijk verloopt. ‘Mensen zijn soms geschokt. Maar we willen optreden voor degenen die dit nodig hebben, die denken dat cheikhats iets lelijks vertegenwoordigen, of vrouwen van slechte zeden zijn. En ik wil ook de boodschap verspreiden dat we allemaal een vrouw kunnen zijn. Iedereen heeft iets vrouwelijks in zich, zelfs de grootste macho.’ Dat El Hakim zijn feminiene energie ongegeneerd durft te etaleren, zien we later tijdens de repetitie in Broedplaats De Vlugt. In een zaal bedekt met een wit vloerkleed, begrensd met witte kussens waarop het publiek zal plaatsnemen, rent El Hakim speels rond en begint hij meteen met zijn losse heupen te dansen zodra er een andere cheikhat op een trommel speelt. Ook de immer energieke Adelheid Roosen kan niet stil blijven staan. De chemie tussen de leden van Kabareh Cheikhats en Female Economy is ook voor buitenstaanders voelbaar. De presentatie begint met een vertelling over de culturele waarde van de cheikhats, de diva’s die enerzijds bij de hele Marokkaanse bevolking via de tv en feestelijke partijen weten binnen te dringen, anderzijds wegens hun onverschrokken karakter en sensuele muziek worden veroordeeld door conservatieven. Los van het bezingen van de cheikhats, dat rap wordt vertaald van het Marokkaans of Frans naar het Nederlands, wordt er ruimte genomen voor verhalen die zich juist in Amsterdam voltrekken. Bijvoorbeeld over ‘de vele levens’ van een transgender moslima. Ook Sahraoui deelt haar verhaal over het verlies van haar Marokkaanse vader. Hij stierf tijdens de eerste coronagolf in een ziekenhuis in Marokko, waardoor ze geen afscheid van hem kon nemen. Tijdens de begrafenis, waar ze als vrouw van diverse rituelen werd uitgesloten, voelde ze zich pijnlijk eenzaam. En dus doet ze het met behulp van de cheickhats nog eens over. Tijdens de première, een dag later, zien we hoe Sahraoui een van de mannen ritueel wast. In het publiek worden behoorlijk wat tranen weggeveegd. De avond eindigt met een woeste, bijna hypnotiserende dans die de voorstelling tot een cathartisch hoogtepunt brengt. Slechts twee avonden waren de vruchten van hun uitwisseling te zien. Hoewel er nog geen concrete plannen zijn voor het komend theaterseizoen, gaan ze hun samenwerking zeker voortzetten. Eerst gaan Roosen en Sahraoui in oktober naar Sahraoui’s geboortestad Tanger voor theaterworkshops, waar El Hakim zich bij zal aansluiten. ‘Ik zie Ghassan echt als de leider van een soort roedel van mensen die zichzelf willen uiten, wat wij hier ook proberen met ons atelier. In Nederland denken we graag in labels en moet je vooral in je hokje blijven, maar de Kabareh Cheikhats zijn niet te labelen. Dat is waar het voor mij ook in het leven om draait, kijken naar de mens in plaats van naar het label.’||https://www.volkskrant.nl/cultuur-media/de-vrouwelijke-energie-viert-hoogtij-bij-female-economy-en-mannenband-kabareh-cheikhats~b4a86a06/
2022-07-14||Horizon is theater over klimaatverandering, maar geen somber doemverhaal ★★★★☆||Het is een van de interessantste theaterexperimenten dit jaar op het Over het IJ Festival in Amsterdam. Het heet Horizon en is van Opening Statement, het aanstormende theatercollectief van Joeri Heegstra, Samir Veen en Claire Bender. In hun werk onderzoeken ze de toekomst, met nadruk op de uitdagingen die klimaatverandering ons zal brengen en hoe we daar als individu op kunnen reageren. Het mooie is, dat levert geen somber doemtheater op, maar een hoopvolle keur aan mogelijkheden. Horizon, geregisseerd door Heegstra, is een voorstelling die zo opgewekt wordt als je hem zelf maakt. Als kijker verzin je namelijk zelf je verhaal. Om de beurt melden toeschouwers zich bij het vertrekpunt, de pontaanlanding bij de NDSM-werf in Amsterdam-Noord. Daar stap je op de pont over het IJ naar het Centraal Station. Bovenin, waar reizigers niet mogen komen, krijg je een een-op-eenperformance. Je ontmoet een jongere van een jaar of 15. Die nodigt je uit om voor hem of haar een toekomst voor te stellen. Het bombardement aan vragen is aanvankelijk overdonderend. Stel, het is 2052, waar woon ik? Met wie woon ik daar? Hoe kom ik aan mijn eten? Is de aarde nog leefbaar daar? Je wordt gedwongen een toekomstvisie te ontvouwen voor een kind. Moet je het angst aanjagen, geruststellen of hoop bieden? En wat wens je voor jezelf? De pont haalt je ondertussen even uit het jachtige ritme van alledag en biedt een onverwachte plek voor ongebreidelde reflectie, fantasie en vergezichten. Een blik verruimende ervaring.||https://www.volkskrant.nl/cultuur-media/horizon-is-theater-over-klimaatverandering-maar-geen-somber-doemverhaal~bbeb335c/
2022-07-14||De Ombudsclown zet nog eens een verkoelend kerstplaatje op||Eén week geeft de Ombudsclown het stokje door aan de loco-Ombudsclown en meteen vult de inbox zich met vredelievende, goedaardige mails die moeten doorgaan voor klachten. Alsof u weet heeft van onze vakantieroosters. ‘Het is een mooie ontwikkeling dat mijn krant, in navolging van The Guardian, ook Spotify gebruikt om muziek onder de aandacht van de lezers te brengen’, schrijft Kees Tensen. ‘Ik luister dan ook met genoegen naar de door Robert van Gijssel samengestelde tracks van de weeklijst.’ Een kleine aanbeveling heeft hij wel: ‘Het zou wel fijn zijn als de lijst bij tijd en wijle geüpdatet wordt. Het is nu midzomer en er staan nog vier (!) kerstliedjes in, kunt u aan Robert vragen om ‘groot onderhoud’? Nou, beste Kees Tensen, dat kan niet, want ook Robert is met vakantie! De klacht wordt doorgestuurd. En u krijgt een album van de Australiër Nick Cave, want die moest vroeger ook midzomer naar kerstliedjes luisteren. Klagen loont! didu@volkskrant.nl||https://www.volkskrant.nl/cultuur-media/de-ombudsclown-zet-nog-eens-een-verkoelend-kerstplaatje-op~bffdab8d/
2022-07-14||Hoe China dissidenten in VS intimideert: ‘Regel iets met prostitutie, een auto-ongeluk, dan is hij kapot’||Een gepensioneerde politieman en een werknemer van de immigratiedienst zijn vorige week beschuldigd van samenwerking met twee Chinezen. Volgens de Amerikaanse justitie werkt het Chinese duo voor de staatsveiligheidsdienst van het land en bespioneren ze dissidenten die in de VS verblijven. Ze worden onder meer verdacht van samenzwering, poging tot omkoping en het vernietigen van bewijs. In totaal zijn in maart en juni vijf Amerikanen, waaronder twee van Chinese afkomst, gearresteerd wegens medeplichtigheid aan transnationale repressie in opdracht van de Chinese staat. Hun opdrachtgevers van de Chinese staatsveiligheidsdienst bevinden zich in China, buiten bereik van de Amerikaanse autoriteiten. De afzonderlijke zaken zijn de eerste resultaten van een nieuwe Amerikaanse aanpak van transnationale repressie. Dat is vervolging en intimidatie van in het buitenland verblijvende critici door autoritaire regimes. Dit project is de opvolger van het zogenoemde China Initiatief, dat gericht was op het vangen van Chinese spionnen. Dat kwam echter in opspraak vanwege beschuldigingen van racisme en discriminatie, gezien de nadruk op mensen met een Chinese afkomst bij de opsporing. Opvallend is de inhuur van Amerikaanse privédetectives door de Chinezen. Zo werd vorig jaar alles in het werk gesteld om de verkiezingscampagne van Yan Xiong in New York te saboteren. Yan, een tot Amerikaan genaturaliseerde dissident, die als kapelaan in het Amerikaanse leger diende, gaat in november op voor een Democratische congreszetel. Toen een privédetective voor zijn Chinese opdrachtgevers geen informatie kon vinden om Yan te beschadigen, drong zijn opdrachtgever aan op hardere methodes, zoals zogeheten honeytraps. ‘Regel een meisje, iets met prostitutie (...) sla hem tot hij niet meer kan meedoen met de verkiezingen. (...) Een auto-ongeluk, dan is hij helemaal kapot.’ Een andere privédetective, oud-politieman Matthew Ziburis, bezocht vorig jaar advocaat Arthur Liu. De kunstschaatsende dochter van de naar de VS gevluchte dissident, Alysa, bereidde zich toen voor op de Olympische Winterspelen in Beijing. Met een vals pasje deed Ziburis zich voor als een lid van een olympische organisatie. Hij trok samen op met Fan ‘Frank’ Liu, die in New York een mediabedrijfje heeft, maar door justitie wordt gezien als de tussenpersoon tussen Amerikaanse privédetectives en de Chinese staatsveiligheidsdienst. Het duo wilde surveillanceapparatuur installeren in het huis en auto van advocaat Liu, maar dat mislukte. Meer succes boekten ze bij beeldhouwer Chen Weiming, een bekende criticus van de Chinese communistische partij die zowel in de VS als Nieuw-Zeeland woont en werkt. Terwijl Liu vroeg om een interview, deed Ziburis zich voor als kunsthandelaar en voorzag hij Chens atelier en auto van surveillanceapparatuur. ‘Op basis van de hoge prijzen voor zijn kunst denken we dat hij (...) belastingen heeft ontdoken. Bewijs verzamelen en geld steken in het honorarium voor (...) advocaten om helemaal van hem af te komen’, aldus Liu aan zijn contactpersonen in China. Daar kon men, door de geplaatste surveillanceapparatuur, de kunstenaar via een livestream in de gaten houden. ‘Verniel alles dat onze leiders schaadt’, kwam als opdracht terug. Kort daarop ging Chens werk CCP Virus, een sculptuur van de Chinese president Xi Jinping met een half doodshoofd en de uitsteeksels van een covid-virusdeeltje, in vlammen op. Een dader werd nooit gevonden. De autoriteiten kwamen het Chinees-Amerikaanse intimidatienetwerk op het spoor door een privédetective die werd ingehuurd om een medewerker van de belastingdienst om te kopen zodat die vertrouwelijke informatie over Chen zou opsporen. De detective rook onraad en schakelde de FBI in. Een derde privédetective, de gepensioneerde politieman Derrick Taylor, werd vorige maand aangehouden. Taylor zou voormalige ondergeschikten niet-openbare informatie uit overheidsdatabases hebben laten opzoeken over zeker drie Chinese dissidenten. Daar stelde hij ‘tequila of een goede sigaar’ tegenover en betaalde uit in cadeaubonnen van 150 dollar. Wegens het sterk toenemende aantal gevallen van transnationale repressie, waarbij de Chinese communistische partij in vergelijking met andere landen ‘een uniek agressieniveau’ hanteert, roept de FBI privédetectives op zich te melden zodra cliënten om informatie over dissidenten vragen. In het geval van de zaak Wang Shujun, een tot Amerikaan genaturaliseerde sociaal wetenschapper, deed een Chinese dissident zelf het detectivewerk voor de Chinese staatsveiligheidsdienst. De 73-jarige Wang genoot als medeoprichter van een stichting ter nagedachtenis aan Chinese hervormingspolitici enorm veel aanzien in activistenkringen. Vanaf 2005 zou Wang die positie hebben misbruikt om informatie te verzamelen over de opinies en activiteiten van een groot aantal Taiwanese, Oeigoerse, Tibetaanse, Chinese, Mongoolse en Hongkongse activisten. Die informatie gaf hij via versleutelde emails in de vorm van ‘dagboeknotities’ of tijdens bezoek aan China door aan vijf verschillende contacten bij de staatsveiligheidsdienst. Wang viel door de mand toen een Amerikaanse undercoveragent zich voordeed als een tussenpersoon van zijn Chinese staatsveiligheidscontacten, die Wang waarschuwde dat de FBI hem in het vizier had. Daarop gaf Wang de agent wachtwoorden voor zijn mailaccounts om de communicatie met de staatsveiligheidsdienst te wissen. Bij een veroordeling wegens spionage wacht hem maximaal twintig jaar gevangenisstraf.||https://www.volkskrant.nl/nieuws-achtergrond/hoe-china-dissidenten-in-vs-intimideert-regel-iets-met-prostitutie-een-auto-ongeluk-dan-is-hij-kapot~bd63ca17/
2022-07-14||Het lichtkunstwerk Zeee laat de magie zien van de donkere nacht en geeft een tintelend verliefd gevoel ||Het is half elf ’s avonds en het wordt steeds donkerder bij de Zuidertoren op Schiermonnikoog. De voormalige vuurtoren staat op een duin in het dorp. In de lichtwachterswoning brandt geen licht meer. Een eerste voorbijganger komt bij het hek staan kijken. Een paar konijnen scharrelen rond. Twintig minuten later wordt het druk op het duin. De konijnen hebben zich in hun holen verstopt. Met huurfietsen, wandelend of met de hond zijn eilandbewoners en toeristen aan komen zwermen. Maar de vuurtoren geeft nog geen sjoege, dat gebeurt deze avond pas om 22.55 uur. Dan start het lichtkunstwerk Zeee van Femke Schaap. Ineens kust het licht de oude vuurtoren tot leven met opwaartse luchtbellen en zwevende lichtstippen. De projectie die Schaap maakte, laat zich moeilijk omschrijven. Denk: het overweldigende van vuurwerk, het meditatieve van een kampvuur, het elegante van een ballet plus de tinteling van een verliefdheid. Ja, het licht schijnt op de toren, maar ik voel het in mijn buik. De zeewind lijkt de bewegingen van de projectie verder op te stuwen en ook de paar vogels die nog zingen lijken erbij te horen. Dit is een stil spektakel. We proberen het met onze telefoons en camera’s te vangen, maar dat lukt niet. Charmant ook, een kunstwerk dat mensen lokt voor een ervaring die niet is vast te leggen. De magie van de donkere nacht laat zich op haar scherpst zien met behulp van licht. Dat klinkt tegenstrijdig, maar zo werkt het wel, blijkt ook bij Zeee. Kunstenaars die nachttaferelen schilderen weten dat maar al te goed. Vaak is zo’n nocturne verlicht door de maan, een lamp in de verte, een kampvuur. Dat geeft het tafereel meer diepte dan alleen al die tinten duister. De Amerikaanse schilder James Abbott McNeill Whistler (1834-1903) maakte verschillende prachtige nocturnes. De bekendste is zijn Nocturne in Black and Gold – The Falling Rocket, geïnspireerd door een Londense vuurwerkshow. Whistler laat op het doek het duister bruisen, net zoals Schaap dat doet. Dit werd Whistler overigens niet in dank afgenomen. Criticus John Ruskin (1819-1900) vergeleek het moderne schilderij met ‘een pot verf in het gezicht van de toeschouwer gooien’. Vervolgens besloot de schilder de criticus aan te klagen voor smaad. In de rechtbank betoogde Whistler dat het schilderij moest worden opgevat als een ‘artistieke rangschikking’. De schadevergoeding die de schilder kreeg was zo klein, dat hij faillissement moest aanvragen vanwege de proceskosten. Ook de kunst van Femke Schaap heeft eerder tot opschudding geleid. Of eigenlijk, de verwachte kómst van een kunstwerk van Schaap. Ze had een lichtkunstwerk gemaakt voor een nieuw ingericht plantsoen in Amsterdam-Zuid. Na protest door tegensputterende omwonenden werd het project na jaren voorbereiding onverwachts door het stadsdeel afgeblazen. Gelukkig laat Schaap zich door zoiets stoms niet uit het veld slaan. Er is inmiddels een nieuwe locatie in Amsterdam gevonden. Volgens planning wordt dit kunstwerk (Virtual Fountains) aan het begin van de winter alsnog onthuld.||https://www.volkskrant.nl/cultuur-media/het-lichtkunstwerk-zeee-laat-de-magie-zien-van-de-donkere-nacht-en-geeft-een-tintelend-verliefd-gevoel~b8f1ef31/
2022-07-14||De komiek in Halina Reijns Hollywoodhit heeft alles te danken aan 9/11||Een van de raadsels van de wereld der sterren is: waarom zijn clowns vaak verdrietig? Dit is een poging van uw sterrenkijker om poëtisch te omschrijven dat clowns, comedians, stand-uppers en anderen die met humor hun geld verdienen, vaak niet de vrolijkste mensen op aarde zijn. (Denk Clown Bassie, Robin Williams, Louis C.K.) Licht op die zaak werpt acteur en comedian Pete Davidson, die in de nieuwe film Bodies Bodies Bodies speelt, van niemand minder dan onze eigen Halina Reijn – de vrouw die besloot van carrière te switchen en nu grote Hollywoodcultzomerhits regisseert. Pete Davidson gaf naar aanleiding van de film een interview in het programma Hart to Hart, en vertelde dat zijn vader overleed toen hij nog maar 7 jaar oud was. Davidsons vader was brandweerman en kwam op 11 september 2001 om bij de aanval op het World Trade Center. ‘Het was gewoon een fucking nachtmerrie’, vat Davidson samen. ‘En mijn familie was geweldig daarna. Ze steunden me ongelofelijk toen ik stand-up ging proberen, want ze waren zo van ‘als het jou maar gelukkig maakt’.’ En nu komt het deel over de clown en de tragiek. ‘Als alles in mijn jeugd prima was geweest, was ik nu waarschijnlijk een bouwvakker op Staten Island en de gelukkigste man ooit. Maar die rare shit die me overkomen is, heeft ervoor gezorgd dat ik van comedy hou.’ En zo is het. En dan is er nog een raadsel, en dat is: hoe kan het dat sommige beroemdheden de aandacht aan hun kont hebben hangen? Uw sterrenkijker denkt hierbij heel specifiek aan Tom Cruise, die er al vanaf jonge leeftijd in slaagt mensen in een drafje achter zich aan te laten lopen of over zich te laten praten. Sterker nog: hij is zo iemand die ook rustig een tijd uit het publieke oog kan verdwijnen om er dan, als-ie er weer zin in heeft – nu, rond de lancering van Top Gun, Maverick – weer helemaal in te klauteren. Deze week ging een foto van Tom Cruise viraal waarbij hij op Wimbledon een paar plekken achter Catherine Middleton zat en dromerig naar haar keek. Nu is het wel zo dat zij natuurlijk dé Catherine is, én een opvallende gele jurk aanhad, dus tuurlijk kijk je dan, dat zal heel Wimbledon hebben gedaan. Maar fans pakten er een foto bij van de première van Top Gun, Maverick eerder dit jaar, waarbij Cruise Catherine gentlemanachtig een trap ophielp terwijl William er als vijfde wiel schaapachtig glimlachend bij stond. Twitter was er nu zeker van: Cruise is verliefd! En Catherine vast ook op hem, etc, etc, nieuw schandaal, wat moet de Queen hier nu weer mee? Overigens viel uw sterrenkijker iets anders op aan de close-upfoto van Cruise: hij heeft niets aan zijn gezicht laten doen. Of hij heeft het zo subtiel laten doen dat alle kraaienpootjes, overhangende oogleden en de neusfrons netjes behouden zijn. Mooi werk. En origineel.||https://www.volkskrant.nl/mensen/de-komiek-in-halina-reijns-hollywoodhit-heeft-alles-te-danken-aan-9-11~bf3ed00e/
2022-07-14||Stand-upcomedian Josh Johnson weet een uur lang te behagen met anekdotische hoogstandjes ★★★☆☆||De Amerikaanse stand-upcomedian Josh Johnson (32) is voor het eerst in Amsterdam en dat maakt indruk, zowel op hemzelf als op zijn publiek. Eerst komen natuurlijk de fietsende Amsterdammers aan bod, die hem vanuit zijn ‘luie’ Amerikaanse oogpunt eerder doen denken aan atleten. Na een dag ronddwalen vraagt Johnson zich af wat we hebben gedaan met de smerigheid van de stad, de criminaliteit én: ‘Waar zijn al jullie lelijke mensen?’ De komiek en co-schrijver van het satirische nieuwsprogramma The Daily Show with Trevor Noah (Comedy Central), dat Johnson tweemaal een nominatie voor een Emmy-televisieprijs opleverde, is te gast op de tweede editie van het Boom Chicago Festival. Los van een aantal misslagen, die het publiek hem onmiddellijk vergeeft, weet Johnson ruim een uur te behagen met anekdotische hoogstandjes en zijn sterk observerende blik. Zonder schroom en met flinke zelfspot vertelt Johnson over zijn armoedige jeugd in de staat Louisiana, wat hem meteen een ontwapenende performer maakt. Temeer omdat hij zijn verhaal moeiteloos verweeft met sociale kritiek: ‘Als je arm bent in de VS hebben mensen zoiets van: ugh, houd op.’ Johnson’s ingeving dat mannen de navelstreng niet zouden mogen doorknippen (compleet onrechtvaardig, volgens hem) creëert wat minder animo, wat hij zelf ook toegeeft (‘I lost you there’). Hoewel dat nog een paar keer voorkomt, herpakt hij zich met absurdistische verhalen over een schooluitje naar een schietbaan, een buitengewoon jaloerse ex-vriendin en een rendez-vous met een vrouw die twee koppen boven hem uitsteekt, hem vlak voor een vrijpartij optilt en als een klein kind op bed gooit. Hoewel Johnson qua opbouw hier en daar nog wat van zijn collega’s kan opsteken, kan hij tevreden terugkijken op zijn eerste uitstapje naar Nederland.||https://www.volkskrant.nl/cultuur-media/stand-upcomedian-josh-johnson-weet-een-uur-lang-te-behagen-met-anekdotische-hoogstandjes~bf0c5788/
2022-07-14||Zevende album van Interpol gewoon weer zwaarmoedig en troostrijk – gelukkig maar ★★★☆☆||Dit jaar viert het New Yorkse Interpol zijn 25-jarig jubileum. De band van zanger Paul Banks bevond zich destijds in de voorhoede van een hele lichting New Yorkse gitaarbands. The Strokes waren misschien voor even de beroemdste, Interpol uiteindelijk de meest consistente. Dat kunnen we vaststellen nu album nummer zeven verschijnt. The Other Side of Make Believe komt twintig jaar na het nog immer onovertroffen debuut Turn on the Bright Lights en het geluid is eigenlijk nooit echt veranderd. Het was mede dankzij dit album dat de term post-punk ineens weer in zwang raakte. En de vergelijking met het ijzige geluid van Joy Division duikt nog altijd in elke beschouwing over de band op. Een vergelijking die ook nu hout snijdt, vooral dankzij de donkere zang van Banks en het krassende gitaargeluid van Daniel Kessler. Je weet bij deze band wat je krijgt. Interpol manifesteert zich sinds het vertrek van bassist Carlos D. elf jaar geleden als trio, brengt eens in de vier jaar een album uit en weet zich al zijn hele bestaan verzekerd van mooie plekken op festival-affiches, zonder veel aan het geluid te veranderen. Toch sijpelt er op The Other Side of Make Believe wat lucht door de liedjes die deels al verschenen. De ‘doom’ en ‘gloom’ klinken in bijvoorbeeld Something Changed dankzij inzet van piano wat minder dwingend. De muziek ademt wat meer. Banks zingt ook minder getergd, lijkt het. Al is dit album dat de drie bandleden op afstand van elkaar midden in de pandemie schreven bepaald niet de verklanking van optimisme die Banks beloofde. Gelukkig maar. Net als dat van bijvoorbeeld The Cure is het zwaarmoedige geluid van Interpol vooral troostrijk als er weinig aan getornd wordt. Niet alle nummers beklijven zo goed als opener Toni, maar zeker een handvol levert een mooie aanvulling op de Interpolcanon.||https://www.volkskrant.nl/cultuur-media/zevende-album-van-interpol-gewoon-weer-zwaarmoedig-en-troostrijk-gelukkig-maar~b6b5049c/
2022-07-14||Een in mineur klinkende Neil Young op weer een opgeduikeld archiefstuk ★★★☆☆||Neil Young gaat een half jaar na het verschijnen van zijn behoorlijk sterke Crazy Horse-album Barn onverdroten door met het uitmesten en ontsluiten van zijn archief. Toast maakte hij in 2001 ook met Crazy Horse, in de gelijknamige studio in San Francisco. Hij vond de muziek uiteindelijk ‘too sad’ en liet het album liggen. Diverse nummers zouden in 2002 opduiken op het niet heel erg gewaardeerde Are You Passionate? Daarop stond bijvoorbeeld, onder de titel She’s a Healer, Boom Boom Boom met Booker T. & The MG’s. Maar die nieuwere versie, blijkt nu, haalt het toch niet bij de dertien minuten op Toast, dat inderdaad een tamelijk in mineur klinkende Young laat horen. Gek genoeg winnen alle nummers hier aan zeggingskracht als je ze naast Are You Passionate? legt. Young klinkt met Crazy Horse soulvoller dan met de soulband van organist Booker T. Nergens echt verrassend, maar als hij met zijn Crazy Horse van leer trekt in Standing in the Light of Love dan ben je toch blij dat dit album gewoon te koop is.||https://www.volkskrant.nl/cultuur-media/een-in-mineur-klinkende-neil-young-op-weer-een-opgeduikeld-archiefstuk~b53c5ece/
2022-07-14||Fascinerende aanvulling op Nick Cave’s Carnage★★★☆☆||Een curiosum op vinyl in 10-inchformaat, maar ook gewoon te streamen. Dat is Seven Psalms van Nick Cave. Op kant één staan zeven gebeden, geschreven en met plechtige praatstem voorgedragen door Cave, en van broeierige synths en woordloze achtergrondvocalen voorzien door Warren Ellis. Op kant twee zijn de instrumentale versies nog eens terug te horen. Het lijkt een soort appendix bij het album Carnage dat Cave en Ellis vorig jaar uitbrachten. De gebeden handelen over verlies, verlossing en genade. Cave, die al meer dan veertig jaar met oudtestamentische teksten flirt, zal weinig moeite hebben gehad met het bedenken van een titel als Have Mercy on Me. Het lijkt wel alsof hij in de zeven psalmen voortdurend uit eigen werk citeert, maar de teksten zijn wel degelijk nieuw, en fascineren. Even voor het slapen gaan beluisteren, zal de gemiddelde Cave-fan goed doen.||https://www.volkskrant.nl/cultuur-media/fascinerende-aanvulling-op-nick-cave-s-carnage~b7dbac91/
2022-07-14||Massagraf met de as van duizenden mensen ontdekt bij concentratiekamp in Polen||Dat heeft het Poolse nationale herdenkingsinstituut IPN bekendgemaakt. Volgens de voorzitter van het instituut, Karol Nawrocki, probeerden de Duitsers die het kamp bij de plaats Dzialdowo beheerden in 1944 de sporen van hun misdaden uit te wissen. Ze deden dat door lijken op te graven, met benzine te overgieten en te verbranden. Botten en andere resten die hierna overbleven, werden vermalen. Tegen het einde van de oorlog vernietigden de nazi’s vaker resten van hun slachtoffers, in een poging verantwoordelijkheid te ontlopen. De nazi’s namen Soldau in 1939 in gebruik voor krijgsgevangenen. Daarna zaten er onder anderen Joden, geestelijken en politieke gevangenen die veelal afkomstig waren uit de Poolse elite. Volgens Tomasz Jankowski, een van de onderzoekers, behoren de meeste doden in het massagraf waarschijnlijk tot die laatste groep. Dat er resten van ongeveer achtduizend mensen zouden zijn gevonden, is gebaseerd op de schatting dat er per verbrand lichaam zo’n 2 kilo as overblijft. In totaal is er bijna 18 ton aan menselijke as gevonden. Hoeveel gevangenen precies de dood vonden in Soldau, als gevolg van executies, uithongering, mishandeling en ziekte, is nooit duidelijk geworden. Schattingen lopen uiteen van tien- tot dertigduizend. Volgens de IPN gaat het om ongeveer de helft van het totale aantal gevangenen. Om daarover meer te weten te komen, stelde de Poolse overheid een onderzoek in naar graven rond het kampterrein. Zo kwam ook dit massagraf aan het licht. De zoektocht naar massagraven in de bossen gaat dan ook door. Poolse onderzoekers zullen verder proberen genetisch materiaal aan de gevonden resten te onttrekken in een poging de identiteit van de doden vast te stellen. De honderden voorwerpen die in het massagraf zijn aangetroffen, zoals knopen, christelijke kledingstukken en kruisjes, bieden hiervoor onvoldoende aanknopingspunten. Ongeveer zes miljoen Polen overleefden de Tweede Wereldoorlog niet, onder wie drie miljoen Joden. Nog altijd duiken nieuwe massagraven op in het land. Zo werd vorig jaar zomer bekend dat de verbrande resten van honderden mensen waren gevonden nabij de plaats Chojnice. Waarschijnlijk waren dat voor een groot deel Poolse verzetsstrijders die aan het einde van de oorlog door de Duitsers werden geëxecuteerd.||https://www.volkskrant.nl/nieuws-achtergrond/massagraf-met-de-as-van-duizenden-mensen-ontdekt-bij-concentratiekamp-in-polen~bf56f235/
2022-07-14||Na David Cameron en Theresa May is Boris Johnson de derde Conservatieve premier die door Boris Johnson wordt neergehaald||De Britten hechten waarde aan privacy en discretie, maar een uitzondering wordt gemaakt voor de politiek. Alles wat er in de wandelgangen en achterkamertjes wordt besproken ligt, anders dan in Nederland, binnen de kortste keren op straat. Of, om preciezer te zijn, valt te lezen in de zondagskranten. Een schoolvoorbeeld was afgelopen dagen te zien, toen de Britten inzage kregen in hetgeen er tijdens de dramatische val van Boris Johnson gebeurde in de bunker van Downing Street. Woensdagavond om één minuut voor negen, bijvoorbeeld, belde Johnson met Michael Gove, de minister die eerder op deze chaotische dag langs was gekomen met het advies om af te treden. ‘Heb je besloten om af te treden?’, waren de woorden waarmee Gove opnam. ‘Nee, Mikey, makker’, antwoordde Johnson, ‘ik ben bang dat jij dat gaat doen. Ik ga je vragen een stap terug te doen.’ Gove: ‘Premier, als iemand zich moet terugtrekken, dan ben jij dat.’ Johnson zou dat doen, maar wilde eerst een oude rekening vereffenen met zijn ‘frenemy’. De scène is omschreven door Tim Shipman, wiens politieke reconstructies in The Sunday Times al jaren aan menig ontbijttafel deel uitmaken van een Full English. Niemand weet beter wat er achter de coulissen plaatsvindt dan ‘Shippers’. Hij heeft oog voor details en drama. Zo noteerde hij dat een Downing Street-adviseur de bravoure van Johnson op die genoemde avond vergeleek met een aria uit La Bohème, waarin Mimi, de aan tuberculose lijdende heldin, onverschrokken de dood tegemoet zingt. Elders in de terugblik staan fijnzinnige opmerkingen, zoals de constatering dat Johnson, na David Cameron en Theresa May, de derde Conservatieve premier is die door Johnson wordt neergehaald. Een andere official merkte op dat de Conservatieve Partij ‘eindelijk groepsimmuniteit heeft ontwikkeld’ tegen het fenomeen Johnson, een politicus van wie lang werd gedacht dat hij ‘too big to fail’ was. Een toneelstuk over wat deze week in Westminster gebeurd is, zal op enig moment te zien zijn op het West End. Daarbij kan de scenarioschrijver ook putten uit andere kranten. Daar dook de evocatieve term Ikea-kabinet op, een referentie naar de snelheid waarmee Johnson een nieuw kabinet had samengesteld. De lezers van de Mail on Sunday konden bij wijze van spreken niet alleen horen wat er zich afspeelde, maar ook ruiken. Andrew Pierce wist immers dat er vegetarische curries werden gegeten in de Thatcher Room, met samosa’s en papadums. Een voorbode op een premierschap van Rishi Sunak? The Sunday Telegraph beschrijft hoe de loyale minister van Schotland zijn baas had proberen te troosten. ‘Je bent vaak te aardig’, beweerde Alister Jack, ‘en daarvoor betaal je nu de prijs. Je bent loyaal, misschien te loyaal, en ook dat komt je betaald te staan. En je bent voor niemand bang, de best denkbare eigenschap.’ Johnson hoorde de lofrede aan, maar wilde geen emotie tonen. ‘Ik denk dat we moeten doorploegen, Alister, voordat ik mijn ui tevoorschijn moet halen.’ Achter de bravoure schuilen de emoties. Dat weten we dankzij zijn zus Rachel, die op de populaire kijkradiozender LBC sprak over ‘een groot verlies’ voor haar broer. ‘Hij is niet in weelde geboren’, zo probeerde ze het beeld recht te zetten van een verwende rijkeluiszoon, ‘zijn privilege zat hem in zijn educatie, zijn intelligentie, zijn gedrevenheid, zijn energie.’ De leden van de Johnson-clan mogen de Britten graag vermaken met twisten, over Brexit bijvoorbeeld, maar in zware tijden sluiten ze de gelederen. Publiekelijk, uiteraard. Patrick van IJzendoorn is correspondent in Londen.||https://www.volkskrant.nl/columns-opinie/na-david-cameron-en-theresa-may-is-boris-johnson-de-derde-conservatieve-premier-die-door-boris-johnson-wordt-neergehaald~b626fb5e/
2022-07-14||Opinie: We zijn veel rijker dan we denken en kunnen met pensioengeld doen wat we willen||In Het Financieele Dagblad (FD, 9 juni) en in de Volkskrant (O&D, 15 juni) bepleiten de (emeritus)hoogleraren Bezemer en Van Praag een pensioenstelsel waarbij de pensioenen worden geïndexeerd en de pensioenpremies worden verlaagd. Zelfs een beperkt rendement van de pensioenpotten is voldoende om het verschil te dekken. Door bijkomende effecten wordt ‘en passant’ ook het financieringstekort van de Rijksoverheid (deels) opgelost. Het pleidooi is voor columnist Frank Kalshoven dermate plausibel dat hij zich in de Volkskrant afvraagt of hier niet een denkfout over het hoofd wordt gezien. Een stroom van reacties uit de pensioensector volgt. In het FD stellen Laning en Kocken in afzonderlijke artikelen dat het voorstel van Bezemer en Van Praag mogelijk gelijk is aan het plunderen van de pensioenpotten, omdat rendementen uit het verleden geen garantie zijn voor de toekomst en dat ook het beperkte rendement best eens zou kunnen tegenvallen. Daarop wijst ook Ger Jaarsma in de Volkskrant (O&D, 17 juni, hij is de voorzitter van de Pensioenfederatie. Hoe kan het dat ‘deskundigen’ tot zo’n verschillend inzicht komen over ons pensioenstelsel? Dit komt door het verschil in benadering: macro of micro. Vanuit een macroperspectief zien we een land dat al meer dan een halve eeuw onafgebroken een groot spaaroverschot heeft. De Lopende Rekening (lees: onze handelsbalans) vertoont al jaren een fors overschot van tussen de 7 en 10 procent van ons bruto nationaal product (bbp), terwijl we in ‘Brussel’ hebben afgesproken dat het niet meer zou mogen zijn dan 6 procent (in 2021: 78 miljard euro). Dat weten de macro-economen Bezemer en Van Praag ook. Dit overschot komt onder andere door onze pensioenbesparingen. Van de 1.800 miljard euro is ruim 1.500 miljard in het buitenland belegd: de vrucht van decennialang premies in het buitenland beleggen. Dat doen wij als één van de weinige landen, want als ieder land dit zou doen, zou ieder land een overschot op de handelsbalans moeten hebben. Dat laatste is onmogelijk: het saldo van alle handelsbalansen op de wereld is exact nul: de import van de één, is immers de export van de ander. We lopen aan tegen het onlogische concept van ons pensioenstelsel. De wereld in haar geheel kan niet sparen voor toekomstige consumptie, wat wij feitelijk doen met ons pensioensparen. Want hoe zou de samenleving dat moeten doen? Miljoenen Tesla’s opslaan in parkeergarages en er pas over twintig jaar in gaan rijden, 10 duizend miljard warme maaltijden invriezen en pas gaan opeten na 2050, geld uitlenen aan buitenaardse wezens en het geld terugvragen na 2060 of – net als Dagobert Duck – geld opslaan in geldpakhuizen? Allemaal even onzinnig. Het onderliggende probleem laat zich verklaren vanuit de reële economie: consumptiegoederen zijn beperkt houdbaar en diensten zijn al helemaal niet op voorraad te produceren. Een probleem dat met geld niet is op te lossen. Als individu en als land kunnen we wél sparen voor ons pensioen: we hebben een pensioenclaim op het buitenland van ruim 1.500 miljard euro. Dit sluit ook aan op onze individuele microgedachte: als je later geld ter beschikking wilt hebben, moet je nu sparen. Op die gedachte is ons pensioenstelsel dan ook gebaseerd. En hoe logisch die gedachte ook is: vanuit macroperspectief klopt het niet. Er is hier sprake van de pensioenparadox: wat individueel wel kan, kan collectief niet. Verschillende generaties storten op verschillende momenten verschillende premies in één pot om er vervolgens op verschillende momenten een pensioenuitkering uit te ontvangen. Dit onlogische concept brengt een onoplosbaar probleem met zich mee. Want wil je dat op een manier doen die rekenkundig en gevoelsmatig eerlijk is, dan moet je het onmogelijke kunnen: de toekomst perfect voorspellen. Dat proberen we te doen met de rekenrente, maar telkens weer blijkt dat we het fout hebben. Else Bos, toezichthouder van De Nederlandsche Bank legt in de Volkskrant (O&D, 30 juni) nog eens de microbenadering uit, en zegt dat in het nieuwe pensioenstelsel de rekenrente komt te vervallen. Wat zij echter niet vermeldt is dat het probleem daarmee niet is opgelost. Ook in het nieuwe stelsel moet je om de premies en de uitkeringen te berekenen een inschatting maken van wat de toekomst brengt. Daarvoor is het ‘projectierendement’ in het leven geroepen: de toekomst blijft onzeker en dat kun je niet ‘wegstructureren’. Haar betoog overtuigt Frank Kalshoven dan ook niet, zo schrijft hij in de Volkskrant (Ten eerste, 9 juli) . Het eerdergenoemde bezwaar, dat toekomstige rendementen kunnen tegenvallen, is op zich juist, maar is beredeneerd vanuit de microbenadering. Het bezwaar kan gemakkelijk worden opgelost door de pensioenpremies op het huidige niveau te laten. Je hebt het rendement namelijk helemaal niet nodig. Op dit moment zijn de premies ruim voldoende om de uitkeringen te betalen: 40 miljard aan premies versus 35 miljard euro voor de uitkeringen. Zoals Bezemer en Van Praag stellen in hun betoog, zullen de premies tussen 2030 en 2050 minder zijn dan de uitkeringen, maar het tekort is beperkt tot in totaal zo’n 200 miljard euro (voor de berekening verwijs ik naar mijn boek) en dat kan met gemak worden gefinancierd uit de pensioenpotten. Zoals je met een airco de opwarming van de aarde niet kunt tegengaan, haal je met de microbenadering de macrobenadering niet onderuit. Wel zie je met de macroblik waarom de microbenadering hapert: iets wat gepensioneerden nu al jaren achtereen merken doordat hun pensioenen niet worden geïndexeerd. In het tv-programma Zwarte Zwanen (NPO, 5 juli) van journalist Cees Grimbergen wordt gewaarschuwd voor groepsdenken en zelfs de term netwerkcorruptie valt als het gaat over de pensioensector. De sector is mordicus tegen de macrobenadering: die ondergraaft hun verdienmodel. Maar in een pensioenstelsel gaat het om het uitkeren van pensioenen, en niet om het in stand houden van een overbodige beroepstak die jaarlijks meer dan 10 miljard euro kost. Ook de tegenstanders van het nieuwe pensioenstelsel zitten gevangen in dit groepsdenken en betogen dat met een hogere rekenrente het probleem wordt opgelost. Dat levert waarschijnlijk wel indexatie op, maar je doet het nog steeds niet goed. Want wat is dan wel de juiste rekenrente? We weten het niet. Niemand kan immers de toekomst voorspellen. Blijft de vraag wat we verder doen met de rendementen die de pensioenpotten opbrengen. Het klinkt bizar, maar we hebben gespaard voor iets waarvoor we helemaal niet hadden hoeven sparen. We wonen in een land dat altijd geld over heeft: het decennialange enorme overschot spreekt boekdelen. We kunnen behaalde rendementen inzetten waarvoor we willen en daarnaast iedereen een geïndexeerd pensioen betalen. Met behaalde rendementen kijk je terug en hoef je niet de toekomst te voorspellen. En ja, die rendementen fluctueren, dat is het ‘lot’ van de rijkaard: zijn vermogen schommelt in waarde. Het is een luxeprobleem, we zijn veel rijker dan we denken. Tot slot hoop ik dat deze uitleg bijdraagt aan een beter begrip bij Frank Kalshoven van ons pensioenstelsel.||https://www.volkskrant.nl/columns-opinie/opinie-we-zijn-veel-rijker-dan-we-denken-en-kunnen-met-pensioengeld-doen-wat-we-willen~bdb535ed/
2022-07-14||En nu, op mijn 60ste, terwijl ik me in de bloei van mijn leven en carrière waan, moet ik een stap terug doen?||‘Ga je oppassen?’ Op je kleindochter bedoelen ze. Vrijwel iedereen die ik vertel over de geboorte van mijn eerste kleinkind, ruim een maand geleden, stelt deze vraag als eerste (na de felicitaties natuurlijk). De irritatie die dat oproept bij me staat in schril contrast met het overweldigende geluksgevoel dat alleen al een fotootje van de baby teweeg brengt. Nu heb ik lang genoeg geleefd om te weten dat irritatie voelen over (een vraag of opmerking van) iemand anders, meestal (ook) iets zegt over jezelf, dus tijd voor radicale eerlijkheid. Voel ik me oud door die vraag? Niet serieus genomen als ambitieuze, fulltime werkende vrouw? Waarom lees ik een mengeling van leedvermaak en betutteling in de blik van de meeste vraagstellers? En staan mijn opstandige gevoelens misschien voor iets groters? Met andere woorden, is het persoonlijke uiteindelijk niet altijd ook politiek? Laat ik vooropstellen: ik heb niet de vervelende associaties bij het woord ‘oma’, die de Zuid-Afrikaanse dichter Antjie Krog zo treffend en bevrijdend vangt in haar gedicht ‘Statement van een oma’. ‘Oma’ heeft zo’n poefklank, klinkt zo kneuterig / zo half teuterig, het mummelt zo seksloos, zo tandeloos / binnensmonds dat je reuzezin krijgt zo’n omaatje / eens lekker in elkaar te trimmen (…)’. Het zit ‘m dus in iets anders. Ik werk fulltime en verbeeld me dat mijn werk ‘ertoe doet’: romans schrijven, theaterstukken, de schrijfgroep in de gevangenis, werk voor schrijverscollectief Fixdit. Eigenlijk ben ik altijd druk. En als ik even niet druk ben, dan zorg ik wel dat ik het druk krijg. Ik behoor tot de generatie vrouwen wier moeder meestal parttime of fulltime huisvrouw was, vaak niet vrijwillig. Dankzij de emancipatie van mijn moeder en de tweede feministische golf in de jaren zeventig van de vorige eeuw heb ik me volledig kunnen ontplooien. Ik hou mijn eigen broek op. En nu, op mijn 60ste, terwijl ik me in de bloei van mijn leven en carrière waan, moet ik een stap terug doen en één of meer dagen per week gaan oppassen? Dacht het niet! En trouwens, zijn er in Nederland al niet veel te veel vrouwen die parttime werken? ‘Prinsesjes’ worden ze wel genoemd, omdat ze geen zin hebben veertig uur of meer te bikkelen, naast de opvoeding van hun kinderen, huishouden, zorg voor ouders, zen-meditatie en yogaklassen. Als al die vrouwen nu eens fulltime gingen werken, hadden we minder problemen in de zorg, het onderwijs, openbaar vervoer, enzovoorts. En toen las ik in De Groene Amsterdammer het artikel ‘Weigeren om mee te doen’ van Lieke Knijnenburg over ‘productiviteitsdwang’ en dat steeds meer, vooral jonge, mensen proberen te ontsnappen aan de kapitalistische ideologie van vooral ‘nuttig’ moeten zijn en ‘productief’, van neerkijken op mensen die dat niet zijn (door ziekte, handicap, ouderschap of anderszins). Ze haalt schrijver Marguerite van den Berg aan die in haar Werk is geen oplossing schrijft dat ‘Iedereen moe is en niemand tijd heeft’. Dat de liefde voor werk ons vatbaar maakt voor uitbuiting (flexibilisering, denk aan Uber, pakjesbezorgers, zorg enzovoorts), en dat werk niet (meer) emancipeert. Bovendien put al die productiviteit, economische groei en overconsumptie de aarde uit. Beter zouden we dus juist minder productief zijn en beter voor onszelf (en elkaar, toevoeging van mij) zorgen, en ja, soms gewoon weigeren, werk dus. Knijnenburg beschrijft hoe dat calvinistische arbeidsethos gelijktijdig opkwam met het industrieel kapitalisme; dat onze productiviteitsdrang en schuldgevoelens wanneer we even stilvallen in feite het resultaat is van eeuwenlang ideologische indoctrinatie. We zijn veel minder autonoom dan we denken. Dat kwam aan. Ook al voel ik me als zelfstandige schrijver niet uitgebuit, misschien ben ik dat wél, of ten minste economisch marginaal (want vaak onderbetaald, geen ziektekostenverzekering (te duur), geen pensioen). En ook al vervult mijn werk me hogelijk, waarom altijd zo obsessief druk (willen) zijn? Zou meer lummelen me niet juist creatiever maken? Ik dacht aan de ‘prinsesjes’, de vrouwen, moeders die weigeren fulltime te werken omdat ze gelukkiger zijn met meer tijd voor zichzelf en hun naasten. Zijn zij in feite niet juist pioniers in plaats van verwende ‘prinsessen’, zoals ze vaak worden weggezet? Inmiddels bezin ik me op mijn rol als oma. Misschien straks toch één dag per twee weken of… Sowieso is mijn kleindochter altijd welkom, en mag ze blijven logeren. Chistine Otten is schrijver en theatermaker. Deze week vervangt zij Elma Drayer.||https://www.volkskrant.nl/columns-opinie/en-nu-op-mijn-60ste-terwijl-ik-me-in-de-bloei-van-mijn-leven-en-carriere-waan-moet-ik-een-stap-terug-doen~bc19e1af/
2022-07-14||Spontaan samenspel op nieuw album van het Tyshawn Sorey Trio ★★★☆☆||Zondag 10 juli was hij nog te bewonderen op North Sea Jazz. Drummer Tyshawn Sorey speelde er in het trio van pianist Vijay Iyer, maar had er ook met zijn eigen pianotrio kunnen staan, dat het album Mesmerism heeft uitgebracht. De New Yorkse drummer riep vorig jaar mei twee muziekmaatjes (pianist Aaron Diehl en bassist Matt Brewer) bij zich om zonder al te veel te repeteren in enkele uren een album met geliefde standards op te nemen, aangevuld met nummers die volgens hem klassiekers moeten worden . Autumn Leaves naast From Time to Time van de door Sorey bewonderde drummer Paul Motian. Het album heeft eenzelfde elegante, rustieke sfeer als de muziek die Motian zestig jaar geleden in het legendarische Bill Evans Trio speelde. De spontaniteit van het samenspel staat haaks op het nogal cerebrale spel op eerdere albums van het trio. Diehl blijft vaak dicht bij de oorspronkelijke melodie maar houdt er ook van om onder aanvoering van Sorey een lange aanloop te nemen. Het is Sorey zelf die de meeste aandacht naar zich toe trekt met zijn even virtuoze als elegante bespeling van cymbalen en bekkens.||https://www.volkskrant.nl/cultuur-media/spontaan-samenspel-op-nieuw-album-van-het-tyshawn-sorey-trio~ba9a511d/
2022-07-14||Kolossale tekeningen, prentkunst en schilderingen maken duidelijk dat ‘size matters’ ★★★★☆||Grote kunstwerken zijn er genoeg. Michelangelo’s spierballenschildering tegen het plafond van de Sixtijnse Kapel in Rome. De bovenmaatse troffels, pikhouwelen en honkbalknuppels van Claes Oldenburg. Antony Gormley’s hurkende (of poepende?) reus aan de Houtribdijk bij Lelystad. Vraag is alleen of de grootte altijd een artistieke oorsprong heeft: of ‘size matters’ puur en alleen uit stilistische motieven geboren is. Niet noodzakelijkerwijs, zo laat de tentoonstelling XXL papier – Groot, groter, grootst! in het Rijksmuseum zien. Integendeel. Het gros van de 27 tekeningen, grafiekwerken en schilderingen op papier uit de collectie van het museum heeft zelfs helemaal geen kunstzinnige pretenties, maar is wel groot. Verdomd groot. Het is een verfrissende constatering. Een van de mooiste voorbeelden is de 16 meter lange, dertig bladen tellende ets van de begrafenisstoet van Frederik Hendrik uit 1651. Het lijkt alsof de lange stoet, op weg tussen het Haagse Binnenhof en de koninklijke grafkelder in de Delftse Nieuwe Kerk, in zijn geheel moest worden afgebeeld. Inclusief alle honderden rouwenden, in lange sombere jassen en met wapperende vaandels. Een kilometers lange optocht die de lengte dicteerde van de serie etsen die, zoals een verkoopcatalogus uit 1671 de prent aanprees, ‘op ’t grootste papier’ waren afgedrukt. Hoewel, toch niet groot genoeg: omdat de hele stoet er niet op kon, verdwijnt die aan één zijde, onder een erepoort door, de verte in. Of neem de intrigerende, smalle, 5 meter hoge blauwdruk van de kust van Japan, uit het begin van de 20ste eeuw. Het doel van de tekening bepaalde de vorm en lengte van deze ‘cyanotypie’: de aanleg van de spoorlijn tussen Toyama en Naoetsu, aan de Japanse westkust. De railverbinding van 130 kilometer noodzaakte de aannemers en opzichters een minutieuze bouwtekening te maken, die in delen oprolbaar was. Maar uitgerold is de tekening door zijn blauwe gloed, de kriebelige, witte lijntjes en topografische aanduidingen een lust voor het oog. Pragmatisme als leidend beginsel van hoe een tekening eruit moet zien: je kan op voorhand niet bedenken dat het resultaat ook een esthetisch genoegen kan opleveren. Wat toch zo is. Natuurlijk, de 2,2 meter brede houtsnede van Titiaan bevestigt zijn faam als artistieke grootheid. Naar verluidt was Titiaan eerder bekend door zijn grafiek dan door zijn schilderijen. Verrassend, maar niet onterecht. De kolkende lijnen in het landschap zijn krachtig en ritmisch en al even modern als in de latere tekeningen van Vincent van Gogh. Je zou kunnen zeggen dat de woelige lijnenzee in Titiaans houtsnede de omvang van twaalf vellen papier rechtvaardigt. Maar de tentoonstelling XXL Papier laat ook zien dat omvang zelf een artistieke factor is. Zo geven de metershoge ‘cartons’, de werktekeningen voor de glas-in-loodramen van de Haarlemse St. Bavokerk, je een overweldigend gevoel van grootsheid die je vanuit de kerkbanken in het gebouw zelf niet zo zou overvallen. Afmetingen als een zelfstandige factor van belang, wellicht getuigt de ‘Stamboom van het Habsburgse huis’, uit 1535, daar nog het meest van. Er was 7 meter papier nodig om de rijke familiegeschiedenis van Karel V te illustreren. De omvang alleen al laat de importantie zien die de Rooms-Duitse koning en keizer, heer der Nederlanden, koning van Spanje en aartshertog van Oostenrijk zichzelf wilde toebedelen. Voor iedere onderdaan in een oogopslag een reden om te rillen voor diens macht. Op een klein A4’tje uitgetekend was Karel slechts een Kareltje geweest.||https://www.volkskrant.nl/cultuur-media/kolossale-tekeningen-prentkunst-en-schilderingen-maken-duidelijk-dat-size-matters~b4880165/
2022-07-14||Dieselgate gaat door: sjoemelsoftware blijkt vervangen door sjoemelsoftware, oordeelt Hof||Het middel waarmee Volkswagen na uitbraak van het Dieselschandaal zijn problemen probeerde op te lossen, blijkt mogelijk erger dan de kwaal. Toen in 2015 bekend werd dat de autofabrikant moedwillig software had gebruikt om miljoenen dieselauto’s schoner te laten lijken dan ze in werkelijkheid zijn, was aangepaste software een van de oplossingen. Deze nieuwe software keek onder meer naar de buitentemperatuur. Als die onder de 15 graden Celsius kwam, werd het gebruik van een systeem om uitlaatgassen te reinigen, stapsgewijs uitgeschakeld. Volgens Volkswagen (en ook veel andere fabrikanten) is geleidelijk afschakelen noodzakelijk om schade aan de motor te voorkomen. De zaak waar het Hof uitspraak over doet, gaat over auto's die tussen 2011 en 2013 (dus voor de uitbraak van het schandaal) werden aangepast. Volgens een woordvoerder van het Hof is het niet zeker dat ze ook van toepassing is op latere aanpassingen. ‘Maar in feite is het probleem hetzelfde als het voor andere periodes geldt', zegt hij. ‘Het gaat er hier vooral over dat de update illegaal is.’ Volkswagen kreeg destijds goedkeuring voor het gebruik van de nieuwe software van het Kraftfahrt-Bundesamt, de Duitse toezichthouder. Onder meer in Oostenrijk was twijfel gerezen over de rechtmatigheid van het gebruik van dit zogenoemde thermovenster (waarbij de buitentemperatuur de werking van de schoonmaaksystemen mede bepaalt). Het Oostenrijkse Hof heeft daarop het Europese Hof gevraagd om een oordeel. Het Hof stelde donderdag dat sprake is van een ‘verboden manipulatie-instrument’, oftewel sjoemelsoftware. Het Hof ontkent niet dat motorschade kan ontstaan, maar benadrukt dat de temperatuur in lidstaten van de Europese Unie heel dikwijls onder de 15 graden Celsius ligt, waardoor de schoonmaaksystemen niet of slechts deels werken. Volgens het Hof moeten deze systemen onder normale omstandigheden functioneren. Temperaturen onder de 15 graden zijn normaal. Ook zegt het Hof dat toepassing van een thermovenster alleen is toegestaan als er ‘geen enkele andere technologische mogelijkheid is’ om het probleem op te lossen. Het is aan lokale rechters om te beoordelen of die er inderdaad niet waren destijds. Die technische alternatieven waren er wel: met Duitse fabrikanten is een vervangingsprogramma opgesteld, waarbij een beter functionerend systeem in bestaande auto’s zou worden geplaatst. Van dit vervangingsprogramma is echter nooit veel terecht gekomen. Volgens het Hof is de oplossing die Volkswagen heeft bedacht, hoe dan ook illegaal. Omdat ‘het hier niet gaat om een gebrek van geringe betekenis’ kunnen eigenaren van een auto gekocht tussen 2011 en 2013 hun koopovereenkomst daarom mogelijk laten ontbinden. In Nederland strijdt Stichting Car Claim voor schadeloosstelling van kopers van dieselauto’s met sjoemelsoftware. Vorig jaar won het een rechtszaak tegen VW. VW moet eigenaren van 150 duizend auto’s van diverse van zijn merken drieduizend euro betalen. Wie een tweedehands diesel bezit, ontvangt 1.500 euro. VW is tegen deze zaak in beroep gegaan. ‘Het belangrijkste verweer van autofabrikanten was altijd dat deze oplossing nodig is om de kwaliteit van de motor te beschermen’, zegt Guido van Woerkom van Stichting Car Claim. ‘Met deze uitspraak is dat verweer nu van de baan.’ Van Woerkom ziet het hoger beroep nu met nog meer vertrouwen tegemoet. Hij zegt te hopen dat met VW maar ook met andere autofabrikanten een collectieve schikking kan worden getroffen. ‘De contouren van wat niet mag zijn nog duidelijker. en de contouren van een collectieve schikking ook. Laten we nieuwe rechtszaken voorkomen en ons richten op de toekomst. En die ligt niet bij dieselauto's.’ De Consumentenbond noemt de uitspraak ‘een mokerslag’ aan het adres van autofabrikanten. Volkswagen reageert laconiek en laat weten dat het systeem werkte tot een temperatuur van 10 graden Celsius, waardoor de impact van de uitspraak ‘minimaal is’ en procedures voor schadeclaims ‘gedoemd zijn te mislukken’.||https://www.volkskrant.nl/nieuws-achtergrond/dieselgate-gaat-door-sjoemelsoftware-blijkt-vervangen-door-sjoemelsoftware-oordeelt-hof~bf21686e/
2022-07-14||Acht musea in onze buurlanden die je een keer moet bezoeken – met de trein ||Wat: Mudam (Musée d’Art Moderne Grand-Duc Jean) Waar: Luxemburg (L)Treinreis: Vanuit Utrecht circa zes uur (via Brussel)Hoogtepunt deze zomer: Lynette Yiadom-Boakye (t/m 5/9) Het Musée d’Art Moderne Grand-Duc Jean – Mudam voor vrienden – staat op de grens van de Luxemburgse binnenstad en het Kirchberg-plateau, een boulevard met Europese instellingen en andere fantasieloze kantoren. Het Mudam ligt op een fortificatie uit 1732. De toonaangevende Chinees-Amerikaanse architect I.M. Pei wist die oude omwalling met respect in zijn ontwerp op te nemen. Hij koos voor muren van kalksteen, afkomstig uit de Bourgogne. De glazen daken, waaronder een piramidevormige hal van 33 meter hoog, maken het museum opvallend licht. Mudam opende in 2006; de eigen kunstcollectie van het groothertogdom is relatief beperkt. Des te meer zalen kan het museum inruimen voor tijdelijke exposities. Niet te missen deze zomer is de grote overzichtstentoonstelling van Lynette Yiadom-Boakye (Londen, 1977). De fantastische portretten van de Brits-Ghanese kunstenaar zijn levensecht, maar schijn bedriegt. ‘Ik werk met plakboeken, met foto’s die ik verzamel, en ik werk een beetje met het leven, ik zoek de beelden die ik nodig heb, ik maak foto’s’, schrijft ze in een toelichting. ‘Alles wordt op canvas samengebracht.’ Yiadoms expositie was eerder te zien in Stockholm en Düsseldorf en reist dit najaar door naar Tate Britain. (Bart Dirks) Wat: S.M.A.K.Waar: Gent (B)Treinreis: Vanuit Utrecht circa 2 uur en 30 minuten.Hoogtepunt deze zomer: Splendid Isolation (t/m 18/9) Weet u nog, hoe we tijdens de eerste coronalockdown allemaal nieuwe, betere, zuurdesembroodbakkende mensen zouden worden? Naast allemaal minder aangename zaken, bracht isolatie ook onverwachte inspiratie. Ziedaar het thema van Splendid Isolation, te zien in S.M.A.K. (Stedelijk Museum voor Actuele Kunst). Het jonge en eigenzinnige museum huist sinds 1999 in een oud casino, tegenover het oudere Museum voor Schone Kunsten. Splendid Isolation toont kunst die voortkomt uit eenzaamheid en afzondering. Soms was corona een aanleiding, vaker niet. De 22 kunstenaars komen uit bijna elke hoek van de wereld, waaronder Irak, Palestina, India en Kameroen. De groep kent veel onbekende namen, al is ook grootheid Louise Bourgeois van de partij. Eén ding hebben de kunstenaars gemeen: iets duwde hen in de richting van afzondering. Ziekte, ballingschap of gevangenschap, de omstandigheden zijn vaak niet mals. Wel levert het indrukwekkende kunst op. Zoals de installatie van de Turks-Koerdische journalist en kunstenaar Zehra Dogan die drie jaar vastzat in een Turkse gevangenis. Op binnengesmokkeld papier maakte ze een graphic novel over het leven in de gevangenis, met koffie en menstruatiebloed als tekenmateriaal. (Sarah van Binsbergen) Wat: La Piscine – Museum voor kunst en industrie Waar: Roubaix (FR)Treinreis: Vanuit Utrecht circa 3 uur en 50 minuten.Hoogtepunten deze zomer:  de vaste collectie en Robert Lotiron (1886-1966): La poésie du quotidien, t/m 4/09 Roubaix. Niet echt een stad om voor uit bed te stappen. En toch, als er één reden is om de trein te nemen – of uw reis naar Parijs te onderbreken – dan voor het Musée La Piscine. Inderdaad, zoals de naam suggereert, een zwembad. Voormalig zwembad. Nu een museum met een gevarieerde verzameling Franse en plaatselijke schilderkunst en, rondom het vroegere 25 meterbad, een prachtige collectie beeldhouwkunst die ook is verstopt in de douchecabines en kleedhokjes. En in de nieuwbouwvleugel, speciaal ontworpen voor nog meer beelden uit zowat alle eeuwen, plus de complete en overweldigende atelierinboedel aan sculpturen, gereedschap, mallen en huisraad van de Franse beeldhouwer Henri Bouchard (1875-1960). Het gemeentebad werd een eeuw geleden gebouwd in onvervalste Art Deco-stijl, weelderig en buitenissig, bedoeld als een ‘tempel van hygiëne voor de arbeidersklasse’. Sinds 2001 is het een museum. Aanvankelijk voor de collectie industriële producten, design en textiel, later ook voor beeldhouwkunst. Verrassend al met al. Even verrassend als het restaurant waar u, toch eenmaal uitgestapt, toe zou kunnen zijn aan een (goede) lunch. (Rutger Pontzen) Wat: Maison Européenne de la PhotographieWaar: Parijs (FR)Treinreis:  Vanuit Utrecht (intercity) via Rotterdam (Thalys) in 4 uur.Hoogtepunt deze zomer: Love Songs Photographies de l’intime, t/m 21/08 Love Songs, fotografie en intimiteit heet de grote tentoonstelling die Maison Européenne de la Photographie in Parijs heeft samengesteld rond het werk van twee prominente fotografen die hun levenswerk hebben gemaakt van de verbeelding van fysieke en mentale nabijheid in relaties : de Amerikaanse Nan Goldin en de Japanner Nobuyoshi Araki. Goldin begon in de jaren zeventig vanuit een persoonlijke visie haar eigen leven en dat van haar vrienden te fotograferen, resulterend in een oeuvre waarin het leven in al zijn poëzie en rauwheid figureert. Liefde en dood, seksuele mishandeling, verslaving en aids, trouw en de schoonheid van intimiteit zijn de belangrijke thema’s in haar werk. Araki’s geëxposeerde werk uit de jaren zeventig kent een vergelijkbare mix van persoonlijke, documentaire en artistieke fotografie. In het Japan van zijn vroege jaren veroorzaakte Araki’s expliciete werk veel controverse. In 1989-1990 verscheen zijn ontroerende serie Winter Journey, over de dood van zijn geliefde vrouw en de rouwperiode die daarop volgde. Andere grote namen van de expositie die het werk van veertien fotografen omspant: Sally Mann, Larry Clark, JH Engström & Margot Wallard, Hideka Tonomura en Hervé Guibert. (Arno Haijtema) Wat: Louisiana MuseumWaar: Humlebæk (DK) Treinreis: Vanuit Utrecht in ruim elf uur naar Kopenhagen, van daar nog 35 minuten.Hoogtepunten deze zomer: Diane Arbus t/m 31/7; Alex Da Corte t/m 9/01/2023 Het eerste Scandinavische retrospectief van de fenomenale New Yorkse fotograaf Diane Arbus (1923-1971) is op een van de mooiste plekken van Denemarken: Louisiana, het museum voor moderne kunst. Gelegen in Humlebæk, een half uurtje treinen van Kopenhagen, biedt het een grandioos uitzicht op de zeestraat de Sont. Loop de glooiende tuin in en u ruikt de zilte zee. Doe dat nadat u de honderdvijftig foto’s heeft bekeken die Arbus’ artistieke ontwikkeling in de vijftien jaar vanaf 1956 weerspiegelen. Op haar, meestal in en om New York gemaakte, zwart-witfoto’s zit altijd een vleugje waanzin: in de blik van een jongetje met een speelgoedhandgranaat in Central Park, bij de circusartiesten op Coney Island, in het nudistenkamp waar de naakte dienster keurig een wit schort draagt. Arbus had oog voor het groteske, voor extravagantie, en voor die ene tel waarop iemand zijn ziel blootgeeft: kwetsbaar, getroebleerd, euforisch, bevrijd, en soms al die gemoedstoestanden tegelijk. Wie het Arbus-retrospectief – tot 31 juli – niet redt, hoeft Louisiana niet te schrappen. Er is ook een tentoonstelling van de Amerikaanse kunstenaar Alex Da Corte (42), die veel succes oogst met zijn sculpturen, installaties en films met talrijke figuren uit de populaire cultuur, van Popeye tot de Muppets, van Eminem tot The Simpsons. (Arno Haijtema) Wat: Martin Gropius BauWaar: Berlijn (D)Treinreis: Vanuit Utrecht 6 à 7 uur Hoogtepunten deze zomer: Louise Bourgeois (22/7 t/m 23/10) en Dayanita Singh (t/m 7/8) Het had weinig gescheeld of Martin Gropius Bau (vernoemd naar de architect) was er niet meer geweest. Aan het einde van de Tweede Wereldoorlog was het neoclassicistische gebouw zo lelijk door bommen geraakt, dat was besloten het plat te gooien. Gelukkig stak een erfgoedorganisatie daar een stokje voor, geholpen door Bauhaus-grondlegger Walter Gropius, die dit museumgebouw van zijn oudoom (die hij nooit heeft gekend) graag wilde redden. Inmiddels is Martin Gropius Bau, vlakbij Checkpoint Charlie, een van de interessantste tentoonstellingslocaties van Duitsland. Zonder eigen collectie, dus opererend als een kunsthal. Deze zomer is er een uitgebreide tentoonstelling met kunstwerken die de Frans-Amerikaanse Bourgeois (1911-2010) in de laatste twintig jaar van haar leven maakte. Bourgeois, wier ouders een bedrijf hadden dat tapijten restaureerde, werkte aan het einde van haar leven vooral met textiel en maakte aangrijpende en delicate kunstwerken. Dit voorjaar was de tentoonstelling ook al te zien bij de Hayward Gallery (zie Londen) en werd toen alom bejubeld. Een buitenkans dus. (Anna van Leeuwen) Wat: Hayward Gallery Waar: LondenTreinreis: Vanuit Rotterdam in 3 uur en 32 minutenHoogtepunt deze zomer: In the Black Fantastic (t/m 18/9) Het is niet de meest voor de hand liggende locatie voor een tentoonstelling over ongebreidelde verbeeldingskracht. De Londense kunsthal Hayward Gallery bevindt zich namelijk in het brutalistische Southbank Center op de zuidoever van de Theems: lomp, sober, heel veel beton. Juist daar bezoek je deze zomer de uitbundige tentoonstelling In the Black Fantastic, vol fantasie, fabels en mythen. ‘Het fantastische’ uit de titel slaat op zaken die de realiteit overstijgen, denk aan genres als sciencefiction, horror en fantasy. Spierwitte genres zou je zeggen, kijk maar naar bekende helden als Harry Potter en Luke Skywalker. Dat haalt deze tentoonstelling mooi onderuit, want de elf deelnemende kunstenaars komen allemaal uit de Afrikaanse diaspora. Ze versmelten Griekse met Afrikaanse mythologie, utopische vergezichten met actuele verwijzingen naar racisme. Wat u zich daarbij moet voorstellen? Futuristische soundsuits van kunstenaar Nick Cave (niet de zanger) bijvoorbeeld, pakken bezaaid met knopen en glitterstenen die de identiteit en de huidskleur van dragers verhullen. Ook te zien: een nieuwe animatie van wereldster Kara Walker. De Britse – niet bepaald milde – kunstpers strooide in recensies met sterren en superlatieven. Dat gebeurt niet vaak en maakt daarom extra nieuwsgierig. (Sarah van Binsbergen)||https://www.volkskrant.nl/cultuur-media/acht-musea-in-onze-buurlanden-die-je-een-keer-moet-bezoeken-met-de-trein~b3f4b6d9/
2022-07-14||Nederlands duo verovert de wereld met luisterdance waar je óók helemaal op los kunt gaan||Je weet dat het opmerkelijk goed gaat met het Utrechtse danceduo Tinlicker als je alleen al hun tourschema raadpleegt: drie keer de wereld over, van Australië tot de VS, en dan nog een lange lijst met voorname binnenlandse poppodia. En volgend weekend bespelen Jordi van Achthoven (39) en Micha Heyboer (43) het hoofdpodium van een van de grootste dancefestivals ter wereld: het legendarische Tomorrowland te Boom, België. Ja, dan sta je ergens. Maar je voelt de positieve energie ook als je gewoon bij de heren aanbelt in Utrecht. Van Achthoven en Heyboer, gekleed in optimistisch-bloemige shirts, openen de poorten naar een flitsend nieuwe studio die ze hebben opgetrokken op een luxe industrieterrein. Het ruikt er naar verf. De airco zoemt in het kantoor mét tafelvoetbalspel. En als je praat in de creatieve ruimte, klinkt je stem aangenaam gedempt, want de kamer is van vloer tot plafond tot in perfectie geïsoleerd. Een indrukwekkend muziekbedrijf. Zelf liepen de twee producers de afgelopen maanden wat minder relaxed door hun muzikale werkplek, willen ze toch even genoteerd hebben. ‘We deden deze toch wel forse investering twee maanden voor corona uitbrak’, zegt Van Achthoven. ‘We hadden een best goed jaar achter de rug en we dachten: nu of nooit. Toen daarna alles stopte, en dus ook al onze optredens, kregen we het natuurlijk benauwd.’ Een gevalletje slechte timing. Maar laten we vooruit kijken: corona is op vakantie en het leed lijkt voor Tinlicker echt even geleden. Als we elkaar spreken staat de band op het punt af te reizen naar Las Vegas voor het krankzinnige en kolossale Electric Daisy Carnival. Het duo speelde net een dampende liveshow in een uitverkochte zaal Ronda in thuisstad Utrecht. En vertrekt het najaar opnieuw naar de VS, ná die feestelijke boeking op Tomorrowland. Ze doen duidelijk iets buitengewoon goed, en hebben hun melodieuze, filmische en soms behoorlijk melancholieke luisterdance kennelijk precies op het juiste moment losgelaten op de wereld. Van Achthoven en Heyboer knalden acht jaar geleden op elkaar, afgeschoten vanuit totaal verschillende muzikale werelden. Heyboer, als opgroeiend muziekmens een gepassioneerde metalhead, was al twintig jaar onlosmakelijk onderdeel van de succesvolle drum-’n-bassband Black Sun Empire: een gezelschap dat naam maakte met pikdonkere undergroundshows en gepast grimmige breakbeats en bassen. Van Achthoven zat vanaf zijn 14de achter laptops vol muzieksoftware en maakte vooral wat laagdrempeliger en commerciëlere dance, zoals heel veel land- en tijdgenoten. ‘Ik luisterde nooit naar bandjes, ging ook nooit naar poppodium Tivoli of zo. Ik had in mijn jeugd meer met gabber.’ In 2012 besloot Heyboer dat hij als experiment eens wilde ontsnappen aan zijn geliefde maar soms wel erg rechtlijnige drum-’n-bass, en dat hij in de vrije uurtjes ook gewoon wat soepele en liefst emotionele melodieën in elkaar wilde zetten, uiteraard nog altijd op het afgemeten ritme van de drumcomputers, maar meer gestoeld op klassieke house en techno. Een gezamenlijke muziekkennis koppelde de twee aan elkaar. Achthoven: ‘Die zei: volgens mij moeten jullie eens samen een biertje drinken. Zij dacht dat wij samen iets moois konden maken.’ Dat biertje kwam er en het klikte. Ook bij een eerste afspraak achter de beeldschermen. ‘We ontdekten dat we ondanks de verschillende achtergronden heel veel dingen allebei mooi vonden, van bepaalde akkoorden tot ritmes en sfeer in muziek’, zegt Heyboer. ‘Maar vooral ook dat we nergens op wilden lijken.’ Ze kwamen uit op emotioneel beladen techno met brede vergezichten, op bijvoorbeeld hun debuutalbum This is Not our Universe uit 2019. Toegankelijke dance met een geduldig melodieuze opbouw, en dan het liefst zonder de plichtmatige climaxen en ‘drops’ van de Electronic Dance Music (EDM) die in de VS nog altijd zegeviert. De tijd was rijp voor dit soort toch wat meer verstilde, bedachtzaam gecomponeerde dance, misschien ook wel door corona. Heyboer: ‘De coronaperiode was in de eerste plaats een gevecht, ook voor ons. Hoe geef je je dance een plek als er geen clubleven is? Heeft iets als techno of house eigenlijk nog bestaansrecht als het niet gedraaid wordt voor een dansvloer?’ De lockdowns leverden natuurlijk wel zeeën van tijd op, en de mogelijkheid dagenlang te werken aan nieuwe tracks, die nu in volle glorie zijn verschenen op het album In Another Lifetime. Nummers als Healing Forest, waarbij de geduldige cadans je luisterhoofd echt even door een troostrijk groen bladerdak sleept. Van Achthoven: ‘Je hoort, denk ik, dat onze muziek niet is gemaakt met een dampende dansvloer voor ogen. Dat je er ook naar kunt luisteren op de bank, in je badjas.’ Heyboer: ‘Maar toen we na corona weer wat eerste optredens konden doen, merkten we dat de nieuwe tracks live op een podium ook weer heel snel konden worden uitgebouwd, dat de beats en de bassen weer impact en stootkracht konden krijgen. En dus toch weer dat clubgevoel losmaakten.’ Tinlicker was niet de enige danceband die muzikale verdieping vond in een lamlendige periode. Ook het Noord-Ierse duo Bicep bracht een album vol melancholieke techno uit, waaruit ook die merkwaardig mengeling van verstilling en opwinding opsteeg. En het Amerikaanse duo Odesza timmert net zo hard aan de weg met beheerste luisterdance die het ook goed doet in de club, zowel als tracks in een dj-set als op een podium van een popclub. De muziek van Tinlicker en van de collega-bands in hetzelfde vaarwater doet het internationaal erg goed, en wordt vooral in de Verenigde Staten omarmd. Heyboer: ‘Het is onze belangrijkste markt geworden. Je kunt veel zeggen over de muziekcultuur daar, en de kermis die popmuziek er soms is, maar we hebben het gevoel dat het publiek er toch meer openstaat voor nieuwe stijlen, voor muziek die niet zo duidelijk in een hokje past.’ Van Achthoven: ‘In Nederland hebben dance en de clubcultuur natuurlijk een veel langere geschiedenis, maar er heersen nog duidelijke scheidslijnen tussen de genres: dit is cool, dat niet. Dat merk je ook bij boekers in clubs en op festivals: het is soms op het arrogante af.’ Toch mag het duo niet klagen, ook omdat het speelveld voor de nieuwe generatie dancebands, natuurlijke erfgenamen van de grote namen uit de jaren negentig, van Underworld tot Orbital, zo breed is. Heyboer: ‘Dat is inderdaad een enorme luxe: we kunnen spelen in een kleine club, in een poppodium of op een festival, van Tomorrowland tot popfestivals.’ Van Achthoven: ‘Die sound van ons en van veel andere bands en dj’s doet het nu gewoon erg goed, en je krijgt dus steeds meer platforms. En je merkt ook dat het publiek breder wordt: vooral bij onze liveshows zien we een heel gevarieerde mix, van al best wat ouder tot heel jong.’ Heyboer: ‘Ik denk ook omdat deze muziek is ontdekt door mensen die de dance uit de jaren negentig goed vonden. Én omdat de dance van nu dankzij streamingdiensten als Spotify veel meer wordt beluisterd buiten de club. De dance werkte vroeger echt anders.’ Maar op Tomorrowland wacht dit weekend een vertrouwde setting: twee jongens achter de draaitafels, voor een uitzinnig massapubliek. Heyboer: ‘Al is dat festival altijd redelijk aan mij voorbijgegaan: het is zeker een mijlpaal, wij op dat enorme podium.’ Van Achthoven: ‘Voor dansende mensen in Spidermanpakken. Wist jij trouwens dat Tomorrowland wereldwijd wordt gestreamd, Micha?’ Heyboer: ‘Oké, bedankt Jordi, nu word ik alsnog stikzenuwachtig.’||https://www.volkskrant.nl/cultuur-media/nederlands-duo-verovert-de-wereld-met-luisterdance-waar-je-ook-helemaal-op-los-kunt-gaan~bf11126e/
2022-07-14||Venetiaanse mis van Vivaldi verrukkelijk gespeeld ★★★★☆||Het stond in zijn contract: Antonio Vivaldi moest voor het Venetiaanse vondelingenhuis, de Ospedale della Pietà, minstens twee missen per jaar componeren. Die zijn niet bewaard gebleven, maar dirigent Paul Agnew van barokkoor en -orkest Les Arts Florissants reconstrueerde er een met als uitgangspunt Vivaldi’s beroemde Gloria, dat oorspronkelijk een autonoom werk is. Het dubbelkorige Kyrie is het enige openingsdeel van het ordinarium (de standaardgezangen van een Latijnse mis) van Vivaldi dat overgeleverd is. Gesluierd van klank smeren barokstrijkers oplossende dissonanten lekker lang uit, glashelder zingt het koor zijn imitatieve inzetten. In het Gloria tettert de trompet met Vivaldiaanse energie. Agnew laat het koor met extra aangezette accenten zingen, wat iets geforceerd aandoet. Mezzosopraan Lucile Richardot – met haar wonderlijk veranderlijke stem, van heel diep naar operatesk hoog – en de vlezig klinkende sopraan Sophie Karthäuser zijn soms te nadrukkelijk aanwezig met hun vette vibrato’s. Het ensemble speelt en zingt Vivaldi verrukkelijk genoeg.||https://www.volkskrant.nl/cultuur-media/venetiaanse-mis-van-vivaldi-verrukkelijk-gespeeld~b5e0fdbd/
2022-07-14||Duitse componist Emilie Mayer, ‘de vrouwelijke Beethoven’, uit de vergetelheid gehaald  ★★★☆☆||De Duitse componist Emilie Mayer (1812-1883) was in haar tijd geliefd en succesvol. Muzikaal gevormd door ballade-koning Carl Loewe werd ze zelfs de ‘vrouwelijke Beethoven’ genoemd. Van het Philharmonisches Orchester Bremerhaven krijgt ze weer wat faam terug. Onder leiding van Marc Niemann nam het orkest twee van Mayers acht symfonieën op. Bij het openingsdeel van de Zesde symfonie word je door een donker en elegant Adagio het werk ingetrokken. Het Duitse orkest rolt vervolgens energiek het Allegro con spirito uit. De treurmars erna is lang niet zo aansprekend als die uit Beethovens Eroica bijvoorbeeld. De finale heeft wel een Beethoven-achtige bravoure; op het hoogtepunt tremolo’s in de violen en vuurwerk van pauken en trompetten. De Derde symfonie is ondanks de bijnaam ‘Militaire’ (want een tamboerijn en trom) een stuk braver. Het orkest klinkt ook minder: valse cello, ongelijke violen. Mayers muziek is interessant om kennis mee te maken, maar blijft niet lang hangen.||https://www.volkskrant.nl/cultuur-media/duitse-componist-emilie-mayer-de-vrouwelijke-beethoven-uit-de-vergetelheid-gehaald~bf1ab287/
2022-07-14||Brussel somber over economie: ‘Nog wel groei in 2023, maar aanzienlijk langzamer dan verwacht’||Als de oorlogssituatie verslechtert en Rusland de gaskraan naar Europa verder dichtdraait, vergroot dat niet alleen de economische malaise maar ook de kans op onrust op de financiële markten. ‘De invasie van Oekraïne door Rusland doet de wereldeconomie schudden’, zei commissaris Gentiloni (Economie) donderdag bij de presentatie van de economische voorspellingen. Volgens zijn collega Dombrovskis (Werk) werpt die oorlog een ‘lange schaduw over Europa en onze economie’. Voor dit jaar verwacht de Commissie een gemiddelde groei van 2,6 procent. Dat is vooral het gevolg van de economische opleving eind vorig jaar en de eerste twee maanden van 2022. Sinds de Russische invasie eind februari staan alle seinen op rood: stijgende energie- en voedselprijzen, energietekorten, gebrek aan grondstoffen en onderdelen, recordinflatie, oplopende rente, dalende koopkracht. ‘De economie groeit nog maar aanzienlijk langzamer dan verwacht’, aldus Gentiloni. De Commissie waarschuwt dat een opleving van de coronapandemie de economie extra kan ontregelen. De inflatie in juni dit jaar bedroeg 8,6 procent in de eurozone, een record. Volgens de Commissie daalt de inflatie naar minder dan 3 procent eind 2023. Maar ook deze raming is omgeven met onzekerheden. De grote afhankelijkheid van Russische olie, kolen en gas maakt de EU-economie extra kwetsbaar voor effecten van de oorlog. De gemiddelde inflatie in Nederland komt dit jaar uit op 9,4 procent, verwacht de Europese Commissie. In mei raamde Brussel het inflatiepercentage nog op 7,4 procent. De commissie schroeft verder de economische groeiverwachting voor 2022 voor Nederland terug van 3,3 procent in mei naar 3 procent, al is dat nog net iets beter dan gemiddeld in de eurozone (2,6 procent). Wat de Europese economie evenmin helpt is dat de groei in de VS en China daalt, net als de wereldhandel waar de EU normaliter van profiteert. De enige lichtpuntjes die de Commissie ziet zijn een veelbelovend toeristisch seizoen dit jaar en een lage werkloosheid in een deel van de eurolanden. ‘Om door deze woelige wateren te varen, moet Europa leiderschap tonen met solidariteit, duurzaamheid en zekerheid’, aldus Gentiloni.||https://www.volkskrant.nl/nieuws-achtergrond/brussel-somber-over-economie-nog-wel-groei-in-2023-maar-aanzienlijk-langzamer-dan-verwacht~b8d7c9d0/
2022-07-14||Violist Carolin Widmann vertolkt behoedzaam, liefdevol en aandachtig monumentale muziek ★★★★☆||Een enkele viool waaruit duizend jaar aan muziek stroomt. De Duitse violist Carolin Widmann heeft een album opgenomen, L’Aurore, waarop ze begint met een kort gezang van de 12de-eeuwse abdis-met-visioenen Hildegard von Bingen. Widmann laat uit deze sobere muziek de Fantaisie concertante ontkiemen van de Roemeense violist en componist George Enescu (1881-1955). Er ontvouwt zich een gedachtenstroom die met losse, wilde akkoorden emotioneel, ongeordend en overweldigend begint, maar die steeds coherenter wordt – door flarden volksmuziek schemeren bedroefde acceptatie en schelle uitzinnigheid. Dan tol je ineens kort rond in de Three Miniatures van George Benjamin (62); sussende fluittonen, fel getokkel en hard gestreken akkoorden. Widmanns techniek is vlekkeloos, haar toon wars van sentiment, zonder dat het kil wordt. Dat hoor je nog eens extra goed in deze monumentale vioolmuziek: de Vijfde sonate van Eugène Ysaÿe en de Tweede partita van Johann Sebastian Bach; behoedzaam, liefdevol en aandachtig gespeeld.||https://www.volkskrant.nl/cultuur-media/violist-carolin-widmann-vertolkt-behoedzaam-liefdevol-en-aandachtig-monumentale-muziek~bbd231aa/
2022-07-14||In de wonderlijke synthesizers van Caterina Barbieri klinken eeuwen aan muziekcultuur ★★★★☆||De Italiaanse Caterina Barbieri volgde in Bologna een klassieke-muziekopleiding en dat is te horen aan haar muziek. Barbieri zet een batterij aan analoge, modulaire synthesizers in voor breed uitgebouwde muziekwerken, waarin eeuwen aan componeerkracht te horen is. De synths in de openingstrack At Your Gamut bliepen nog in keurige arpeggio’s, zoals het beste werk van de pionierende voorgangers Tangerine Dream en Klaus Schulze. Maar daarna trekt Barbieri de apparaten naar zichzelf toe, en vooral diep de geschiedenis in. In Transfixed bijvoorbeeld laat zij haar eigen, engelachtige stem opstijgen naast dramatische klavecimbels en een donkere, metalige grondtoon. En ook in het verbijsterend mooie Canticle of Cryo zingt een woordloze, vervormde stem naast hypnotiserende synths, die zich hier bijna fysiek manifesteren, zo peilloos diep en somber resonerend is haar geluid. In de track Broken Melody voegt Barbieri een paar basale gitaarnoten toe aan haar toch al zo zuinig gedoseerde klankenpalet. En al komt halverwege een venijnig zagende synth opzetten, het nummer klinkt in opbouw en muzikale structuur haast als een renaissancelied van de door haar bewonderde componist John Dowland. De sfeer is bevreemdend en soms wat desolaat, hetgeen niet verwonderlijk is want Barbieri schreef het werk voor haar album Spirit Exit in de eerste, zeer angstaanjagende Italiaanse lockdown van 2020. Het leverde toch een magistraal elektronisch kunstwerk op, dat ook dienst kan doen als kroniek van een rampzalige tijd, waarnaar je bij alle herboren hectiek van de huidige soms toch ook een heel klein beetje kunt terugverlangen.||https://www.volkskrant.nl/cultuur-media/in-de-wonderlijke-synthesizers-van-caterina-barbieri-klinken-eeuwen-aan-muziekcultuur~b377b253/
2022-07-14||Geen gastekort in Nederland – zelfs als Rusland kraan gesloten houdt – maar wel onder voorwaarden ||Zo moeten de gasopslagen aan het begin van de winter tot minstens 80 procent zijn gevuld. Ook moet de vraag naar aardgas eenvijfde lager blijven, zoals nu het geval is door de hoge prijzen. Kolencentrales moeten op volle kracht draaien, zodat gascentrales minder verbruiken. En de capaciteit van nieuwe en bestaande installaties voor vloeibaar gas (lng) moet volledig benut worden. Bovendien gaat Gasunie uit van een gemiddelde winter. Of aan deze voorwaarden voldaan wordt, is lang niet zeker. Minister Jetten voor Energie waarschuwde donderdag dat energiebesparing noodzakelijk blijft. Ook blijft het kabinet zich voorbereiden op somberdere scenario’s, waarbij mogelijk wel tekorten ontstaan. Gunstig is dat Gasunie-dochter EemsEnergyTerminal erin is geslaagd minstens 7 miljard kubieke meter lng vast te leggen voor twee drijvende terminals bij de Eemshaven. Ook de bestaande capaciteit op de Maasvlakte bij Rotterdam wordt uitgebreid, waardoor Nederland in totaal 24 miljard kuub lng kan importeren. Nederland verbruikt jaarlijks zo’n 40 miljard kuub en importeerde daarvan ongeveer 6 miljard kuub uit Rusland. Als alles verloopt zoals gepland, kan Nederland nog steeds 35 miljard kuub gas naar Duitsland exporteren, de maximale capaciteit van de west-oostverbinding, aldus GTS. Ook de markt voor laagcalorisch gas kan worden bediend. Dit is het type gas dat uit het Groninger veld komt en dat vooral wordt gebruikt om gebouwen te verwarmen. Nederland exporteert een deel van dit gas naar Duitsland, België en Frankrijk. In het geval van een normale winter komen deze leveringen evenmin in gevaar. Er hoeft dan geen extra aardgas aan het Groninger gasveld te worden onttrokken, meldt GTS. Het bedrijf verwacht bovendien dat de Nederlandse industrie niet verplicht afgeschakeld hoeft te worden. ‘De kans op fysieke tekorten, waar eerder vooral voor werd gevreesd, lijkt inderdaad niet heel erg groot meer’, zegt energiedeskundige Jilles van den Beukel van The Hague Centre for Strategic Studies. ‘Al is de kans zeker niet nul. Voor Nederland is nu vooral de betaalbaarheid van gas een probleem.’ Sinds het afknijpen van de verbinding door Rusland is de gasprijs meer dan verdubbeld van rond de 80 euro naar ongeveer 175 euro per megawattuur. Experts zeggen dat vanwege de nu al hoge prijzen de industrie waarschijnlijk deels zal afkoppelen, omdat doorproduceren niet langer rendabel is. Deze ‘vrijwillige’ afschakeling kan, net als gedwongen afschakeling, een grote negatieve impact op de economie hebben, zegt Van den Beukel. Opvallend is dat Gasunie concludeert dat een gemiddelde vulgraad van 80 procent voor alle Nederlandse gasopslagen voldoende is. Eerder riep ze het kabinet nog op te streven naar bijna volledige vulling voor alle opslagen. Directeur Bart Jan Hoevers stelt dat het streven naar maximale vulling niet losgelaten moet worden. ‘Ik ga een stuk ontspannener de winter in als de vulling op 90 of 100 procent zit’, zegt hij daarover in Het Financieele Dagblad. Volgens die krant heeft de regering in Berlijn aan Nederland gevraagd winning uit het Groninger veld op te voeren om de gasnood te lenigen, zeker als Moskou Nord Stream 1 aan het einde van de geplande onderhoudsperiode op 22 juli niet heropent. Den Haag zegt een verhoging van de productie alleen in uiterste nood in overweging te nemen. Donderdag werd ook bekend dat de bouw van de stikstoffabriek van Gasunie in Zuidbroek wordt hervat. Die lag stil vanwege ruzie tussen twee aannemers die bij het project betrokken zijn. Er is nu extra personeel aangetrokken om de fabriek verder af te bouwen. In oktober moet de installatie in productie komen die buitenlands gas geschikt maakt voor gebruik in cv-ketels die nu op Gronings gas werken. Hierdoor daalt de afhankelijkheid van Gronings gas.||https://www.volkskrant.nl/nieuws-achtergrond/geen-gastekort-in-nederland-zelfs-als-rusland-kraan-gesloten-houdt-maar-wel-onder-voorwaarden~bcf454b4/
2022-07-14||Boycot vertrouwensstemming doet Italiaanse regering wankelen: ‘Op deze manier heeft voortbestaan geen zin’||De Vijfsterrenbeweging, onder leiding van oud-premier Giuseppe Conte, voelt zich al maanden steeds ongemakkelijker in Draghi’s regering van nationale eenheid. De partij stemt nu niet mee in de Italiaanse senaat over Draghi’s steunpakket, omdat dat tekort zou schieten in de tegemoetkoming van burgers in tijden van zware inflatie en hoge energierekeningen. De partij legde vorige week een eigen eisenlijst, met daarop onder meer het instellen van een minimumloon, op tafel bij Draghi. Tot nu toe volgde echter geen concrete toezeggingen. Vorige maand scheurde de populistische beweging al in tweeën na ruzie over nieuwe wapenleveringen aan Oekraïne. Conte’s stroming is daarop tegen. Vijfsterren-minister van Buitenlandse Zaken Luigi Di Maio en een groep parlementariërs scheidden zich juist af omdat zij de pro-Navo-koers van Draghi steunen. De Italiaanse senaat stemt donderdag over het hulppakket, waaraan de regering zelf haar lot verbond door er een vertrouwensstemming aan te koppelen. Premier Draghi verklaarde dinsdag nog dat hij geen toekomst voor de regering ziet onder constante dreiging van weglopende partijen. ‘De regering kan niet werken met ultimatums. En als de regering niet meer werkt, heeft voortbestaan geen zin.’ Rechtse partijen, die er in de peilingen goed voorstaan, vragen om nieuwe verkiezingen. ‘Als we anders maanden gaan lopen ruziemaken, is het beter om het woord aan de Italianen te geven’, zei Lega-leider Matteo Salvini, wiens partij ook deel is van de regering van nationale eenheid, woensdag tegen de pers. Giorgia Meloni, leider van de enige partij in de oppositie Fratelli d’Italia, liet eerder al weten dat zij een gang naar de stembus als enige optie ziet. Oud-premier Silvio Berlusconi, leider van de derde rechtse partij Forza Italia, hield lang vol dat de regering ook zonder de Vijfsterrenbeweging door kon gaan. Daar kwam hij woensdagavond voor het eerst op terug. Ook de partijleider van de centrumlinkse Partito Democratico, Enrico Letta, verklaarde dat nieuwe verkiezingen de enige optie zijn als er een einde komt aan de regering Draghi. Eigenlijk zouden de verkiezingen volgend voorjaar pas plaatsvinden, maar dat zou naar aankomende herfst verplaatst kunnen worden. Zover is het nog niet, want als Draghi zijn opdracht donderdag na de vertrouwensstemming teruggeeft aan president Sergio Mattarella, ligt de bal bij het staatshoofd. Die kan aansturen op het vormen van een nieuwe regering zonder de Vijfsterrenbeweging, waarbij nog steeds sprake zou zijn van een parlementaire meerderheid. Draghi sloot zo’n doorstart eerder deze week stellig uit, maar inmiddels is de andere optie – zijn opdracht vroegtijdig inleveren en Italië halsoverkop naar verkiezingen sturen – zo mogelijk nog onaantrekkelijker en bovendien steeds reëler.||https://www.volkskrant.nl/nieuws-achtergrond/boycot-vertrouwensstemming-doet-italiaanse-regering-wankelen-op-deze-manier-heeft-voortbestaan-geen-zin~b1cddd32/
2022-07-14||🎧 Minder Werken podcast: Wat als de werkcultuur binnen een bedrijf giftig is?||Anna van den Breemer gaat hierover in gesprek met Aukje Nauta, arbeidspsycholoog en bijzonder hoogleraar aan de Universiteit Leiden. Mediator René van den Bosch vertelt over waar het vaak verkeerd gaat op de werkvloer. Of luister via Apple podcasts, Spotify of Google.||https://www.volkskrant.nl/werken/minder-werken-podcast-wat-als-de-werkcultuur-binnen-een-bedrijf-giftig-is~bcdf2941/
2022-07-14||Leiderstrui weer bij Jumbo-Visma, maar ‘Pogacar is strijdbaar en gebrand op revanche’||‘Ik ben nu in Briançon. Dat is waar de Tour vandaag start, maar ik was er gisteren al. Een kenmerk van een bergetappe is dat je heel moeilijk in de buurt van de finish kan komen. De etappe van gisteren eindigde op de Col du Granon. Door milieuoverwegingen was die berg voor iedereen afgesloten die niet te voet of met de fiets kwam. Daardoor fietsten de renners in een relatieve eenzaamheid naar boven. Dat is fijn voor hen, omdat ze minder kans hebben een coronabesmetting op te lopen. Maar de consequentie is ook dat je als journalist op grote afstand zit en niet zo makkelijk na de etappe bij de ploegbussen kan komen.’ ‘Niet eens één dag, één uur! Er leek lange tijd helemaal niets aan de hand voor Pogacar. De Galibier, de zwaarste col van de dag, fietste hij het snelste op van iedereen. En in de slotfase had hij nog een ploeggenoot bij zich, in tegenstelling tot Vingegaard. Maar ineens was het op.’ ‘Ik had het ook nog niet van Vingegaard verwacht. Vorig jaar was hij mentaal nog best kwetsbaar. Maar dat is herkend, erkend en, zo blijkt nu, goed opgepakt. Hij is zo gegroeid dat hij nu de onbetwiste kopman van de ploeg kan zijn. ‘Jumbo-Visma speelde woensdag een ragfijn ploegenspel, maar nam ook een gigantisch risico door de andere kopman, Primoz Roglic, op te offeren. Dat is nogal wat. Als Vingegaard het niet had kunnen waarmaken, had Jumbo-Vismo nu met lege handen gestaan.’ ‘Dat het een fantastisch mooie sport is. Dat dit kan… Echt, ik heb zo’n topdag gehad. Het was reclame voor het wielrennen.’ ‘Ik heb afgeleerd om zelf voorspellingen te doen, maar Pogacar is heel strijdbaar. Hij is ervan overtuigd dat dit een eenmalige miskleun was en is gebrand op revanche. Daarin kan hij donderdag al slagen, al is de etappe ontzettend moeilijk daarvoor. ‘Ze gaan weer die enorm hoge Galibier op, net als woensdag, maar nu direct na de start. Dan gaan we meteen zien hoe die revanche van Pogacar vorm krijgt. Als hij niet meteen aanvalt, en dat is toch een voorspelling, denk ik dat het moeilijk wordt voor hem. De ploeg van Jumbo-Visma is zo ontzettend sterk en slim.’ ‘Ja, ik ben hem zelf vaak op gereden. Met Bauke Mollema heb ik het gehad over dat Nederlandse gehalte. Hij vindt het hartstikke gaaf dat er zoveel Nederlanders op die berg zijn. Ook Vingegaard had het gisteren in de persconferentie over ‘the Dutch corner’, dat is dan bocht zeven. Maar hij wees erop dat er ook heel veel Denen op die berg zullen zijn. Hij wilde niet helemaal erin meegaan dat het een ‘Hollandse berg’ zou zijn. ‘De Alpe D’Huez doet dat heel slim. Ze vernoemen elke bocht naar wielrenners die op die berg een etappe hebben gewonnen. Dat zijn er inmiddels zo veel dat sommige bochten twee namen hebben. Het draagt allemaal bij aan de mythevorming rond die col. ‘Maar wat Mollema ook wel terecht opmerkte: de Tour is nog nooit op de Alpe D’Huez beslist. Vandaag gaat dat ook niet gebeuren. Als de revanche van Pogacar slaagt, is Vingegaard niet ineens uitgespeeld. ’ ‘Door de logistieke uitdaging van de bergen en het verloop van een etappe ben ik op een dag als gisteren keihard aan het werk. Vandaag ga ik de hele dag op de Alpe D’Huez zitten. Ik wil zo vroeg mogelijk daarheen gaan, want anders kom je er simpelweg niet meer op. Maar misschien heb ik dan ook wat tijd om van het uitzicht te genieten.’||https://www.volkskrant.nl/nieuws-achtergrond/leiderstrui-weer-bij-jumbo-visma-maar-pogacar-is-strijdbaar-en-gebrand-op-revanche~bce69c28/
2022-07-14||Twee doden door aanval op busstation Donetsk • Sanctiegezant Oekraïne: sancties moeten ‘gewone Rus’ nog meer raken||||https://www.volkskrant.nl/nieuws-achtergrond/twee-doden-door-aanval-op-busstation-donetsk-sanctiegezant-oekraine-sancties-moeten-gewone-rus-nog-meer-raken~b0915234/
2022-07-14||Ruim 500 vrouwen klagen Uber aan wegens seksueel grensoverschrijdend gedrag van chauffeurs||De zaak wordt behandeld in de Amerikaanse stad San Francisco. De aanklacht, die woensdag werd ingediend, rept van 550 vrouwen in verschillende staten. Zij zouden onder meer zijn ontvoerd, aangerand, verkracht en gestalkt zijn door chauffeurs die voor Uber actief waren of zijn. Het advocatenkantoor dat de vrouwen vertegenwoordigt noemt de manier waarop Uber reageert op seksueel geweld jegens passagiers ‘traag en inadequaat’, en beschuldigt het bedrijf ervan om financiële groei boven het welzijn van passagiers te plaatsen. Uber zegt zelf 150 gevallen van aanranding te onderzoeken. Uit eerder onderzoek van het bedrijf blijkt dat er alleen al in 2019 en 2020 3824 gevallen van aanranding door chauffeurs bij het bedrijf gemeld zijn. Uber bracht twee weken geleden nog een rapport uit waarin stond dat het aantal meldingen van seksueel geweld in de app de afgelopen tijd was gedaald. Het platform zegt mensen die chauffeur willen worden te screenen als ze zich aanmelden. In eerdere rechtszaken heeft Uber altijd volgehouden dat het bedrijf niet verantwoordelijk kan worden gehouden voor het gedrag van chauffeurs, omdat zij op freelancebasis werken niet in dienst zijn bij het bedrijf. Eerder deze week werden 124 duizend interne Uber-documenten, -mails en -appjes van tussen 2013 en 2017 gelekt. Daaruit bleek onder meer dat Uber innige banden met politici onderhoudt en lokale regels heeft omzeild met speciaal aangepaste apps voor controleurs. In de gelekte documenten wordt ook melding gemaakt van een geval van verkrachting in Delhi in 2014, waarna het bedrijf gebrekkig antecedentenonderzoek in India de schuld gaf.||https://www.volkskrant.nl/nieuws-achtergrond/ruim-500-vrouwen-klagen-uber-aan-wegens-seksueel-grensoverschrijdend-gedrag-van-chauffeurs~bfea5725/
2022-07-14||Drie weken geen treinen tussen Utrecht en Den Bosch, te weinig vervangende bussen door chauffeurstekort||De werkzaamheden duren tot en met vrijdag 5 augustus. De NS zet snelbussen in om het traject de komende weken toch in leven te houden, maar de organisatie waarschuwt dat het aantal bussen ontoereikend zal zijn om alle passagiers te vervoeren. Op een doordeweekse dag reizen gemiddeld zestigduizend mensen met de trein tussen Utrecht en Den Bosch, al ligt dat aantal in de zomer lager. Met name in de spits adviseert de NS aan reizigers om te reizen via Nijmegen of Breda. Dat kost minimaal een uur extra reistijd. Daar komt bij dat in Nijmegen volgende week de Vierdaagse en de bijbehorende feesten plaatsvinden. Volgens De Gelderlander verwacht de NS dat ruim 270 duizend feestvierders per trein naar de stad afreizen. Het beperkte aantal snelbussen komt door een chauffeurstekort bij busleveranciers. Per dag zouden negentig bussen moeten worden ingezet om het spooronderhoud adequaat op te vangen. Er zijn maar zestig bussen beschikbaar. Het onderhoud heeft grote gevolgen voor reizigers die in de Randstad werken, maar zuidelijker wonen. Per uur rijden er zes intercity’s en twee sprinters van Utrecht naar Den Bosch en andersom. Het chauffeurstekort is niet nieuw. Volgens de branchevereniging Koninklijk NederIands Vervoer (KNV) zijn de problemen zo groot dat bij sommige bedrijven de eigenaar zelf achter het stuur moet zitten, of ritten helemaal worden geannuleerd. Een directeur van een vervoersbedrijf zei onlangs bij Radio 1 dat hij in de afgelopen maanden zelfs een streep door schoolreisjes moest zetten. ‘Dan zijn er huilende kinderen, dat is helaas de realiteit.’ Vooral de coronacrisis heeft de sector hard geraakt. Door het ontbreken van opdrachten tijdens de pandemie zijn veel chauffeurs van touringcars gestopt met werken of een ander voertuig gaan besturen, zoals een vrachtwagen of een trein. De nieuwe aanwas valt tegen, ook omdat het Centraal Bureau Rijvaardigheidsbewijzen (CBR) tijdens de lockdowns gesloten was en dus weinig chauffeurs konden afrijden. Treinreizigers kunnen de komende weken op meer trajecten hinder verwachten. Op zijn site waarschuwt Prorail voor ‘een zomer vol spooroponthoud’. Ook de trajecten Ede-Wageningen - Arnhem en Boxtel - Eindhoven zullen meerdere weken stilliggen. Op enkele andere plekken zijn enkele dagen tot een ruime week nodig.||https://www.volkskrant.nl/nieuws-achtergrond/drie-weken-geen-treinen-tussen-utrecht-en-den-bosch-te-weinig-vervangende-bussen-door-chauffeurstekort~b1e851ea/
2022-07-14||Alleen nog compensatie-afhandeling voor toeslagengedupeerden die naar de rechter zijn gestapt – gevreesd wordt dat de rest nog langer moet wachten||De rechter geeft hun in de regel gelijk vanwege de overschrijding van de wettelijke termijn van een jaar. Met de stijging van het aantal beroepen wegens ‘niet tijdig beslissen’, van 88 in maart tot 280 in mei, verwacht staatssecretaris Aukje de Vries dat in augustus het omslagpunt wordt bereikt: dan is alle capaciteit voor integrale beoordelingen van het Uitvoeringsorgaan Herstel Toeslagen (UHT) nodig voor toeslagenouders met voorrang door een rechterlijke uitspraak. Dit betekent dat ouders die niet naar de rechter stappen nog langer moeten wachten. Wie zich eind 2021 of in 2022 heeft aangemeld als gedupeerde, is volgens de jongste planning pas in 2025 of 2026 aan de beurt voor een zogeheten integrale beoordeling. De wachttijden zouden voor vroege indieners nóg langer kunnen worden als de rechter steeds meer de volgorde van behandeling bepaalt. Alleen zeer schrijnende zaken van gedupeerden kunnen daarnaast nog met urgentie in behandeling worden genomen, aldus de staatssecretaris. Mocht het aantal beroepen na augustus bovendien verder toenemen, dan kunnen die niet meer allemaal binnen de door de rechter opgelegde termijn voorrang krijgen. Dan zal de overheid vaker dwangsommen moeten betalen, is de verwachting. Het is een volgende dramatische episode in het vastgelopen proces van het herstellen van de schade van de zogeheten toeslagenouders: de Belastingdienst beschuldigde hen onterecht van fraude, waarna zij het gehele ontvangen bedrag aan kinderopvangtoeslag moesten terugbetalen. Onder meer doordat zich veel meer mogelijke gedupeerden – zo’n 53 duizend – hebben gemeld dan was verwacht en de opzet van de schadeafhandeling complex is, kan het UHT het werk niet aan, ook al werken er inmiddels duizend man. De eerste stap, de zogeheten lichte toets, ligt op schema. Van de aanmelders zijn 26 duizend ouders aangemerkt als erkend gedupeerd: de meesten van hen hebben 30 duizend euro ontvangen. Maar daarna moeten veel ouders wachten – en veel langer dan wettelijk mag – op hun zogeheten integrale beoordeling. Ook degenen die zijn afgewezen in de lichte toets kunnen daarom vragen. In die beoordeling bekijkt de overheid onder meer individueel hoeveel toeslag er onterecht is teruggevorderd. Tot nog toe zijn 12 duizend integrale beoordelingen afgerond, vooral van ouders die zich al in 2020 als slachtoffer hadden aangemeld. Steeds meer ambtenaren zijn intussen bezig met de behandeling van ingebrekestellingen die gedupeerden indienen als zij te lang moeten wachten: in april waren dat er ruim vijfduizend, inmiddels 12 duizend. De overheid heeft in 1.557 gevallen een dwangsom uitbetaald, voor een bedrag van ruim 2 miljoen euro. Het afhandelen van deze ingebrekestellingen en beroepen kost het UHT steeds meer tijd, die niet kan worden besteed aan de afhandeling van de compensatie, aldus de staatssecretaris. Voor dwangsommen is al 70 miljoen euro gereserveerd. Veel gedupeerden lijden onder de lange wachttijden. Zij hebben het gevoel dat hun leven in de wachtstand staat tot hun schade is afgehandeld. Hun advocaten zeggen dat zij liever hebben dat de overheid het proces versnelt dan dat zij hun tijd moeten blijven besteden aan het indienen van ingebrekestellingen en beroepen. De overheid onderzoekt nu of met bijvoorbeeld een zogenoemde vaststellingsovereenkomst met ouders de schade sneller is af te handelen. Vijftien ouders doen mee aan een proef: mogelijk kunnen zij het in een paar gesprekken met de overheid eens worden over de financiële schade die moet worden vergoed.||https://www.volkskrant.nl/nieuws-achtergrond/alleen-nog-compensatie-afhandeling-voor-toeslagengedupeerden-die-naar-de-rechter-zijn-gestapt-gevreesd-wordt-dat-de-rest-nog-langer-moet-wachten~bdbd0852/
2022-07-14||In een proef mogen toeslagenouders zelf hun schade inschatten. Maar hoe bepaal je wat je leed heeft gekost?||Ze zijn een beetje gespannen, maar Raihaana Ainoel (35) en Jyoti Weststrate (38) zijn deze woensdagavond eind juni ook hoopvol gestemd. De twee door de toeslagenaffaire gedupeerde moeders bezoeken deze avond in Utrecht een voorlichtingsbijeenkomst over een proef met een nieuwe, snellere manier van hun schadeafhandeling. Ze voelen zich bijna uitverkoren dat zij behoren tot de vijftien erkende toeslagenouders die mogen meedoen. ‘Liever gisteren dan vandaag begin ik aan mijn nieuwe leven’, zegt Weststrate. Ainoel knikt. ‘Ik heb zo veel verloren door de toeslagenaffaire’, verzucht ze. ‘Nu wil ik er zo snel mogelijk een punt achter zetten.’ De twee dertigers moeten er niet aan denken nog meer jaren ‘in de pauzestand’ te leven, in afwachting van de afhandeling van hun zaak. Dat is wel hoe het ervoor staat voor veel toeslagenouders. De overheidsmachine die is opgezet om hun herstel te regelen, is compleet vastgelopen. (zie inzet) Daarom hebben Ainoel en Weststrate hun hoop gevestigd op deze proef van het ministerie van Financiën. Dat wil met deze toeslagenouders uitproberen of een overeenkomst met gedupeerden over de geleden schade soelaas kan bieden. Als het blijkt te werken, wil de overheid meer ouders die mogelijkheid bieden. Weststrates wens is simpel: ‘Ik wil na de zomer rechten gaan studeren zonder een schuld op te bouwen.’ Nog bijna dagelijks betreurt ze het dat ze in 2010 haar studie Media en Entertainment Management heeft afgebroken vanwege de stress die de terugvorderingen van de Belastingdienst haar gaven. Ook Ainoel brak zo’n tien jaar geleden haar opleiding tot verzorgende af. Toen de Belastingdienst haar betichtte van fraude met de kinderopvangtoeslag, kon ze de terugvorderingen niet betalen en haar kinderen niet meer naar de opvang brengen. Dat de zorgorganisatie waar ze stage liep haar toen op staande voet ontsloeg, begrijpt ze. ‘Ik was er soms niet omdat ik op mijn kinderen moest passen. Dat kan niet, als je bijvoorbeeld bij kwetsbare mensen een katheter moet verwisselen.’ Het plan dat de vijftien ouders en hun advocaten in Utrecht krijgen voorgelegd, klinkt eenvoudig. Aan de hand van het verhaal van de gedupeerde bepaalt een letselschadeadvocaat een schadebedrag. Daarmee gaan ze naar de vertegenwoordigers van de overheid om te kijken of ze eruit kunnen komen. Lukt dat, dan sluiten de twee partijen een zogeheten vaststellingsovereenkomst (vso) – een rechtsgeldige overeenkomst die ook vaak wordt toegepast bij ontslagzaken of de afhandeling van de letselschade bij een verkeersongeluk. In die vso zijn de ouder en de overheid het eens geworden over de geleden schade en het bijhorende financiële herstelbedrag. Het idee is dat dit binnen acht à tien weken geregeld kan zijn. Niet alle ouders zijn na de voorlichtingsbijeenkomst volledig overtuigd, maar alle vijftien willen meedoen: ook Weststrate en Ainoel. ‘Zo krijg je als ouder een stem in het proces, dus meer regie’, zegt Ainoel. ‘Het gaat erom dat je krijgt wat je nodig hebt om door te gaan met je leven’, zegt Weststrate. ‘En om de vraag: hoeveel geld is mijn leven waard?’ Anoel: ‘Wat voor een prijskaartje hang je aan een leven in puin en zo veel misgelopen kansen?’ Het sluiten van zulke vaststellingsovereenkomsten zou een mogelijke oplossing kunnen zijn, denkt ook de Nationale Ombudsman, die uiterst kritisch is over de vastgelopen hersteloperatie van de overheid. Met zo’n overeenkomst kunnen ouders verder met hun leven, denkt hij, in plaats van dat ze nog jaren moeten wachten op uitsluitsel. Maar zo simpel is het niet, waarschuwen sommige betrokken advocaten al op voorhand. Het zal er bijvoorbeeld om spannen hoe ver de overheid bereid is te gaan met de vergoedingen. En hoe bepaal je hoe anders een leven was gelopen zonder de terugvorderingen van de Belastingdienst – en welk bedrag daar tegenover staat? Daarbij gaat het om zowel materiële schade als emotionele schade. ‘De hamvraag is: wat voor bedragen rollen eruit in de vaststellingsovereenkomst?’, zegt letselschadeadvocaat Lieke Boon. Voor haar is vso’s afsluiten haast dagelijkse praktijk, bijvoorbeeld voor agenten met PTSS. Nu staat Boon zo’n dertig toeslagengedupeerden bij. Als letselschadeadvocaat gaat ze de schade becijferen van twee cliënten die meedoen aan deze proef. Na een gesprek met de gedupeerde zet Boon de schadeposten op een rij aan de hand van de zogeheten smartengeldgids en eerdere gerechtelijke uitspraken over schadevergoedingen. ‘Een gedupeerde moet aannemelijk kunnen maken dat er een oorzakelijk verband is tussen bijvoorbeeld de toeslagenaffaire en het verlies aan inkomsten, een studievertraging of een huis dat ver onder de waarde is verkocht.’ Het berekende bedrag legt ze dan voor aan de overheid. Komen ze er uit, dan is er een overeenkomst. Het kan een goede methode zijn, denkt Boon. ‘De ouder krijgt meer grip op het proces, omdat zijn letselschadeadvocaat als eerste een bedrag op tafel legt. Na een onderhandeling met wellicht iets geven en iets nemen kan hij het gevoel hebben dat hij er heeft uitgehaald wat er inzit. Als er tenminste straks vertegenwoordigers van de overheid tegenover ons zitten die het mandaat hebben om het te regelen.’ Het valt de letselschadeadvocaat op dat de overheid nog geen richtlijnen heeft opgesteld waarmee gedupeerden en advocaten een idee krijgen van de bandbreedte van de schadebedragen. ‘Er is nog niet veel uitgedacht. Maar je moet het ook niet helemaal in tabellen willen vastleggen.’ ‘We willen juist toetsen per individuele situatie’, zegt een woordvoerder van staatssecretaris Aukje de Vries desgevraagd. ‘Indien nodig schakelen we een rekenbureau in.’ Het doel is, zegt de woordvoerder, ‘om gezamenlijk tot een rechtvaardige tegemoetkoming te komen, zodat de deelnemende partijen het dossier financieel kunnen afsluiten’. Maar door dat gebrek aan richtlijnen kunnen de verwachtingen van gedupeerden flink van elkaar verschillen, zo blijkt. Weststrate, in India geboren, is als baby geadopteerd door een Nederlands gezin. Nu woont ze in Deventer met haar dochter (15) en zoon (11). Het vso-traject vindt ze spannend, zegt ze met haar zachte stem. Ze spreekt bedachtzaam: ‘Ik ben niet iemand die zegt: ‘Ik wil dit en dat.’ Wel heeft ze het gevoel dat ze ‘ver onder haar potentie leeft’. Met een studie wil ze zichzelf ontwikkelen – ze hoopt dat dat kan als de vso is afgesloten. Verder heeft ze nog niet echt een vastomlijnd beeld van het bedrag dat haar schade zou dekken. ‘Dat zal mijn letselschadeadvocaat in zijn deskundigheid bepalen.’ Ainoel daarentegen heeft wel wat bedragen op een rijtje gezet, vertelt ze een week na de bijeenkomst in Utrecht. Ze zit op de grote zwarte bank in haar eengezinswoning in de Rotterdamse wijk Zevenkamp. Als bijstandsmoeder met schulden leeft ze inmiddels tien jaar met haar kinderen in armoede, vertelt ze. Ze is er van overtuigd: als ze had kunnen doorleren en werken, had ze nu tot de middenklasse kunnen behoren. Vóór die stress met de Belastingdienst had die zorgorganisatie waar ze stage liep haar immers een baan toegezegd. Die organisatie wilde haar zelfs de mogelijkheid geven een opleiding tot verpleegkundige te volgen, wat destijds haar grote droom was. Ainoel, opgegroeid in een Hindoestaans gezin in Assen, had een moeilijke jeugd. Na te zijn misbruikt belandde ze in een gesloten jeugdzorginstelling. Op haar 18de baarde ze haar eerste kind, een zoon die inmiddels 17 is. Daarna volgde nog een zoon (nu 12 jaar), met een andere vader. Met een derde man, die nu niet meer ‘in beeld’ is, kreeg ze een dochter (10), een zoon (7) en een dochter (3). De jongste twee kinderen kreeg ze toen ze al in de schulden zat. Voor haar studie en stage had ze kinderopvangtoeslag aangevraagd. In 2013 begon de Belastingdienst met het terugvorderen. ‘Toen stortte mijn hele kaartenhuis in’, zegt ze. Ze belandde in de bijstand en op haar uitkering werd bovendien beslag gelegd. De dertigduizend euro die ze vorig jaar maart ontving van de overheid na de eerste lichte toets is alweer op. ‘Toen stonden de familieleden op de stoep die mij in de loop van de jaren wat hadden toegestopt.’ Ook betaalde ze er een deel van haar schulden mee af. Ze zit financieel aan de grond, zegt ze, met nog 35 duizend euro schuld. Het raakt haar hoezeer deze situatie haar kinderen in hun ontwikkeling heeft geschaad. ‘Zij hebben mijn stress gevoeld en konden vaak niet goed slapen. Zij kunnen zich op school kunnen niet altijd concentreren.’ Daarom vindt ze het op zijn plaats dat ze een schadevergoeding krijgt voor de armoede waarin zij met haar gezin nu tien jaar leeft. Dat haar kinderen nooit op vakantie zijn geweest of aan sport konden doen. Dat hun verjaardagen niet werden gevierd en dat ze ook niet naar de verjaardagen gingen van andere kinderen, omdat er geen geld was voor cadeautjes. Ainoel heeft nog een duidelijke wens: de verbouwing van haar zolder. Met twee dakkapellen en wat wandjes zijn er drie kamers te maken van die ruimte, zodat alle kinderen een eigen kamer hebben. Nu deelt haar oudste zoon die na de zomer aan zijn examenjaar van de havo begint de donkere zolderruimte met haar andere zoon, die dan zal beginnen aan de brugklas. Dat doet hun schoolprestaties geen goed, zegt Anoel. De woningcorporatie verwees haar met haar vraag door naar de gemeente. Een gemeenteambtenaar bij wie ze dat verzoek neerlegde, suggereerde dat ze haar wens inbracht in het vso-traject. De verbouwing zou zo’n 21 duizend euro kosten. ‘Zonder de problemen met de Belastingdienst had ik genoeg verdiend om een huis te kopen met voor elk kind een eigen slaapkamer’, zegt Anoel. Daarbij zou ze graag weer aan het werk gaan, bijvoorbeeld in een leer-werktraject in de zorg. En ze wil van haar schulden af. Eigenlijk zou haar ex ook moeten worden vergoed voor al het geld dat hij haar heeft geleend om het gezin draaiende te houden, vindt ze. Nu zit hij daardoor ook financieel aan de grond. Ainoel vindt niet dat ze daarmee te veel vraagt. ‘De overheid moet herstellen wat ze kapot heeft gemaakt.’ Als ze uit de schulden is, weer aan het werk is en haar kinderen een eigen kamer hebben, komt er weer rust in mijn gezin, hoopt ze. ‘Dat is vooral belangrijk voor mijn kinderen, die het dan hopelijk weer beter doen op school.’ Of zo’n dakkapel binnen het bereik valt van een vaststellingsovereenkomst is nog maar de vraag. De woordvoerder van staatssecretaris Aukje de Vries (Toeslagen) wil het nog niet hebben over mogelijke bedragen in zo’n overeenkomst. Achter de schermen hoor je dat de overheid precedentwerking vreest: stel dat er een dakkapel wordt bekostigd en die ouder zet dat op Facebook, hoeveel aanvragen zullen er dan volgen? Uit de eerste adviezen van de Commissie Werkelijke Schade (zie kader) blijkt bovendien dat de overheid veel minder geeft dan de ouders vragen. Gemiddeld vragen de ouders om 91 duizend euro schadevergoeding – materieel en immaterieel – terwijl het gemiddelde uitgekeerde bedrag tot nu toe 37 duizend euro bedraagt. In de politiek en onder advocaten klinkt het dat de berekeningen van de Commissie Werkelijke Schade ondoorzichtig zijn: het is onduidelijk hoe de commissieleden tot een bepaling van het schadebedrag komen. De wachtrij is bovendien lang. ‘Daarom vind ik deze proef met de vaststellingsovereenkomst een geschenk uit de hemel’, zegt advocaat Khadija Bozia – zij voert het woord namens de bij de vso-proef betrokken advocaten. Het verbaast ook Bozia dat er nog geen lijstje is met vaste richtbedragen voor veelvoorkomende schadeposten in het levensverhaal van toeslagengedupeerden, zoals het verlies van een huis, een relatie, een kind of een baan. Of voor het oplopen van een trauma door de constante stress. ‘De overheid zou in zijn handjes moeten knijpen als ze met vso’s de dossiers kunnen sluiten.’ De ouders kijken nu reikhalzend uit naar de uitkomst. ‘In de Verenigde Staten zijn schadevergoedingen veel ruimhartiger’, zegt Ainoel. ‘Maar ik wil dit afsluiten. Ik wil af van het stempel van toeslagenouder.’ Weststrate heeft soms het gevoel dat ze weer terug in de tijd wordt geslingerd, nu ze weer zo bezig moet zijn met haar lijdensweg met de Belastingdienst. ‘Dan voel ik me weer verdrietig. Dat is ook een reden waarom ik dit graag snel wil afsluiten.’||https://www.volkskrant.nl/nieuws-achtergrond/in-een-proef-mogen-toeslagenouders-zelf-hun-schade-inschatten-maar-hoe-bepaal-je-wat-je-leed-heeft-gekost~b67ca07c/
2022-07-14||Gelegaliseerde drugs? In deze xtc-winkel zijn ze ‘te koop’||‘Krijg nou wat!’, zegt een vrouw die met twee pekineesjes en drie grote boodschappentassen door de Utrechtse Vinkenburgstraat struint. Links van haar hangen opvallende posters met de aankondiging: De XTC Winkel. Vrijdag 15 juli opent het eerste Nederlandse drugsmuseum zijn deuren voor het publiek. Binnen wacht de bezoeker allereerst een kleurrijke snoepwinkel met hangende xtc-snoepbuizen en een roze toonbank met daarop een kauwgomballenautomaat vol – fictieve – xtc-kauwgom, naast een beeldscherm. Op het scherm verschijnt een man die de bezoeker welkom heet en onder meer vraagt: ‘Zou je bereid zijn je leeftijd te geven voordat ik je xtc verkoop?’ Er tegenover zit de apotheek, een klinisch ogende ruimte met witte kasten, een touchscreen met dezelfde man die vragen stelt, maar nu in een witte doktersjas en vitrines vol medicijndoosjes met de opdruk ‘XTC – Poppi Pharmaceuticals’. Poppi is een bv van Mainline, een stichting die voorlichting geeft over veilig drugsgebruik. Met pop-up kunst- en wetenschappelijke evenementen wil Poppi bijdragen aan de discussie over het al dan niet legaliseren van drugs, ‘gebaseerd op feiten en zonder emoties of moraliteit’, licht directeur Machteld Busz toe. In de xtc-winkel worden geen drugs verstrekt. De bezoeker van het museum kan aan de hand van experimenten en vragen aangeven onder welke condities hij wel of geen xtc zou kopen als het aanbod zou zijn gelegaliseerd. ‘Yo! Welkom in Club X’, groet weer dezelfde man, maar nu in hippe outfit, vanaf het scherm op de bar annex draaitafel in de duistere kelder van Poppi’s grachtenpand, waar een harde beat door geluidsboxen dendert. ‘Wil je xtc kopen? Dat kan! Mag ik dan wel een kopietje van je ID maken?’ Tijdens de tour door het museum, dat openblijft tot eind september, krijgt de bezoeker vragen voorgelegd als: ‘Welke minimale leeftijd vind jij gepast in een xtc-winkel? Mogen verpakkingen van xtc er leuk en vrolijk uitzien? Vind je het verantwoord om dertig pillen tegelijk te mogen kopen voor je hele vriendenkring?’ De Universiteit Utrecht verzamelt alle antwoorden en zal daarmee analyseren in welke setting – medisch, winkel, uitgaansgelegenheid – en onder welke voorwaarden Nederlanders bereid zijn xtc te kopen als de werkende stof, mdma, zou worden gereguleerd. Dat moet uitmonden in publieks- en wetenschappelijke rapporten. ‘Met wet- en regelgeving kun je afval van synthetische drugsproductie regelen, net als in de gangbare industrie’, zegt Busz. ‘Ook aan de verkoopkant is een scala aan keuzes te maken bij regulering. Dat laten wij hier zien.’ Inmiddels is de helft van de Nederlanders tot en met 54 jaar voorstander van een vrijer beleid voor de verkoop en productie van xtc, blijkt uit een representatieve steekproef van de politieke barometer Ipsos. Voor jongeren tot 34 jaar is dat zes op de tien. Om te voorkomen dat alleen jongeren het museum bezoeken en hun antwoorden daarom niet representatief zijn voor ‘de doorsnee Nederlander’, nodigt Poppi actief andere doelgroepen uit, zoals politiemensen, politici, bezorgde ouders en beleidsmakers. Minister Kuipers van Volksgezondheid komt in augustus op werkbezoek. De drugswinkel is een gevolg van de discussie over het al dan niet legaliseren van xtc, die lijkt op te schuiven in de richting van regulering. Zo is er een staatscommissie in oprichting die de voor- en nadelen van medicinaal gebruik van mdma onderzoekt. In 2020 concludeerden achttien wetenschappers van de ‘Denktank MDMA-beleid’ dat gereguleerde productie en verkoop van xtc de beste beleidsoptie is voor milieu en gezondheid. Twee weken geleden verscheen van de onafhankelijke adviesraad Denkwerk, die maatschappelijke vraagstukken onderzoekt, het rapport Drugs de Baas. Daarin stellen zij dat het reguleren van xtc het beste alternatief is om drugscriminaliteit te bestrijden. In het Utrechts coalitieakkoord schrijft het gemeentebestuur dat het een betere balans nastreeft tussen regulering en bestraffen van xtc-gebruik, en het gemeentebestuur van Amsterdam initieert een pilot met gereguleerde verkoop van mdma. ‘Zou je een blaastest willen ondergaan voordat je xtc aanschaft in een club?’ Als de bezoeker van Club X in de kelder van de xtc-winkel (anoniem) een illegaal drugslab is gepasseerd en een reeks vragen heeft beantwoord, ontvangt hij een muntje waarmee hij een doosje fictieve xtc-pillen uit een automaat kan trekken. Zodra het doosje eruit valt, verandert de muziek die door de kelder schalt. ‘Wij stellen allemaal vragen waar je als beleidsmaker niet omheen kunt als je serieus met dit onderwerp bezig bent’, zegt directeur Busz. ‘In dit museum maken we heel tastbaar voor beleidsmakers aan welke knoppen je kunt draaien als je gaat reguleren. Daarmee heb je controle, kun je het gebruik sturen. Dat kun je op een illegale markt niet.’ De directeur is, samen met Vincent Schoutsen van kunstcollectief Het Uitvindersgilde en fotograaf Corné van der Stelt, medebedenker van deze ‘wetenschappelijke kunstuiting’. Ze raakte als programmamanager bij Mainline ooit geïnspireerd door het succesvolle Nederlandse beleid waarmee het heroïneprobleem in de jaren negentig werd bestreden. ‘Die gezondheidsbenadering van spuitomruil, methadonprogramma’s, gebruikersruimten, hulp bij huisvesting en decriminalisering bleek effectiever, menselijker en goedkoper dan het in en uit de gevangenis gooien wat je nog steeds in veel landen ziet. Nog steeds kent het drugsbeleid veel verliezers, zoals jongeren die in de drugscriminaliteit worden getrokken. Volgens Poppi kan ook voor hen een andere benadering gunstig zijn.’||https://www.volkskrant.nl/nieuws-achtergrond/gelegaliseerde-drugs-in-deze-xtc-winkel-zijn-ze-te-koop~ba3372a3/
2022-07-14||Zweedse rechter spreekt eerste vonnis uit tegen een verdachte van de Iraanse massa-executies in 1988||Een luxe cruisevakantie, dat was wat de Iraanse ambtenaar Hamid Nouri (61) in het vooruitzicht had toen hij op een koude novemberdag in 2019 naar Stockholm vloog. Hij zou in de Zweedse hoofdstad eerst familie bezoeken en daarna aan een welverdiende vakantie beginnen. Het liep anders. Op de luchthaven werd hij door de Zweedse politie gearresteerd en aangeklaagd voor betrokkenheid bij de executie van honderden Iraanse politieke gevangen. Volgens de aanklacht speelde Nouri een belangrijke rol in de beruchte massamoord in de zomer van 1988. In opdracht van de toenmalige leider Ayatollah Khomeini werden duizenden oppositieleden zonder proces doodgeschoten of opgehangen. Het ging hoofdzakelijk om leden van de Iraanse Volksmoedjahedien (MEK), een linkse verzetsbeweging. Ook leden van andere linkse partijen werden omgebracht. De moorden zouden een wraakactie zijn voor aanvallen van de MEK vanuit buurland Irak. Nouri zou destijds hebben gewerkt als assistent-aanklager in de Gohardasht-gevangenis, zo’n 20 kilometer ten westen van Teheran, waar honderden oppositieleden werden opgehangen. Nog nooit eerder werd iemand aangeklaagd voor de moorden van 1988. In Iran bleef hetzelfde regime aan de macht en de hoofdrolspelers van destijds zijn beloond met een succesvolle carrière in de politiek of ambtenarij. Ze hoefden zich nooit druk te maken over vervolging. Tot 2019, toen Nouri’s reisplannen werden gelekt naar de Iraanse oppositie in ballingschap. De in Zweden woonachtige Iraj Mesdaghi, een activist en zelf een overlevende van het geweld in 1988, kreeg van een bron te horen dat Nouri naar Zweden wilde komen om een familiegeschil op te lossen. Een van zijn stiefdochters ruziede met haar Zweedse ex-man over de zorg voor hun 2-jarige kind. Mesdaghi kwam meteen in actie. Hij schakelde een advocaat in die met behulp van getuigenverklaringen een aanklacht voorbereidde. Ook regelde hij dat Nouri een cruisevakantie kreeg aangeboden, zodat de Iraniër zeker naar Zweden zou komen. Toen bekend was op welke dag Nouri naar Stockholm zou vliegen, diende Mesdaghi’s advocaat de zaak in bij de Zweedse autoriteiten. Die besloten dat er voldoende reden was Nouri te arresteren. De Iraniër werd aangeklaagd voor oorlogsmisdaden en misdaden tegen de menselijkheid. Dit gebeurde op basis van het juridische universaliteitsbeginsel, dat geen specifieke connectie vereist tussen de dader en het grondgebied van de staat waar hij terechtstaat. Van dit principe kan gebruikgemaakt worden als er sprake is van ernstige beschuldigingen zoals genocide, oorlogsmisdaden en marteling. Op die manier werd ook Nazi-kopstuk Adolf Eichmann in 1961 in Israël berecht. Tijdens het proces, dat negen maanden duurde, wezen verschillende getuigen Nouri aan als betrokkene bij de executies. De Iraniër zou doodvonnissen hebben uitgesproken en gevangenen naar de galg hebben gedirigeerd. Voor een van de verhoren verhuisde het proces voor korte tijd naar Albanië. De rest van het proces vond plaats in het gerechtsgebouw in Stockholm, waar vrijwel dagelijks werd gedemonstreerd door aanhangers van de Iraanse oppositie in ballingschap. Een van de getuigen, Manoochehr Eshaghi, deed onlangs zijn verhaal in de Israëlische krant Haaretz. Eshaghi werd in 1981 gearresteerd bij een MEK-demonstratie en tot 10 jaar cel veroordeeld. Hij belandde in de Gohardasht-gevangenis, waar gevangenen dagelijks werden gemarteld. Ze werden afgeranseld en in een kleine ruimte geperst, waar ze bijna stikten. Elke gevangene moest voor een comité de MEK afzweren. Wie dat niet deed, belandde op een dodenlijst. Volgens Eshaghi was Nouri een van de verantwoordelijken. ‘Ik weet honderd procent zeker dat hij het is. En hij weet ook precies wie ik ben. Ik en mijn twee broers die ook gevangen zaten, waren een geliefd doelwit voor hem. Toen ik hem voor het eerst in de rechtbank zag, was ik bang. Maar toen ik mijn verhaal deed, voelde het goed.’ De Zweedse aanklager eiste afgelopen mei een levenslange gevangenisstraf. Nouri zelf ontkent elke betrokkenheid. Volgens hem werkte hij in de zomer van 1988 niet in de betreffende gevangenis en is sprake van een persoonsverwisseling. Dat zou ook verklaren waarom de naam Hamid Nouri op allerlei verschillende manieren opduikt in de getuigenissen. Iran, waar de executies van 1988 worden ontkend of gerelativeerd, noemt het proces illegaal en eist de vrijlating van Nouri. Volgens het regime is sprake van een ‘politieke show’ aangezwengeld door de MEK, volgens Teheran een terroristische organisatie. Daarnaast dreigt het regime met de executie van Ahmedreza Djalali, een Zweeds-Iraanse wetenschapper. Djalali ging in 2016 voor een wetenschappelijk congres naar zijn geboorteland, werd opgepakt en beschuldigd van spionage, en werd veroordeeld tot de doodstraf. Mocht Nouri veroordeeld worden, dan is dat ook pijnlijk voor de president van Iran, de conservatieve hardliner Ebrahim Raisi. Hij was in 1988 een van de vier leden van de zogeheten ‘doodscommissie’, die de executies organiseerde.||https://www.volkskrant.nl/nieuws-achtergrond/zweedse-rechter-spreekt-eerste-vonnis-uit-tegen-een-verdachte-van-de-iraanse-massa-executies-in-1988~badfde91/
2022-07-14||Voorvechter van abortusrechten voor de rechter wegens abortuspil: ‘Je helpt elkaar, dat is normaal’||Gestrest. Zenuwachtig. Maar ook, Justyna Wydrzyńska moet even naar het juiste woord zoeken, opgewonden. Zo voelt ze zich. ‘En ik voel me sterk. Ik krijg talloze steunbetuigingen.’ Maar even later: ‘De afgelopen maanden waren een nachtmerrie.’ Donderdag staat Wydrzyńska, een bekende voorvechter van abortusrechten in Polen, in Warschau voor de rechter. Het is de tweede hoorzitting in de zaak die tegen haar is aangespannen wegens het versturen van abortuspillen per post. De maximumstraf die ze kan krijgen is drie jaar cel. Een rechtszaak als deze is niet eerder gevoerd in Polen. Of in Europa. ‘Er was een man’, zegt Wydrzyńska. Ze laat een pauze vallen. ‘Hij meldde bij de politie dat zijn vrouw is geholpen bij een abortus met pillen. Hij las haar berichten, dat spoor leidde naar mij. En hij heeft me aangeklaagd.’ Ze doet haar verhaal in het hoofdkantoor van het Abortion Dream Team, een collectief van activisten dat vrouwen in Polen advies geeft over abortus vrouwen wijst waar ze abortuspillen kunnen bestellen. Om haar heen aan tafel zitten collega-activisten. Terwijl Wydrzyńska haar verhaal doet, blijven berichten en telefoontjes met hulpvragen binnenstromen. Vorig jaar hielp de organisatie 34 duizend vrouwen bij abortus. Het ging in 32 duizend gevallen om aanvragen voor een abortuspil. Volgens de World Health Organization (WHO) is dat tot twaalf weken de veiligste manier om de zwangerschap af te breken. De leden van het Abortion Dream Team doen hun werk open en bloot, met uitzicht op de skyline van Warschau. Want wat ze doen, is legaal, zeggen de activisten. Toch dwingen wet en politiek in Polen tot behoedzaamheid. Polen heeft een van de strengste abortuswetgevingen in de Europese Unie: afbreken van de zwangerschap is slechts bij uitzondering (incest, verkrachting of gevaar voor het leven van de moeder) toegestaan. In oktober 2020 gaf het Poolse Constitutioneel Hof op verzoek van een groep parlementariërs een uitleg aan de regels die nog nauwer was dan de wet al was, met de grootste protesten in decennia tot gevolg. Hoewel abortus in de meeste gevallen verboden is, is een vrouw die een abortus krijgt niet strafbaar. Degene die haar daarbij helpt is dat wel. Dit betekent dat op het gebruik van de abortuspil geen vervolging staat, maar op het versturen, schenken of verkopen van pillen wel. Dit geldt volgens de wet als ‘hulp bij abortus’. Dat uitgerekend Wydrzyńska in het beklaagdenbankje staat, berust volgens haar op toeval. Het had net zo goed iemand anders kunnen overkomen. ‘Het sturen van abortuspillen gebeurt heel vaak, in allerlei situaties, zonder dat een man de politie belt. Je helpt elkaar, dat is normaal.’ In het voorjaar van 2020, vlak na het uitbreken van de coronapandemie, kreeg het Abortion Dream Team bericht van Ania, die Wydrzyńska verder niet kende. Ze wilde haar zwangerschap afbreken, maar haar echtgenoot belette dit. Er was sprake van huiselijk geweld, zegt Wydrzyńska. ‘Dat raakte me. Ik had vroeger een gewelddadige en controlerende echtgenoot. Ik wist precies waar Ania doorheen ging. De eerste stap om uit zo’n relatie te breken, is de controle over je eigen lichaam terugkrijgen. Daarom wilde ik haar helpen.’ Normaal gesproken wijzen leden van het Abortion Dream Team vrouwen alleen waar ze abortuspillen kunnen krijgen: in het buitenland, en per post verstuurd. ‘Mij is misschien wel duizend keer gevraagd of ik zelf niet pillen kon sturen en altijd zei ik: nee, bestel ze in het buitenland.’ Alleen deze keer, mede vanwege de chaos tijdens de begindagen van corona, besloot Wydrzyńska ze zelf te sturen. Dat heeft de openbaar aanklager aangegrepen voor vervolging. Poolse conservatieven zien de rechtszaak als een kans om harder op te treden tegen de verspreiding van abortuspillen. Zoals Ordo Iuris, een stichting die zich uit ‘sociaal belang’ in de zaak heeft gemengd. Poolse media beschrijven de organisatie als ultra-katholiek, zelf noemen ze zich een juridische denktank. Deelname aan procedures die te maken hebben met abortus is een van de hoofdactiviteiten van Ordo Iuris, zegt Katarzyna Gęsiak, directeur van het centrum voor medisch recht en bio-ethiek in haar woonplaats Radom. Maar daarbij hanteren ze het wetboek in plaats van de Bijbel. ‘Wij gebruiken enkel juridische argumenten, nooit religieuze argumenten. Die heb je namelijk niet nodig. De wet is de wet.’ Zelf is Gęsiak praktiserend katholiek, maar de wet weegt zwaarder dan haar persoonlijke overtuigingen. Dat deze nu in Polen overlappen komt volgens haar doordat ‘wetten en ethiek hier consistent met elkaar zijn.’ In het geval van Wydrzyńska is het Gęsiak te doen om de handhaving van de wet, die volgens haar slecht wordt nageleefd als het om abortuspillen gaat. ‘Ze heeft de wet overtreden en moet worden gestraft.’ Gęsiak ziet de zaak als belangrijk precedent. ‘We hebben vaak zelf geprobeerd een zaak aan te spannen wegens het verspreiden van de pillen, maar rechters en openbaar aanklagers werkten niet mee.’ De advocaat van Ordo Iuris die bij de zaak betrokken is, zei bij de eerste hoorzitting in april dat strafrechtelijke vervolging ‘individuele en algemene preventie’ tot doel heeft. Intimidatie, zeggen activisten. In het kantoor van het Abortion Dream Team zegt Kinga Jelińska, een collega van Wydrzyńska: ‘De abortuspil frustreert tegenstanders omdat pillen zo moeilijk te controleren zijn. En daar gaat het om: controle.’ Opiniepeilingen wijzen uit dat een meerderheid van de Polen de huidige abortuswetgeving te streng vindt. Maar conservatieven hebben nog altijd veel politieke invloed. Een jarenlange crisis in de Poolse rechtsstaat heeft twijfel gezaaid over de onpartijdigheid van rechters. ‘De zaak is politiek,’ zegt Jelińska, ‘we moeten op elk scenario zijn voorbereid.’ Maar één ding is zeker, zegt ze strijdbaar, de geest gaat niet terug in de fles. ‘De wet is bankroet. Er is een maatschappelijke omslag gaande in Polen. Vorig jaar alleen al hebben we bij meer abortussen geholpen dan in de dertig jaar dat abortus was toegestaan in Polen. Abortus is geen abstract juridisch thema, het is deel van de werkelijkheid.’ Het werk van de activisten verandert niet, ook niet nu Wydrzyńska gevangenisstraf boven het hoofd hangt. Na de eerste zitting in april kwam ze terug op kantoor, zette koffie, herpakte zich. ‘De telefoon ging en ik nam op. Iemand had mijn hulp nodig.’||https://www.volkskrant.nl/nieuws-achtergrond/voorvechter-van-abortusrechten-voor-de-rechter-wegens-abortuspil-je-helpt-elkaar-dat-is-normaal~bed513b3/
2022-07-14||Nieuw zelfportret van Vincent van Gogh ontdekt in Schotland||Het zelfportret, dat voorlopig verscholen blijft achter karton en een laag lijm, heeft Van Gogh vermoedelijk in 1887 geschilderd, in Parijs. Dat meldt NRC. Dat is enkele jaren nadat hij in Nuenen woonde, tussen 1883 en 1885. Vijftien jaar na de dood van Van Gogh in 1890 werd het werk uitgeleend aan het Stedelijk Museum in Amsterdam. Daar zou het ingelijst zijn, met karton op de kant van het doek dat minder ‘af’ was, aldus de BBC. Zo werd het zelfportret jarenlang aan het zicht onttrokken. ‘Hoofd van een boerin met een witte muts’ bevindt zich sinds 1960 in de collectie van het museum in Edinburgh, nadat een advocaat uit Edinburgh het werk aan het museum schonk. Het onderzoek vond plaats ter voorbereiding op de tentoonstelling A Taste for Impressionism, die over twee weken opent. Daarin zal niet alleen het portret van de boerin te zien zijn, zoals het plan was, maar ook de röntgenfoto die een idee geeft van het zelfportret. Na de expositie zal een restaurator het gezicht van Van Gogh, in alle rust en zonder deadline, proberen het gezicht van Van Gogh achter de lijm vandaan te halen. ‘Zoiets moet heel voorzichtig gebeuren, daar willen we geen druk op zetten’, aldus Frances Fowle, conservator bij het museum. Om geld te besparen gebruikte Van Gogh eerder door hemzelf beschilderde doeken. Hij werkte soms over een ouder schilderij heen en soms draaide hij de doeken om. Zo ontstonden meerdere schilderijen op één doek.||https://www.volkskrant.nl/cultuur-media/nieuw-zelfportret-van-vincent-van-gogh-ontdekt-in-schotland~b0fdeeda/
