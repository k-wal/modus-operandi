2022-07-07||De Volkskeuken: Japanse knispervriend||Als we bij een volgende pandemie of andere rampspoed per ongeluk toch weer aan het hamsteren slaan, ren ik langs het wc-papier direct door naar het schap met het Japanse broodkruim. Sinds ik als student het advies van Sylvia Witteman opvolgde om gebakken broodkruim over de spaghetti te strooien, is dit kruim basisvoedsel geworden in mijn keuken. Gebakken met kruiden, citroenrasp of gerookt paprikapoeder gaat het over praktisch alles. Ik maak het alleen niet meer zelf, want drie keer zo snel en even lekker is mijn grote Japanse knispervriend: panko. In tegenstelling tot het zanderige paneerpoeder dat in de supermarkt naast de allesbinder te vinden is en dat in z’n ingrediëntenlijst een opvallende gelijkenis vertoont met beschuit, bestaat panko uit fantastische brosse stukjes gedroogd brood die iets weg hebben van sneeuwvlokjes. De eigenaar van de Japanse delizaak Osozai in Rotterdam vertelt dat er in Japan veel verschillende soorten panko zijn, in harde en zachte variant. Online stuit ik op een pankofabriekje in Tokio dat inderdaad tientallen soorten maakt. Zij bakken hun brood in de oven, maar fabrieken garen het brood in metalen bakken waar stroom doorheen gaat. Volgens het boek Japanese Soul Cooking draagt dat proces bij aan de luchtige pankostructuur. Tegenwoordig zet ik mijn knispervriend in om mezelf te stimuleren meer groente te eten. Deze geroosterde bloemkool met kurkuma-kerriekruim smaakt bijvoorbeeld heerlijk. Eet met vis en wat rijst. Of kook er enkel een ei bij en eet als kleine maaltijd, zoals ik. 1 kleine bloemkool (750 g bloemkoolroosjes) 1 theel. kurkumapoeder ½ theel. kerriepoeder 6-8 eetl. panko (Japans broodkruim) 2 teentjes knoflook, in schijfjes enkele takjes bieslook, fijngehakt 2 zachtgekookte eieren, in partjes 50 g geklaarde boter (supermarkt) Verwarm de oven op 200 graden (hetelucht). Snijd de bloemkool in hapklare roosjes. Smelt de helft van de boter in een koekenpan en hussel de roosjes hierdoorheen. Bekleed een ovenschaal met bakpapier, leg de bloemkoolroosjes erin en bestrooi met zout. Rooster ze in ongeveer 20-25 minuten zacht met bruin geblakerde randjes. Maak het broodkruim: verhit een dun laagje olie in een koekenpan op laag vuur. Voeg kurkuma- en kerriepoeder toe en laat even zachtjes bruisen. Schep de panko erdoor. Blijf omscheppen en laat langzaam licht goudbruin worden. Smelt het restje geklaarde boter in een koekenpan en fruit de knoflook. Schep hier de bloemkool doorheen. Leg de bloemkool op een schaal. Garneer met de bieslook, de partjes ei en het broodkruim.||https://www.volkskrant.nl/beter-leven/de-volkskeuken-japanse-knispervriend~b46142c3/
2022-07-07||De Volkskrant tv-selectie voor vrijdag 8 juli||Canvas, 20.25 uur In 1972 brachten de Amerikaanse filmster Jane Fonda en singer-songwriter Joan Baez een bezoek aan Vietnam, waar op dat moment een oorlog woedde tussen het communistische noorden en het westers georiënteerde zuiden. Fonda liet zich fotograferen op een Noord-Vietnamees luchtafweergeschut. Een aflevering van Beeldgeheimen blikt terug op deze periode en vertelt hoe Fonda’s actie in Amerika felle kritiek oogstte en haar de bijnaam Hanoi Jane opleverde. De Noord-Vietnamese autoriteiten maakten dankbaar gebruik van de beelden voor propaganda-activiteiten. Net 5, 20.30 uur (Rampenfilm, James Cameron, 1997) De megalomane rampenfilm over de gedoemde liefde tussen de gekooide aristocraat Rose (Kate Winslet) en de levenslustige armoedzaaier Jack (Leonardo DiCaprio) werd ondanks alle bedenkingen vooraf een immens succes. De Academy deelde elf Oscars uit en Titanic verdiende zijn ongekende budget van 180 miljoen euro vele malen terug. De spectaculair in beeld gebrachte scheepsramp blijft misschien de voornaamste attractie van de film, maar ook de hoofdrolspelers zijn fantastisch, en ook daarbuiten bevat Titanic diverse klassieke momenten, waaronder een van de populairste sterfscènes uit de geschiedenis van Hollywood. NPO 2, 20.31 uur In Oases in de Oriënt sluit Kefah Allush zijn reis door het Midden-Oosten af met een bezoek aan Libanon, ooit een lichtend voorbeeld voor de regio maar tegenwoordig vaak gezien als een mislukte staat. Libanezen die willen ontsnappen aan de chaos en sociale onrust van Beiroet kunnen op adem komen in de Qadisha-vallei. In deze groene plek in het noorden van het land ziet Allush het ‘Bos van de ceders van God’. De ceder is het symbool van Libanon en prijkt op de nationale vlag, maar net als de Libanezen zelf hebben de imposante bomen het niet makkelijk. NPO 2, 22.19 uur Documentairemaker Lieve Blancquaert reisde al de wereld rond om vast te leggen hoe verschillende culturen omgaan met geboorte en sterven, en in een nieuwe serie verkent ze hoe in diverse landen seksualiteit wordt beleefd. In de eerste aflevering van Let’s Talk About Sex is ze in Japan, waar het aantal geboortes al tientallen jaren onveranderlijk laag is. Jongeren lijken steeds minder geïnteresseerd in het vinden van een partner en blijven vaak tot ver na hun 20ste maagd. In Tokio spreekt Blancquaert jongeren die om diverse redenen single blijven. Eén, 22.40 uur (Romkom, Richard Curtis, 2013) De jonge Tim is niet gemaakt voor de liefde. Te stuntelig, te weinig gevoel voor timing, te roodharig ook, zo zegt hij het aan het begin van About Time. Zijn zegen is de tijdreistruc waarvan alle heren van zijn familie zich kunnen bedienen. Na enige oefening ontpopt de sukkelaar zich al tijdreizend tot de perfecte, hyperattente man die zijn fouten en onhandigheden onbeperkt overschrijft met een betere versie van die gebeurtenis. Dat maakt de plot wat wankel, maar het levert wel charmante scènes op. MUZIEK NPO 2, 23.13 uur Nadat John Legend gisteren het openingsconcert heeft gegeven, is North Sea Jazz vandaag echt van start gegaan. De komende avonden presenteert Winfried Baijens drie liveverslagen van het bekendste soul-en-jazzfestival van Nederland. In de uitzending spreekt hij speciale gasten en artiesten, terwijl Andrew Makkinga en Samantha Coleridge verslag doen vanaf het festivalterrein in Rotterdam. Naast artist in residence Herbie Hancock zijn er dit jaar optredens van onder anderen Alicia Keys, Gregory Porter, Lianne la Havas, Ibrahim Maalouf en Nile Rodgers & Chic. BBC 1, 01.10 uur (Thriller, Mike Figgis, 1990) Dennis Peck is een van de beste én corruptste agenten van de LAPD. Collega’s die drugs wegmoffelen of een ongewapende crimineel doodschieten, houdt hij routineus de hand boven het hoofd. Wanneer twee rechercheurs van Interne Zaken zich met Peck bemoeien, slaan bij hem de stoppen door. Peck blijkt een ware psychopaat, die iedereen die hem hindert uit de weg ruimt. Richard Gere is perfect als Peck: ijzig en agressief, maar ook onpeilbaar en zo koelbloedig dat het vanzelf griezelig wordt. Het gelikte camerawerk en de morbide sfeer maken van Internal Affairs een hoogtepunt in het oeuvre van filmauteur Figgis (Leaving Las Vegas).||https://www.volkskrant.nl/cultuur-media/de-volkskrant-tv-selectie-voor-vrijdag-8-juli~bcd1cdf1/
2022-07-07||Eigenzinnig, met flair en venijn en voor altijd Sonny Corleone||Onvoorstelbaar feitje uit de carrière van James Caan, de woensdag op 82-jarige leeftijd overleden Amerikaanse acteur. Minder dan een maand voor de opnamen van The Godfather kozen de studiobonzen van Paramount hém als Michael Corleone, de bedachtzame jongste zoon van Don Vito. En dus niet Al Pacino. Gelukkig won regisseur Francis Ford Coppola de in het boek Leave the Gun, Take the Cannoli opgetekende worsteling met de studio om de casting van ’s werelds bekendste (misdaad)speelfilm. En mocht de Joodse slagerszoon Caan de rol van zijn leven spelen als die oudste zoon van de maffia-don, Sonny Corleone. Rusteloos, bronstig, explosief. Het afgetrainde karateka-lijf gestoken in sportief wit arbeidersgangster-hemdje, de spreekstijl los en swingend, héél anders dan de rest van de cast. Caans eigen toevoeging aan het script, zijn vrije klanknabootsing van een liquidatie, ‘bada bing!’, (‘zo hun hersens over je dure yuppenpak’), zou het later nog tot de bedrijfsnaam van Tony Soprano’s striptent schoppen in de tv-serie The Sopranos. Een gedoemde zoon, die Sonny; wel vaders kracht, maar niet diens geduld en intelligentie. De meest Amerikaanse zoon ook, qua uiterlijk: voorbestemd om de Italiaanse migrantenfamilie in de bovenlaag van de samenleving te installeren, als zijn driftige karakter niet steeds zo opspeelde. En als de concurrerende clan Sonny dan doorzeeft in het eerste deel van The Godfather, in een van de meest memorabele en gewelddadige sterfscènes in de filmgeschiedenis, neemt zoon Michael die - uiteindelijk onmogelijke - taak op zich; gespeeld door de meer donkere Pacino, de acteur die ook echt van Siciliaanse en zelfs Corleoneaanse komaf is. Helemaal zoals Coppola de rolverdeling aanvankelijk ook had bedacht, de cineast die Caan al op de universiteit in New York had leren kennen en hem eerder een vroege hoofdrol schonk als lifter en oud college-footballster met hersenschade in The Rain People (1969). James Edmund Caan, geboren in 1940 en opgegroeid als zoon van Duitse migranten in een ruig deel van de New Yorkse stadwijk Queens, was de enige van de hoofdrolspelers uit The Godfather die wel in direct contact stond met échte Italiaans-Amerikaanse gangsters. De acteur groeide met ze op, raakte later ook bevriend met het hoofd van de Colombo-maffiafamilie; de peetvader van een van zijn zoons. Caan, die als uitermate sportief student geïnteresseerd raakte in acteren, begon zijn filmleven met een minirol als zeeman in Billy Wilders klassieke romantische komedie Irma la Douce (1966). Hij timmerde wel aan de weg, de eerste tien jaar van zijn carrière; een bijrol naast John Wayne in Howard Hawks western El Dorado (1966), een hoofdrol als astronaut in Robert Altmans Countdown (1967). Caan had flair, venijn, schwung. Maar er zaten aanvankelijk nauwelijks hits onder de titels waarin hij speelde. The Godfather (1972) veranderde alles en leverde hem ook zijn enige Oscarnominatie op. Die plotse sterrenstatus ging een poos mee, wat leidde tot rollen in de cult-sciencefiction Rollerball (1975) en het bij Deventer gefilmde oorlogsepos A Bridge Too Far (1977). Ondertussen sloeg de eigenzinnige Caan ook opvallend veel fraaie (hoofd)rollen af, in klassiek te worden films zoals The French Connection, Apocalypse Now, One Flew Over the Cuckoo’s Nest, Kramer vs Kramer. Hij regisseerde zelf ook één speelfilm, het lauw ontvangen Hide in Plain Sight (1980), waarin hij een gescheiden echtgenoot speelde van een vrouw die hertrouwt met een crimineel. In de jaren tachtig, nadat zijn zus overleed, raakte de acteur in een depressie, die hij poogde te dempen met drugs. Caan liep weg van de set en was jarenlang uit beeld in Hollywood. Hij haalde meer voldoening uit het coachen van het honkbalteam van zijn zoontje, zei de acteur er later over, maar dat verdiende niet genoeg. Dus toch maar een comeback: als de na een ongeluk door zijn ‘fan’ gevangen gehouden romanschrijver in Misery (1990), een van de beste Stephen King-verfilmingen. Daarna viel het werk nooit meer stil, met de gangsterrol als vaste en gevarieerde waarde: van de komische variant in Mickey Blue Eyes (1999), naast Hugh Grant, tot de wraakzuchtige vader van Grace (Nicole Kidman) die de populatie van het krijtstreep-stadje neer laat maaien in Lars Von Triers meesterwerk Dogville (2003). Afgelopen februari sprak de Volkskrant nog met Caan, vanwege het vijftigjarig bestaan van The Godfather. De acteur, vrolijk en wat hardhorend, zag uit naar de opnamen van een nieuwe speelfilm van Coppola, Megapolis, waarin hij een rol zou gaan spelen. Hij sprak met liefde over de cineast: ‘Francis is mijn kleine goeroe’. En kon nog niks verklappen over de film, ‘ik zeg alleen dat het iets héél groots is’. Of Coppola ondertussen al was aangevangen met draaien is niet bekend. Caan, die meer dan honderd rollen speelde, zal in ieder geval nog te zien zijn in de al gedraaide misdaadfilm Gun Monkeys. De acteur, die vijf kinderen nalaat, huwde en scheidde vier keer.||https://www.volkskrant.nl/nieuws-achtergrond/eigenzinnig-met-flair-en-venijn-en-voor-altijd-sonny-corleone~b5fa90af/
2022-07-07||Vaccinatie tegen apenpokken binnenkort beschikbaar voor risicogroepen||Met 7 duizend besmettingen wereldwijd en 400 in Nederland lijkt de apenpokkenuitbraak niet zomaar meer in te dammen. Met de vaccinatiecampagne wil Kuipers ‘voorkomen dat het apenpokkenvirus zich breder verspreidt en een endemische ziekte wordt waar we geen vat meer op hebben’. Daarnaast moet het de ernst van de ziekte verminderen. Tot nu toe is in Nederland één persoon met apenpokken op de intensive care opgenomen. Het apenpokkenvirus gaat tot nu toe zowel in Nederland als in andere Europese landen vooral rond in kringen van mannen die seks hebben met mannen en transgenders. Dat is dan ook de groep waar de vaccinatiecampagne zich op zal richten. In het bijzonder gaat het nu om ongeveer 2.000 personen die ook in de risicogroep voor hiv zitten in de regio Amsterdam, omdat apenpokken daar momenteel het meest rondgaan. Tegelijkertijd treft het ministerie voorbereidingen voor de vaccinatie van de gehele risicogroep. Die bestaat uit 32 duizend mannen die seks hebben met mannen en transgenders, specifiek zij die in de hiv-risicogroep zitten, hiv hebben, of een verhoogd risico op soa’s lopen. Volgens Kuipers wil die doelgroep graag meewerken aan de bestrijding van het virus en is de vaccinatiebereidheid hoog. Het RIVM gaat op aanwijzing van de minister verder onderzoek doen naar het draagvlak binnen de doelgroep, en zal daarnaast meer voorlichting geven over de uitbraak. Voor de vaccinatie wordt het normale pokkenvaccin gebruikt. Daarmee werd in de vorige eeuw het pokkenvirus volledig uitgeroeid. Iedereen die in aanmerking komt voor vaccinatie krijgt twee doses aangeboden, met een tussenperiode van vier weken. Pas enkele weken daarna is het vaccin volledig werkzaam.||https://www.volkskrant.nl/nieuws-achtergrond/vaccinatie-tegen-apenpokken-binnenkort-beschikbaar-voor-risicogroepen~b7e2b5c9f/
2022-07-07||Wetenschappers ontdekken reusachtige, vleesetende dino met kleine armpjes als een T-rex||De Argentijnse paleontologen hebben de nieuwe dino Meraxes Gigas genoemd, waarin ‘Meraxes’ verwijst naar een draak uit de fantasy-serie Game of Thrones. Vliegen kon deze dinosaurus niet, maar qua grootte deed-ie niet onder voor een mythisch wezen, met een gewicht van vier ton en een kop van meer dan een meter groot: vandaar ‘Gigas’. Dat de wetenschappers een duidelijk beeld konden krijgen van Meraxes komt door de kwaliteit van het opgegraven exemplaar, met veel intacte botten uit de benen, torso en staart. Ook was bijna de hele schedel nog intact, waar vervormingen in te zien waren die als versiering zouden hebben gefungeerd, om potentiële partners aan te trekken. Het hoogtepunt van de vondst: botten van de armen van de dino, die haast pietluttig lijken in contrast met de rest van het enorme postuur. Het beeld van Meraxes doet wellicht vermoeden dat de nieuwe soort verwant is aan Tyrannosaurus rex, maar dat is beslist niet het geval, schrijven de onderzoekers donderdag in Current Biology. De T.rex is een zogenaamde ‘Coelurosauriër’, Grieks voor ‘hagedis met holle staart’: de dwarsdoorsnede van de botten in de staart lijkt bij deze dino’s op een honingraat. Dat heeft Meraxes niet, en behoort daarom tot een andere familie, de relatief onbekende Carcharodontosauridae (‘hagedis met haaientanden’), die al tien miljoen jaar voor de komst van de T.rex was uitgestorven en op andere continenten leefde. Gedurende miljoenen jaren waren er dus meerdere soorten met ongeveer hetzelfde bouwplan. ‘Reusachtige roofdino met allesbehalve indrukkende armen’ moet daarom een zeer succesvol ontwerp zijn geweest. Dat de armen kort waren omdat ze simpelweg geen functie hadden, is niet waar: Meraxes en eerder ontdekte fossielen hadden sterke botten en spieren in de arm, waardoor de ledematen hoogstwaarschijnlijk niet rudimentair waren. De ideeën over wat hun functie dan wél was, lopen uiteen: sommige experts denken dat de grote dino’s zichzelf met korte, sterke armen overeind konden helpen na een val, anderen stellen dat de korte armpjes hielpen tijdens het paren. De theorie waar het Argentijnse onderzoek zich achter schaart is dat er minder energie was voor de groei van armen, omdat alles naar de grootte van de hoofden moest. Andere fossielen lijken dit verband te bevestigen, en ook het Meraxes-exemplaar past in het plaatje. Deze theorie verklaart niet waar dit soort dino hun toch gespierde armen voor gebruikten. ‘Het is een wat makkelijke verklaring, maar niet per se beter of slechter dan anderen’, zegt Melanie During, vertebratenpaleontoloog aan de Universiteit van Uppsala en niet betrokken bij de nieuwe studie. ‘Je kunt de ledematen nooit in actie zien, dus alle theorieën zijn tot op zekere hoogte speculatie’. Dat is geen enorm probleem, zegt ze: bij een ontdekking als deze zijn onderzoekers haast gedwongen even stil te staan bij de aard van de armpjes. Maar, zegt During, het liefst niet te lang, anders zou het afleiden van de ontdekking van een ‘gaaf, groot beest dat niet zou hoeven terugdeinzen van een ruzie met een T.rex.’||https://www.volkskrant.nl/wetenschap/wetenschappers-ontdekken-reusachtige-vleesetende-dino-met-kleine-armpjes-als-een-t-rex~b95eaed5/
2022-07-07||Strafrechtelijk onderzoek naar mogelijke fraude met stikstofberekeningen Lelystad Airport||Dat bevestigt het OM na berichtgeving van Omroep Flevoland. De Samenwerkende Actiegroepen Tegen Laagvliegen (SATL), bestaande uit organisaties van bezorgde omwonenden van Lelystad Airport, deden twee jaar geleden al aangifte tegen topambtenaren van het ministerie van Infrastructuur en Waterstaat, adviesbureaus en de directie van Schiphol – dat eigenaar is van Lelystad Airport – vanwege de foutieve berekeningen. Het Functioneel Parket, dat zich binnen het OM bezighoudt met complexe fraude en milieucriminaliteit, wil niets loslaten over de inhoud van het onderzoek of eventuele verdachten. De SATL zeggen in een reactie ‘tevreden’ te zijn met deze ‘terechte stap, die in onze ogen niet kon uitblijven’. In maart 2020 concludeerden het RIVM en de Commissie voor de milieueffectrapportage (m.e.r.) al dat de stikstofcijfers van het ministerie van Infrastructuur en Waterstaat, op basis waarvan Lelystad Airport mocht uitbreiden, niet klopten. Zij deden dat nadat de SATL op basis van eigen berekeningen als eerste hadden geopperd dat de cijfers niet in de haak waren. Het RIVM en de Commissie kwamen erachter dat het ministerie er bij de eerste berekening ten onrechte vanuit was gegaan dat de uitlaatgassen van vliegtuigen door verbrandingswarmte opstijgen. Daardoor werd de hoeveelheid stikstof die op de Veluwe en andere natuurgebieden neer zou slaan onderschat. Met de nieuwe berekeningen kwam de depositie in de Veluwe hoger uit dan de grens waarboven een natuurvergunning nodig is. Die natuurvergunning had Lelystad Airport in mei 2019 al aangevraagd. Het deed daarbij een beroep op het Programma Aanpak Stikstof (PAS), een regeling waarmee stikstofuitstoot in het heden gecompenseerd kon worden met reductie in de toekomst. Nog in dezelfde maand verwees de Raad van State het PAS echter naar de prullenbak, waarmee de stikstofcrisis geboren was. Omdat Lelystad Airport in de vergunningsaanvraag bovendien nog de foute berekeningen gebruikte, wees minister Christianne van der Wal van Natuur en Stikstof de aanvraag in maart dit jaar af. Als Lelystad Airport open wil, zal het met correcte berekeningen moeten komen. Het zal zijn eigen stikstofuitstoot bovendien ver genoeg naar beneden moeten brengen om een natuurvergunning te verkrijgen. Zelfs als dat lukt, is het niet zeker dat Lelystad Airport opengaat. Onder omwonenden en lagere overheden in de regio is er ook veel verzet tegen de laagvliegroutes, die naar verwachting veel geluidsoverlast zullen veroorzaken. Het kabinet moet daar nog definitief een knoop over doorhakken. Minister Mark Harbers van Infrastructuur en Waterstaat liet daarom onlangs weten dat een besluit over de opening van Lelystad Airport nog tot zeker 2024 op zich zal laten wachten.||https://www.volkskrant.nl/nieuws-achtergrond/strafrechtelijk-onderzoek-naar-mogelijke-fraude-met-stikstofberekeningen-lelystad-airport~be4a937d/
2022-07-07||Taco's Tourdebuut: Als het de schuld is van die versnelling, dan is het nog erger dat ik verloren heb ||‘Ik heb natuurlijk niet goed geslapen na die verloren sprint van woensdag. Drie uurtjes maar. Je blijft piekeren en nadenken over wat er is gebeurd, vooral in de laatste kilometer van de etappe die ik zo graag wilde winnen. Een kasseienrit, een belangrijke rit. Elke keer denk je: wat had ik beter moeten doen? Ik denk dat er gisteren heel veel goed ging en dat ik niet veel anders had kunnen doen. Bij dat nadenken kwam er soms een moment van trots en dan weer een moment van ‘shit’, dan teleurstelling, dan weer boosheid. Na de finish stond ik met allemaal pers om me heen te wachten op de bevestiging van de uitslag. Het was heel stil, merkte ik. Misschien omdat het iedereen wel duidelijk was dat ik nét had verloren, maar niet wilde zeggen. Zelf had ik echt geen idee. Simon Clarke, die won, dacht ook dat ik gewonnen had. Maar de finishfoto was vrij duidelijk. Niet dus. Donderdagochtend, vlak voor de start, kwam ik erachter wat er in die sprint tegen Clarke was misgegaan. Ik was door een put gereden, waardoor mijn versnelling was versprongen van de zwaarste naar een lichtere. Ik dacht dat het mijn fout was dat ik ging zitten in die sprint, dat moet je nooit doen. Daardoor was ik pissig op mezelf. Dat ik ging zitten kwam niet per se omdat mijn benen waren volgelopen, maar doordat ik met de verkeerde versnelling reed. Je kunt niet op de trappers staan op een te lichte versnelling, daarvoor draaien je benen dan te snel rond en kun je geen kracht zetten. Daardoor viel ik stil. Ik zeg niet dat ik die rit anders gewonnen had, maar misschien wel. Als het de schuld is van die versnelling, dan is het eigenlijk nog erger dat ik verloren heb. Ik vind het lastig om excuses te zoeken, dat wil ik niet, maar tegelijk: eigenlijk is het wel zo en kwam het door die lichtere versnelling dat ik niet won. Ik heb in de etappe van donderdag wel weer geprobeerd mee te zitten. Deels omdat ik dacht dat ik een een kans maakte, maar toch ook wel een beetje uit frustratie van wat ik net voor die etappe had ontdekt. Ik zát ook mee, in het begin. Ik heb het geprobeerd met twee anderen. We hebben een uur voor het peloton uit gereden, hoewel het deze dag enorm hard ging. Toen we terugkwamen in het peloton was iedereen wel wat verbaasd dat we het zo lang vol hadden gehouden met zijn drieën. Na dat uur was ik wel kapot. Zoals renners zeggen: ik heb tussen mijn kader gezeten. Ik ik hoefde me toch niet meer te sparen voor een kasseienrit. En de etappe van vrijdag wordt het sowieso niet, want dat is een soort van bergrit. Onderweg, in het peloton, kwamen veel mensen naar me toe. Net als na de finish van de Roubaix-etappe behandelde iedereen me alsof ze me wilden troosten. Hoe voel je je?, vroegen ze steeds. Iedereen kan zich toch wel indenken hoe ik me voel? De ploeg en de jongens in de ploeg troostten me ook. Maar eigenlijk kan niemand iets goeds zeggen, want het is allemaal kut, of je me nu gaat troosten of iets verwijt. Ik zei maar tegen iedereen ‘achteraf is het mooi wonen’. Dat was om een beetje van dat getroost af te zijn.’||https://www.volkskrant.nl/sport/taco-s-tourdebuut-als-het-de-schuld-is-van-die-versnelling-dan-is-het-nog-erger-dat-ik-verloren-heb~b05d1e55b/
2022-07-07||De ‘clownfall’ van Boris Johnson: jammer, maar het was jolly good fun||Om half twee donderdagmiddag kwam Boris Johnson (58) uit de voordeur van zijn ambtswoning in Downing Street en stelde zich op achter een microfoon. Johnson deelde mee dat hij had besloten af te treden als prime minister. Daarna ontstak hij in een lofzang op het beleid van de afgelopen drie jaar, gaf ‘kuddegedrag’ de schuld van zijn ondergang, dankte voor de hem betoonde eer en ging weer naar binnen. Geen ontroering, geen snik; heel anders dan bij de afscheidswoorden van zijn voorganger Theresa May. Boris Johnson nam afscheid als een goudhaantje; hij was graag nog even doorgegaan als leider, maar nu dat onhaalbaar bleek: even goede vrienden. Drie jaar lang heeft Boris zich kostelijk vermaakt, dus voor treurnis was geen reden. Boris Johnson kwam op de Brexitgolven aan de macht en hem viel de eer te beurt om de Renaissance van het Britse koninkrijk vorm te geven. Niet dat hij zo’n voorstander was van Brexit, maar die viel goed te gebruiken voor zijn eigen ambities: premier worden. Ooit schatte hij de kans daarop even groot in als ‘te worden onthoofd door een frisbee of te reïncarneren als olijf’, maar door Brexit opende zich plotseling het perspectief op Downing Street 10. Er bestaat een foto van Boris Johnson als aanvoerder van het team dat de jaarlijkse ‘Wall game’ op Eton speelt. Eton is een uit 1440 stammende zeer prestigieuze public school bij Londen waarop royalty (kroonprins William), beroemde schrijvers (George Orwell) en acteurs (Damian Lewis), wetenschappers (John Maynar Keynes) én twintig Britse premiers hun opleiding genoten en leerden dat ze tot de bevoorrechte klasse behoorden. Wall game is een ruige vorm van voetbal tussen zonen van de Engelse elite. Op de foto staan tien jongens afgebeeld, Boris Johnson zit in het midden. Iedereen poseert, maar Johnson poseert het meest van allemaal. Hij kijkt als een Bokito in de camera en blaast zichzelf op: hier zit de leider van de apenrots. Eton brengt zijn leerlingen de wetten van de macht bij, maar ook een manier om tegen macht aan te kijken. De Eton-leerling ziet het leven als een amusant spel van winnaars en verliezers, zelf hoort hij altijd bij de eerste groep. Het streven naar macht is ernst, maar ook een grap. Alles in het leven, zelfs de dood op het slagveld, behoort met Engelse ironie te worden gerelativeerd. In de Eerste Wereldoorlog kwamen tientallen old Etonians om het leven, van wie sommigen met volslagen minachting voor de dood met een bal aan de voet het niemandsland waren ingedribbeld. Boris Johnson voltooide zijn opleiding aan Balliol College in Oxford, nog zo’n bastion van het elitaire Engeland. Toen Johnson journalist was geworden, fantaseerde hij erop los – niet omdat hij zo graag leugens debiteerde, maar omdat hij het nu eenmaal grappig vond vanuit Brussel het gerucht te verspreiden dat de EU weigerde ten faveure van de Italianen de minimum-maat voor condooms te verlagen. De voorkeur voor leugens en provocaties als vorm van humor bleef, en kwam tot een climax toen Johnson besloot de Brexit te gaan steunen. Een deel van de Britse upper ten zag in hem de ideale uitvoerder van hun perfide plannen: zijn studentikoze gedrag en warrige haardos hadden hem populair gemaakt bij het Britse electoraat. Gisteren kwam de grap tot een einde. De politieke, economische en sociale gevolgen van drie jaar Johnson ging ten koste van miljoenen Britten, maar het was jolly good fun. ‘Clownfall’, zette The Economist boven het verhaal over Boris’ ondergang.||https://www.volkskrant.nl/columns-opinie/de-clownfall-van-boris-johnson-jammer-maar-het-was-jolly-good-fun~be7372ed/
2022-07-07||Bad boy Nick Kyrgios is nog altijd de talentvolle rebel zonder grote prijs ||Bij Nick Kyrgios is de controverse nooit ver weg. In de voorspelbare wereld van het tennis is de 27-jarige Australiër de artiest met meerdere gezichten. Op Wimbledon wisselt hij briljant spel af met vervelende tirades tegen umpires, lijnrechters en tegenstanders. Is hij een vloek of een zegen voor de tennissport? Acht jaar nadat hij bij zijn debuut op Wimbledon Rafael Nadal wist te verslaan, staat hij plots in de finale zonder de halve finale te hoeven spelen. Donderdagavond trok zijn tegenstander, Nadal, zich geblesseerd terug. Volgens Spaanse media heeft de hij een scheur van 7 millimeter in zijn buikspier. De 36-jarige Spanjaard had in de kwartfinale tegen de Amerikaan Taylor Fritz al veel last van zijn kwetsuur. Na een training van 45 minuten op donderdag bleek dat hij niet fit genoeg was om vrijdag tegen Kyrgios te kunnen aantreden. Zijn blessure hinderde hem te veel bij het serveren. Zo werd Wimbledon een nieuwe ontmoeting ontnomen tussen Kyrgios en Nadal, misschien wel de grootst denkbare tegenpolen. De ontmoeting tussen de twee tennissers was niet alleen een confrontatie van verschillende speelstijlen geweest. Nog meer was het een botsing van culturen. Waar de nederige Nadal zich gedraagt volgens de regels van het klassieke tennis, is Kyrgios het onvoorspelbare boegbeeld van de tegencultuur. Voor sommigen is hij de entertainer die de keurige tennissport verrijkt, anderen zien in hem de rebel die de ongeschreven regels van het tennis geweld aan doet. Ook op Wimbledon is de scheidslijn dun. ‘Je hoort mij niet klagen over alle aandacht’, zei hij toen hem werd gevraagd naar de verdeeldheid die hij oproept. ‘Elke publiciteit is goede publiciteit.’ De nummer 40 van de wereld staat nog altijd bekend als het ongeleide projectiel dat zijn talenten te lang vergooide, terwijl in hem een grandslamwinnaar verborgen zit. In Londen toont de bad boy van het tennis zich van al zijn kanten. Met zijn vernietigende service, ballen tussen de benen door geslagen en kort zwiepende forehand veroverde hij de harten van de tennisfans. Maar ook door zijn wangedrag wist hij alle schijnwerpers op zich gericht. Hij kreeg al boetes voor het spugen richting een toeschouwer (bijna 10 duizend euro) en voor onsportief gedrag in de derde ronde partij tegen Stefanos Tsitsipas (3.800 euro). ‘Good shot’ riep hij door het stadion toen Tsitsipas een afzwaaier produceerde. Bij tennis is het niet gebruikelijk om tegen je tegenstander te praten. ‘Ik hou ervan wat hij voor de sport betekent, omdat hij anders is. Dat is niet verkeerd’, zei Tsitsipas. ‘Maar er komt een moment dat je er moe van wordt. Hij is de tegenstander continu aan het pesten. Op school was hij vroeger waarschijnlijk al een pestkop.’ En ook Pat Cash, de Australische oud-wimbledonkampioen, had geen goed woord over voor zijn landgenoot. ‘Hij heeft het tennis naar het laagste niveau gebracht dat ik ooit heb gezien wat betreft sportiviteit, valsspelen, manipulatie, schelden en agressief gedrag naar umpires en lijnrechters.’ In een wereld die niet de zijne is, ervaart Kyrgios al jaren een gebrek aan waardering. Tegelijk klaagde hij de afgelopen week over te oude lijnrechters met slechte ogen, ging tekeer tegen umpires en lapte de strikte kledingvoorschriften van Wimbledon aan zijn laars. Wit is de dresscode op het oudste en traditionele grandslamtoernooi. Maar voor zijn partij tegen Tsitsipas kwam Kyrgios op rode sneakers de baan op gelopen. En na afloop verruilde hij zijn witte pet voor een zwart exemplaar voordat hij zijn interview op de baan deed. ‘Ik sta niet boven de regels. Maar ik doe wat ik wil en hou er gewoon van om mijn Jordans te dragen’, verwees hij naar de schoenen die zijn vernoemd naar de beroemde basketballer Michael Jordan. Hij gaf al vaker toe dat hij als kind liever basketballer dan tennisser wilde worden. In Londen doet hij weinig moeite die voorliefde te verhullen. ‘Ik zie de NBA als een mooi voorbeeld’, zei hij tijdens zijn verbale oorlog met Tsitsipas. ‘Die jongens zijn strijders. Een beetje ‘trash talk (vuile praat, red.) moet kunnen. En dan gaat hij zeggen dat ik hem gepest heb.’ Terwijl de kritiek op zijn gedrag als een storm over hem heen raasde, liet hij op de baan zien waarom hij op Wimbledon als een outsider voor de titel wordt gezien. Na jaren waarin hij kampte met eenzaamheid, depressiviteit en dacht aan zelfmoord, voelt hij zich naar eigen zeggen beter dan ooit. ‘Ik had niet verwacht dat ik deze kans nog een keer zou krijgen’, zei hij na het bereiken van de halve finale. Ook een aanklacht van zijn ex-vriendin wegens mishandeling kon Kyrgios een dag voor zijn kwartfinale niet uit zijn ritme halen. Hij moet zich volgende maand melden voor de rechter in Australië. ‘Ik zou graag mijn kant van het verhaal willen vertellen, maar mijn advocaten hebben me geadviseerd niks te zeggen’, zei hij na zijn overwinning op de Chileen Cristian Garín. Na het terugtrekken van Nadal is de flamboyante tennisser dichterbij dan ooit om zijn eeuwige belofte in te lossen. Hij kwam nooit verder dan de kwartfinales op een grandslamtoernooi. Nu wacht hem op het Centre Court de strijd om zijn langverwachte grandslamtitel.||https://www.volkskrant.nl/sport/bad-boy-nick-kyrgios-is-nog-altijd-de-talentvolle-rebel-zonder-grote-prijs~bfc896b2/
2022-07-07||En weer zet Van Aert aan. Pijn dient kennelijk met pijn te worden bestreden. Of met woede?||Waar zit ik eigenlijk naar te kijken op mijn ligbank? Naar de zesde etappe van de Tour, zoveel is zeker. Langste rit van de Ronde, maar ze jakkeren rond met een elan alsof het een criterium is. Het eerste uur een gemiddelde van 52,5 per uur, wablieft! Op en af gaat het, om gek van te worden. Ligt er een paar kilo goud te wachten, straks in Longwy? Hebben die lui geen pijn in de poten na de kasseienhel van gisteren? In het peloton geldt gewoonlijk: vandaag folter ik diegenen die mij gisteren halfdood schopten. Dat gaat nu dus niet op. Wout van Aert heeft woensdag zichzelf enorm veel pijn gedaan, en gaat daar vandaag stug mee door. Aanval na aanval lanceert hij, en nu is hij eindelijk vrij. Met drieën zijn ze maar, hopeloos. Pijn dient kennelijk met pijn bestreden te worden. Of met woede? Mijn god, ze zijn niet eens halverwege de etappe. En tot Parijs is het een paar duizend kilometer. Tijd genoeg om pijn met pijn te verdoven, dunkt me. Daar komt de Jumbo-ploegleider langszij. Wat zou die tegen Wout zeggen? We horen het niet. Kap ermee? Houd je in, denk aan het klassement van Vingegaard? Zowel de analisten van de NOS als van de VRT kunnen me niet uitleggen wat er gezegd zou kunnen zijn. En de haastig via 4- of 5G ingevlogen experts proberen op hun telefoonschermpjes vooral te verhullen dat ze er ook helemaal niks van snappen. Wat zou Wout van Aert teruggezegd hebben tegen de ploegleider? Nu alle experts me in de steek laten ben ik helemaal op mezelf teruggeworpen. Misschien zei Wout wel: ‘Ik heb me toch een zin in een broodje shoarma.’ De prachtcoureur Van Aert is op weg naar niets. We zullen op de motivatie van de zelfmoordactie moeten wachten tot de meute in Longwy neerstrijkt. Ben benieuwd. Hopelijk begint hij niet over ploegstrategie. Een mentaal dipje kende Wout al tijdens de kasseienrit na een tamelijk lullige val, een heel stuk voor de eerste stenenstrook. Hij trok zich confuus, als een kluizenaar bijna, terug uit de woeligheden van de koers. Later trok hij ploegmaat Vingegaard terug ín de wedstrijd na een hallucinante rijwielruil onder Jumborekruten – neem jij mijn vélocipède dan pak ik jouw loopfiets – en redde daarmee in een ontzaglijke daad van opofferingsgezindheid ook nog eens eigen zijn gele trui. Op de keien fladderde intussen ene Pogacar zorgeloos en glimlachend door zijn jeugd. Althans dat dacht ik te zien. De expert aller experts Eddy Merckx meende iets heel anders gezien te hebben: ‘Pogacar lijkt me minder goed dan anders, ik denk dat het nog heel spannend wordt deze Tour.’ Is ‘d’n Eddy’ met mijn, met onze kloten aan het spelen? Ik vertrouw niemand meer.||https://www.volkskrant.nl/sport/en-weer-zet-van-aert-aan-pijn-dient-kennelijk-met-pijn-te-worden-bestreden-of-met-woede~bb252a69/
2022-07-07||De Conservatieve partij liet Boris Johnson pas vallen toen er ongunstige peilingen kwamen||Na dagen, of nee, het waren zelfs maanden vol politiek drama, heeft Boris Johnson eindelijk de handdoek in de ring gegooid. Niet omdat hij tot enige zelfreflectie is gekomen, zo bleek wel uit de toespraak waarin hij zijn vertrek aankondigde. Johnson legde de schuld bij ‘de kudde’ die gehaast verder wilde trekken, ondanks het enorme mandaat dat hij in 2019 van de kiezers had gekregen. Het was ‘excentriek’ van zijn collega’s om hem te dumpen, en Johnson vond het spijtig dat hij hen er niet van had kunnen overtuigen dat hij nog steeds de juiste man op de juiste plek was. Geen greintje nederigheid dus, terwijl het toch echt zijn eigen hoogmoed en zijn leugens waren die uiteindelijk tot zijn val hebben geleid. Het ene schandaal stapelde zich op het andere: feestjes op Downing Street 10 tijdens de lockdown, de exorbitant dure renovatie van de ambtswoning (er werd 980 euro per rol behang betaald) en seksueel wangedrag van loyale politieke vrienden. En over al die kwesties (en nog vele andere) bleek Johnson telkens weer te liegen. Als hij al excuses maakte, waren ze halfhartig. Dit gedrag werd de charmante Johnson lange tijd vergeven, zowel door de kiezers als door zijn partij, maar deze week was de maat eindelijk vol. Dit land heeft een ‘sterke en principiële partij nodig’, schreef Sajid Javid toen hij uit protest tegen Johnson ontslag nam als minister van Volksgezondheid. Dat klopt, maar dat heeft het land al veel langer nodig, en het was de Conservatieve partij zelf die het gedrag van Johnson altijd heeft verdedigd. De dure woorden van Javid, en die in vele andere ontslagbrieven, waren dus absoluut hypocriet. Pas toen uit peilingen bleek dat een groot deel van de Britten vond dat Johnson moest opstappen, concludeerde zijn partij dat de man een last was geworden, in plaats van een aanwinst. Nu moet er een nieuwe leider worden gekozen, en op sociale media maken mensen hun verlanglijstjes al kenbaar: de volgende Britse premier moet wel/niet de belastingen verhogen, of moet zich wel/niet milder opstellen tegenover de Europese Unie. Het is in elk geval te hopen dat de Conservatieve partijleden niet weer uit puur eigenbelang een populist op het schild hijsen, maar in staat blijken zich weer te ontwikkelen tot een degelijke bestuurderspartij.||https://www.volkskrant.nl/columns-opinie/de-conservatieve-partij-liet-boris-johnson-pas-vallen-toen-er-ongunstige-peilingen-kwamen~b0d4a88d/
2022-07-07||Met een machtige sprint grijpt Pogacar al in de zesde etappe de macht in de Tour ||Het duurde in de Tour van vorig jaar tot de achtste etappe voordat Tadej Pogacar de macht greep, maar deze Ronde van Frankrijk is het al na zes etappes raak. Met een indrukwekkende sprint en in een rechtstreeks duel met Primoz Roglic, vooraf getipt als zijn grootste concurrent, won Pogacar donderdag niet alleen de rit van Binche in België naar Longwy in Frankrijk, maar pakte hij ook het geel. De Sloveen legde de laatste honderden meters af met een snelheid van rond de 46 kilometer per uur. Niet gering, want de weg naar de streep liep stevig omhoog. Het was in elk geval te hard voor zijn landgenoot Roglic, die als negende finishte, maar als excuus kan aanvoeren dat hij herstellende is van een zware smak in de kasseienrit van een dag eerder. Pogacar pakte de gele trui af van Wout van Aert, die de langste etappe van deze Tour – met het voor vorige generaties profs lachwekkend geringe aantal kilometers van 220 – volop kleur gaf. Zijns ondanks, want achteraf had hij zich in de laatste kilometers beter schuil kunnen houden achter Pogacar, mogelijk nóg sneller omhoog kunnen rijden en aldus de leiding in het klassement kunnen behouden. In plaats daarvan viel Van Aert vroeg in de koers aan, kreeg bijna 4 minuten voorsprong, maar besefte dat dat niet genoeg zou zijn om te winnen. Hij had immers maar twee medevluchters en drie man kunnen doorgaans niet op tegen een voortrazend peloton op. ‘Ik zag geen weg meer terug’, zei Van Aert. Temeer ook omdat dat peloton een geweldige snelheid ontwikkelde, zelfs zonder wind in de rug. Met een gemiddelde van 49,376 kilometer per uur is het de op drie na snelste Tour-rit ooit – alledrie waren overigens korter. Van Aert, die 138 kilometer lang nog harder fietste, deels alleen, liet eenmaal ingehaald het geel lopen en duikelde van plek 1 naar 54. De nieuwe klassementsleider Pogacar zag de gele trui als bijvangst. Het was hem vooral om de ritwinst te doen. Die komt de dag voor een etappe die hij zeker wil bijschrijven. Rit zeven eindigt immers op La Planche des Belles Filles waar in 2020, twee dagen voor zijn 22ste verjaardag, een onbekend talent uit Klanec in een klimtijdrit Roglic’ zeker lijkende Tourzege versjteerde en zijn eerste Ronde van Frankrijk won. In 2020 was het aldus de twintigste etappe waarin Pogacar het geel pakte, een jaar later de achtste en nu dus de zesde. Dylan van Baarle hield de moed er nog in: ‘Het ziet er goed uit voor hem, maar een ongeluk zit in een klein hoekje.’||https://www.volkskrant.nl/sport/met-een-machtige-sprint-grijpt-pogacar-al-in-de-zesde-etappe-de-macht-in-de-tour~bc0326f5/
2022-07-07||Nederland jaagt ratificatie van de uitbreiding van de Navo met Zweden en Finland door het parlement||Als het meezit ratificeert Nederland binnen één week na de formele ondertekening dinsdag in Brussel door de dertig bondgenoten het ‘toetredingsprotocol’ voor Zweden en Finland. Bij de vorige toetreding van een land tot de Navo (Noord-Macedonië in 2020) duurde het Nederlandse ratificatieproces nog meer dan acht maanden. Tot de toetreding van Finland en Zweden werd besloten op de Navo-top in Madrid eind juni. Dinsdag, kort na de ondertekeningsceremonie in Brussel, kwam het de ministerraad in een extra zitting bijeen. Het kabinet stemde in met de goedkeuringsprotocollen en met de aanvraag van een spoedadvies van de Raad van State. Deze aanvraag ging vervolgens via het ministerie van Buitenlandse Zaken naar koning Willem-Alexander, die het onverwijld doorstuurde naar de Raad van State. De Raad stemde woensdag in een spoedprocedure in met het voorstel, waarna het terugging – via Buitenlandse Zaken – naar de koning, die de goedkeuringsprotocollen, gebundeld in een wetsvoorstel en voorzien van een memorie van toelichting, ter goedkeuring aan de Tweede Kamer stuurde. Daar is het wetsvoorstel donderdag behandeld, om op de laatste vergaderdag van de Kamer te worden goedgekeurd. Begin volgende week volgt dan de Eerste Kamer. Als ook die instemt, kan daarna een Nederlandse diplomaat in Washington formeel een akte van aanvaarding afleveren bij de depositaris van het Noord-Atlantisch Verdrag. Nederland is niet het enige land dat de ratificatie razendsnel afhandelt: Canada, Denemarken, Noorwegen, Estland, IJsland en het Verenigd Koninkrijk zijn ons land voor geweest. Een reeks andere landen volgt snel. Hiervoor zijn twee redenen. De belangrijkste is dat de bondgenoten – en Finland en Zweden ook – willen voorkomen dat de twee nieuwe leden lang in een soort diffuse staat tussen lidmaatschap en niet-lidmaatschap verkeren. De periode tussen het besluit tot toetreding en feitelijke toetreding moet daarom zo kort mogelijk zijn, omdat pas bij feitelijke toetreding de wederzijdse bijstandsverplichting (artikel V uit het verdrag) van kracht is. Meerdere landen, waaronder de VS, het Verenigd Koninkrijk en ook Nederland, hebben Finland en Zweden echter toegezegd hen ook in deze overgangsperiode zo nodig militair te zullen bijstaan. De tweede reden is dat met snelle ratificatie door zoveel mogelijk bondgenoten de druk op Turkije wordt verhoogd om ook te ratificeren. Of die druk zal werken, is de vraag. Ook de Kamer toonde zich hierover donderdag sceptisch. President Erdogan lijkt erop gebrand om, in aanloop naar verkiezingen volgend jaar, zoveel mogelijk verloren electoraat terug te winnen door een harde opstelling jegens Finland en Zweden. Vlak voor het begin van de top in Madrid ging Turkije akkoord met uitbreiding na het sluiten van een trilaterale overeenkomst met beide landen over onder meer verbeterde samenwerking inzake terrorismebestrijding. Maar diezelfde top sloot af met het dreigement van Erdogan dat van ratificatie pas sprake kan zijn nadat beide landen hun afspraken zijn nagekomen. Volgens Erdogan hoort daar ook de uitlevering bij van tientallen door Turkije als terroristen bestempelde staatsburgers uit beide landen. Deze eis maakt weinig kans, omdat Finland en Zweden zeggen binnen de grenzen van hun rechtsstaat te zullen opereren bij dergelijke verzoeken. In Navo-kringen wordt er rekening mee gehouden dat Erdogan, wiens economische beleid veel van zijn achterban heeft weggejaagd, kan blijven dwarsliggen tot de verkiezingen van volgend jaar.||https://www.volkskrant.nl/nieuws-achtergrond/nederland-jaagt-ratificatie-van-de-uitbreiding-van-de-navo-met-zweden-en-finland-door-het-parlement~b8caf3b1/
2022-07-07||Boerenzoon Jouke (16) bij thuiskomst: ‘Het scheelde een paar centimeter, dan was ik er niet meer geweest’||Het schemert al boven de uitgestrekte weilanden rond het Friese Akkrum als de telefoon van Jan Hospes gaat. De politie. Gespannen kijkt iedereen in de keuken van de boerderij naar zijn gezicht. Is er nieuws over Jouke, hun 16-jarige zoon die nog geen 24 uur geleden op zijn trekker werd beschoten door de politie en nu nog altijd in de cel zit? Maar Jan vertrekt geen spier. ‘Bêst genôch’, zegt hij – Fries voor prima. En dan hangt hij op. Door het keukenraam flitsen even later de achterlichten van zijn auto langs op de landweg langs de boerderij. Jan is met een noodgang op weg naar Leeuwarden, naar zijn zoon. ‘Zo’, zegt Tjitske, terwijl ze haar man nakijkt, ‘die is goed van zijn padje af.’ Een uur daarvoor heeft de familie Hospes de deur geopend van hun 140 jaar oude boerderij. De oudste stal, die vastzit aan de woning, heeft enorme houten balken tot in de nok, met meterslange spinnenwebben. Er staan paarden, een veulentje en er is een groot hok met konijnen. In de andere stallen staan nog eens 120 koeien, het hart van het bedrijf. Aan de grote, houten tafel in de keuken zitten moeder Tjitske, vader Jan, zoons Sytse (17) en Age-jan (14), en zusje Elske (12). De naam van het ontbrekende gezinslid aan tafel, Jouke, gonst sinds dinsdagavond door heel Nederland. Nadat filmpjes op internet verschenen waarop te zien is hoe de politie gericht op hem schoot tijdens een boerenprotest tegen het stikstofbeleid, en een kogel hem op een paar centimeter miste, is hij een soort martelaar geworden in de verhitte discussie. Broer Sytse is nog steeds woedend, als hij het over die avond heeft. Hij beschrijft hoe hij dinsdagavond thuiskomt van zijn werk als zijn maten hem bellen en vragen of hij naar het industrieterrein in Heerenveen komt. Meteen klimt hij in zijn Unimog, een grote pickup. Jouke volgt hem op z’n trekker met aanhanger. De broers hebben hun toekomst altijd al gezien op de boerderij waar ze wonen. Maar nu de stikstofplannen naar buiten zijn gebracht, en blijkt dat hun boerderij met meer dan de helft moet inkrimpen, voelt het alsof hun leven van hen af wordt genomen. ‘We wilden onze stem laten horen’, zegt Sytse. Vader Jan: ‘Als je dat nu niet doet, ben je te laat. Want over twee jaar houdt het op deze manier voor ons gewoon op.’ Aangekomen op het industrieterrein blijkt dat er al veel politie is. ‘We hebben even een distributiecentrum geblokkeerd’, zegt Sytse. ‘Toen vroeg de politie ons om weg te gaan. Ze zeiden: over een paar minuten komt de ME, dan vegen we alles weg.’ De stoet trekkers rijdt richting schaatsstadion Thialf, waar de boeren op de grote parkeerplaats overleggen over het vervolg van hun protest. Lokale sensatiezoekers, volgens Sytse ‘mensen met van die gechipte auto’s’, mengen zich tussen hen. Ook politiemensen in burgerkleding lopen tussen de boeren door, om te horen wat hun plannen zijn. ‘We hadden er allemaal niet zoveel zin meer in’, zegt Sytse. ‘Dus we zeiden tegen elkaar: we gaan naar de McDonalds en dan gaan we de laatste 200 meter over de snelweg. Dan hebben we ons statement alsnog gemaakt.’ Maar als ze hun plan uitvoeren en van de snelweg afrijden, blokkeren drie politieauto’s de afrit. ‘Ik was als een van de eersten beneden’, zegt Sytse, die op dat moment vier voertuigen vóór zijn broer rijdt. ‘Een paar werden aangehouden, maar ik kon net wegkomen door er rechts omheen te rijden.’ Als hij al honderden meters verder is, hoort hij knallen. ‘Ik schrok niet’, zegt Sytse. ‘Ik dacht het valt vast mee, losse flodders misschien. Je denkt niet dat iemand echt op je gaat schieten.’ Sytse rijdt verder en ziet al snel dat zijn broertje weer aansluit. Een paar kilometer verderop stoppen ze even, om te bespreken wat er nou precies is gebeurd. ‘Ik ben met rubberen kogels beschoten’, zegt Jouke, die een piep in zijn oor heeft door de knal. Ze lachen. ‘Daarmee krijgen ze die trekker echt niet kapot’, zegt Sytse. Maar als Jouke voor de zekerheid toch een rondje rond zijn trekker maakt, ziet hij het kogelgat. Op een stang tussen de ramen van zijn cabine. ‘Dit was geen rubberen kogel’, zegt hij. Ze besluiten zo snel mogelijk door te rijden naar huis, zo’n 14 kilometer verderop. Onderweg belt Sytse hun vader, die via Whatsapp had gevraagd hoe het ging. ‘We zijn beschoten’, zegt hij. Zijn vader ligt al in bed en weet even niet wat hij moet zeggen. ‘Waar zijn jullie?’, brengt hij uiteindelijk uit. Op dat moment ziet Sytse een politieauto voor zich. ‘Ik moet nu ophangen’, zegt hij. ‘We worden aangehouden.’ Dan gaat het snel. Jouke wordt uit zijn cabine gehaald, tegen de auto gezet en gefouilleerd. ‘Je bent aangehouden wegens poging tot doodslag’, zegt een agent tegen hem. ‘Wat?’, zegt Jouke. ‘Waar komt dat vandaan?’ Maar de agenten willen volgens de jongens verder niks zeggen. Jouke wordt meteen afgevoerd. Verbouwereerd blijft Sytse achter. Meestal is hij juist degene die in de problemen komt. ‘Sytse is losbolliger’, zegt moeder Tjitske aan de keukentafel. ‘Een doener. Terwijl Jouke alles tien keer overdenkt voor hij iets doet. Hij is een rustige jongen, soms stil.’ Sytse: ‘Als Jouke mee op stap is, is er nooit ruzie.’ ‘Ik ben een kop kleiner dan Jouke’, zegt Sytse, ‘maar ik ben wel sterker.’ Zusje Elske, vanaf de schoot van haar moeder: ‘Jullie zijn even sterk.’ Sytse: ‘Echt niet.’ Elske: ‘Oké, misschien ben jij 1 centimeter sterker.’ Hun vader heeft hun altijd een belangrijke opdracht gegeven: wat je ook doet, laat elkaar nooit in de steek. ‘Als het uit de klauwen loopt, staan we altijd voor elkaar’, zegt Sytse. ‘Ook al hebben we ervoor nog zo’n ruzie gehad.’ Die dinsdagavond brengt Tjitske haar zoon Sytse tot bedaren op de plek van de aanhouding. Hij is niet alleen woedend vanwege het schietincident, maar ook omdat sommige agenten zich volgens hem neerbuigend opstellen. ‘Twee agenten stonden te lachen bij het kogelgat’, zegt hij. ‘Toen werd het zwart voor mijn ogen.’ Als ze diep in de nacht thuiskomen, dringt het pas goed tot hen door: Jouke had wel dood kunnen zijn. En juist nu ze hem dichtbij zouden willen hebben, zit hij in een cel, en beschuldigt de politie hem ervan dat hij op hen inreed. Bij moeder Tjitske komen de tranen. Ze slapen niet echt, die nacht. Jan staat om 4 uur alweer op voor de koeien, Tjitske een half uur later. Op woensdagochtend is hun zoon ineens een bekende Nederlander. Beelden van de schietpartij circuleren op internet, en lijken zijn onschuld aan te tonen. Boeren en sympathisanten uit het hele land zijn boos, en kondigen aan naar Leeuwarden te gaan om Jouke te bevrijden. Die middag zijn Jan en Tjitske op het politiebureau. Tjitske mag haar zoon even zien, hij lijkt rustig als altijd. Maar als ze hem omhelst, ziet ze dat hij aangeslagen is. ‘Je kunt je heel lang groot houden, maar als je moeder je vastpakt, dan komen de emoties.’ Buiten hebben zich inmiddels tientallen boeren verzameld die de vrijlating van Jouke eisen. Ook Sytse is met een groep vrienden gekomen, met veertig trekkers en shovels hebben ze hem opgehaald bij de boerderij. ‘Sommigen hadden de stront nog aan de laarzen zitten, ze waren zo op de trekker gestapt’, zegt hij. De politie heeft met busjes de weg naar het bureau geblokkeerd. Binnen ziet Tjitske hoe de zenuwen toenemen en de politie zich voorbereidt op een veldslag. Relschoppers die niks met de boeren te maken hebben zijn al in de omgeving gesignaleerd. Als ze naar buiten lopen hebben ze net gehoord dat hun zoon niet vrijkomt, een boodschap die bij de boeren niet goed zal vallen. ‘Jeetje Jan’, zegt ze tegen haar man, ‘hoe gaan we dit aanpakken? Want dit gaat straks helemaal mis. Dit wordt één grote timmerij.’ Ze besluit een bericht te sturen naar de groepsapps van de boze boeren. ‘Hij komt niet vrij vandaag. We vinden het super dat jullie hier allemaal zijn, maar het zou ook heel fijn zijn als we dan nu weer rustig terug naar huis gaan. Om de eer aan onszelf te houden.’ Binnen twintig minuten is er bijna geen trekker meer over in de buurt van het politiebureau en gaan ook Tjitske en Jan naar huis. Zonder hun zoon. Het is 10 uur woensdagavond als in de keuken van de boerderij de deur openzwaait. Een lange, hoogblonde jongen met een open gezicht loopt kalmpjes naar de tafel, alsof hij net van het land komt. ‘Daar hebben we hem hoor’, zegt Sytse. ‘Goeiedag’, zegt Jouke, met een bijna verlegen grijns. ‘Het is een hele gebeurtenis, hè.’ Als hij gaat zitten, is het eerste wat hij zegt: ‘Ik snap er echt niks van. Ik wil een gesprek met die politieagent. Ik wil weten waarom.’ Hij is even stil en kijkt voor zich uit. De afgelopen 24 uur heeft hij in zijn cel de film steeds opnieuw voor zichzelf afgespeeld. Wat was er nou precies gebeurd? Had hij iets gemist? Steeds weer zag hij hoe hij stilstond op de afrit, waar de politieblokkade was. Hoe de trekkers voor hem er zonder problemen omheen reden. ‘Ik was nog bijna als laatste over’, zegt hij. ‘Ik dacht: nou, dan ga ik er ook maar omheen. Je gaat daar niet alleen staan. Dus ik reed rustig over het stoepje heen. Ik ben nog gestopt om te kijken of er geen verkeer aan kwam. Er was helemaal niks. Ik heb ook helemaal geen politieagent gezien.’ Als de kogel in de stang van zijn cabine vliegt, hoort hij een knal. ‘Pang, in mijn oor. Ik denk: harrejasses. Ik keek niet meer om. Ik denk: ik moet hier weg.’ Even later, als hij zijn broer heeft bijgehaald, ziet hij het kogelgat. ‘Dan gaat er echt van alles door je hoofd, echt van alles. Het had maar een paar centimeter gescheeld en dan was ik er niet meer geweest.’ Ook al werd hij beschuldigd van het inrijden op de politie, toch voelde hij op het bureau al snel dat agenten het beste met hem voor hadden. Alsof ze na het zien van het filmpje al hun eigen conclusies hadden getrokken. ‘Ze kwamen de hele tijd aan met koffie en cake’, zegt hij. ‘Ik mocht continu rondjes lopen en dan gingen ze even met me praten. Dat was echt super.’ ‘Ik ben ook niet boos op de politie’, zegt hij. ‘Maar wel op die man die schoot. Die mankeert wat.’ Jan: ‘We hebben in Friesland met de demonstraties heel goede contacten met de politie gehad. Veel agenten balen hier ook heel erg van.’ Tjitske: ‘Maar tegen deze agent gaan we wel aangifte doen, die moet niet meer in het veld.’ Aan de keukentafel, waar de laatste tijd toch al zoveel spanningen zijn vanwege de stikstofplannen en de desastreuze gevolgen voor hun boerderij, vertelt Jouke dat hij er alles voor over heeft. ‘Ik wil wel biologisch worden, ik wil wel een beetje kleiner worden, het maakt me allemaal niet uit. Als ik maar boer kan blijven.’ Al eerder hebben ze door het fosfaatbeleid zeventig koeien en kalveren moeten wegdoen. Dat doet pijn, zegt Jouke. ‘Het is gewoon een stuk van je. Ze hebben hun eigen karakter, sommigen dagen je uit. Dit is het leven dat ik wil.’ Zijn broers en zusje knikken. Het geldt ook voor hen. Op de radio, die in de keuken al de hele avond op de achtergrond klinkt, leest een man het nieuws van half 11 voor. De 16-jarige jongen die gisteren werd opgepakt bij een trekkersprotest op de A32 bij Heerenveen, is vrijgelaten, zegt de stem. Hij blijft nog wel verdachte, ‘maar het OM zegt niet waarvan’. Donderdag om 18.50 uur meldt het OM in een persbericht dat de zaak tegen Jouke is geseponeerd: ‘Op basis van een zorgvuldig en tegelijkertijd snel onderzoek komt het OM achteraf bezien tot de conclusie dat er geen aanknopingspunten zijn voor het vervolgen van deze jongeman.’||https://www.volkskrant.nl/nieuws-achtergrond/boerenzoon-jouke-16-bij-thuiskomst-het-scheelde-een-paar-centimeter-dan-was-ik-er-niet-meer-geweest~b2701eb5/
2022-07-07||Burgemeester over gekozen plaats voor aanmeldcentrum: ‘Betrek de bevolking erbij, vroegen we steeds, maar dat is niet gebeurd’||In zijn zoektocht om het aanmeldcentrum van Ter Apel te ontlasten kwam staatssecretaris voor Asiel en Migratie Eric van der Burg (VVD) woensdag onverwacht met witte rook: tussen de dorpjes Bant en Luttelgeest in de Noordoostpolder ligt een ‘kansrijke locatie’ voor een tweede aanmeldcentrum voor asielzoekers. Het Centraal Orgaan opvang asielzoekers (COA) heeft de grond al aangekocht en er ligt een verzoek bij de gemeente. Er is alleen een probleem. De gemeente Noordoostpolder is minder enthousiast. Burgemeester Roger de Groot (CDA) noemde de komst woensdag ‘geen wenselijke ontwikkeling voor onze gemeente’. ‘De staatssecretaris voert gesprekken met meerdere gemeenten. Het COA en de staatssecretaris zien de kavel in Bant als een mooie kans. De gesprekken met ons waren tot nu toe alleen verkennend. We hebben het COA gevraagd een officieel verzoek te doen, zodat we intensievere gesprekken in onze gemeente kunnen gaan voeren. Maar wij hebben nog geen plan of tekening gezien. We staan eigenlijk pas aan het begin van het proces, aangezien we woensdag pas het formele verzoek binnenkregen.’ ‘In mei had ik voor het eerst een gesprek met de staatssecretaris. De provincie had eerder al laten weten dat er een kavel was waar het COA interesse in had. Daarna zijn er nog twee gesprekken gevoerd, ook met het COA.’ ‘Ik heb er steeds op gewezen dat er naast de beoogde locatie al veel staat: een azc met duizend vluchtelingen en nog twee locaties met elk driehonderd arbeidsmigranten. Dat gebied wordt dus al zwaar belast. In 2016 was er al een poging om het azc uit te breiden, wat reuring veroorzaakte. Mijn voorganger heeft destijds beloofd dat duizend vluchtelingen het maximum is. Ik wil me graag aan die belofte houden. Recent hebben we namelijk nog vijftig alleenstaande asielzoekers opgevangen. We werken dus al aan alle kanten al mee.’ ‘Voor de raad en de samenleving komt dat vreemd over. Het lijkt daardoor alsof het al besloten is.’ ‘Op zichzelf is dat best een vreemde volgorde.’ ‘Dat vind ik moeilijk, maar die poging moet je wagen. Het is wel zomerreces. Inwoners zijn dan moeilijk te bereiken. Maar ook dat deel van het proces is nog niet goed uitgelijnd. We moeten nog met het COA en het Rijk kijken wanneer we wat kunnen doen. Dat klinkt raar misschien, maar zover zijn we nog niet.’ ‘De provincie had een ander probleem, namelijk stikstof. Nu zijn verschillende problemen aan elkaar gekoppeld. Dat maakt het ingewikkeld.’ ‘Dat zou kunnen als je niet een locatie had die al zo zwaar belast is. De basis van de afspraken die wij hebben, is dat er duizend mensen hier kunnen worden opgevangen. Op dit moment loopt het goed met de opvang. Vervolgens komt er een landelijk probleem bij.’ ‘De staatssecretaris is ook nog steeds op zoek naar andere locaties. En ja, hoe voelt dat dan? Ik snap dat er een groot probleem is. Mijn collega’s in Groningen en Westerwolde hebben het zwaar. We zijn altijd bereid geweest om een bijdrage te leveren. Maar het gaat hier om een locatie waar we met de samenleving afspraken over hebben gemaakt. Dus dat zijn gevoelens die je hebt. Enerzijds heb je een collega met grote problemen, anderzijds een locatie waar al veel is. Dat is lastig.’ ‘Dat is de taak van het Rijk. Het Rijk zou er wel goed aan doen om participatie zo goed mogelijk te organiseren. Het liefst voor je een proces in gaat. Als je al grond hebt aangekondigd, dan loop je achter.’ ‘Nee. Daar hebben we wel steeds op aangedrongen, maar dat is niet gebeurd.’ ‘Nee, zo werkt het niet. Het heeft geen zin anderen wat kwalijk te nemen. Iedereen maakt een eigen afweging en heeft zijn eigen politieke werkelijkheid. Maar makkelijk is het ook niet.’ ‘We moeten gezamenlijk naar een oplossing zoeken en ik weet niet of dat per se tot vrolijkheid moet leiden. We hebben vooral iets te doen met elkaar.’||https://www.volkskrant.nl/nieuws-achtergrond/burgemeester-over-gekozen-plaats-voor-aanmeldcentrum-betrek-de-bevolking-erbij-vroegen-we-steeds-maar-dat-is-niet-gebeurd~b5a53bce/
2022-07-07||Uit vorm, vermoeid, ziek? Een ding staat vast, Van der Poel is ook maar een mens||Mathieu van der Poel is zichzelf niet in de Tour de France. De man die in vrijwel alle wedstrijden die hij start meedoet om de prijzen, rijdt al dagen mistroostig in de buik van het peloton rond of bungelt aan de staart. In de zesde etappe moest hij tweemaal lossen. Hij kwam binnen als 145ste, met 10.24 achterstand op ritwinnaar Pogacar. Tijdens de vijfde etappe van woensdag, waarvan het parcours bezaaid lag met kasseienstroken, lukte het hem ook niet om fonkelen zoals hij zich had voorgenomen. De 27-jarige Van der Poel kwam geen moment in de positie om mee te doen om de zege. Teleurgesteld liet hij na afloop een covidtest afnemen. De uitslag was negatief. Corona kan zijn vormcrisis niet verklaren. Bij zijn ploeg Alpecin-Deceuninck tasten ze in het duister. Mist hij wat aan basis door de rugproblemen die hem in de winter dwars zaten? Of is hij niet helemaal hersteld van de Ronde van Italië, waar hij de openingsrit won en op de slotdag nog derde werd in de tijdrit? Het heeft niet veel zin om nu naar redenen te zoeken, vond teammanager Philip Roodhooft bij Sporza. ‘De belangrijkste oorzaak is dat Mathieu van der Poel ook maar een mens is’. Erik Breukink kan zich verplaatsen in de worstelende Van der Poel. In 1989 begon Breukink als Nederlandse troef glansrijk aan de Tour de France met de zege in de proloog. Daarna ontglipte de vorm hem. Waarom wist hij niet. ‘De eerste week ging nog redelijk, maar daarna zakte ik steeds verder weg.’ Uiteindelijk stapte hij in de 13de etappe moegestreden af. ‘Het peloton ging die rit in waaiers uit elkaar en ik belandde in de laatste en moest er daar zelfs af.’ Het verbaast Breukink dat het net als dertig aar geleden bij zijn vormverlies nu bij Van der Poel ook gissen is naar een oorzaak. ‘Je zou denken dat ze tegenwoordig makkelijker kunnen zien wat eraan hand is, maar desondanks kunnen ze bij de ploeg niet zeggen wat hem mankeert. Dat heeft ook wel iets moois. Het blijft sport.’ Terugkijkend vermoedt hij dat hijzelf in 1989 hij oververmoeid was. Drie weken eerder had hij de Ronde van Italië nog gereden dat hakte erin. Ook Van der Poel reed dit voorjaar de Giro d’Italia, al had hij anderhalve week meer rust dan Breukink. Toch kan dat doorwerken in de benen, denkt de oud-renner. ‘Hij reed de hele Giro niet bepaald met de handrem erop. Of dat verstandig was, is de vraag.’ Het voltooien van de Ronde van Italië was een belangrijk doel voor Van der Poel. Hij had tot dit jaar nog nooit een drieweekse ronde uitgereden. Vorig jaar stapte hij na een uitstekende eerste Tourweek, waarin hij een etappe won en enkele dagen het geel droeg, uit. Hij koesterde toen ambities voor de olympische mountainbikewedstrijd. Dit jaar wilde hij wel drie weken door, zowel in Italië als in Frankrijk. Kijken hoe hij dat verteren zou en met het vermoeden dat het hem sterker zou maken. Volgens Breukink is dat voor een eendagscoureur niet nodig. ‘Hij had die Giro echt niet uit hoeven rijden om sterker te worden. Hij is al sterk zat.’ Niki Terpstra ziet dat anders. De 38-jarige renner is ook een uitgesproken eendagsrenner. Hij won Parijs-Roubaix in 2013 en de Ronde van Vlaanderen in 2018. ‘Ik vind het niet gek. Als je nog nooit een grote ronde hebt uitgereden, dan is het niet verkeerd om dat te doen.’ Terpstra deed het zelf vaak genoeg. Hij reed acht keer de Tour. Al won hij nooit een etappe en speelde nooit een rol in het klassement, toch denkt hij dat eendagsrenners wel degelijk uitblinken in de Tour. Er zit genoeg tijd tussen om dat met een uitgekiend trainingsschema voor elkaar te krijgen, zegt hij. Tijd om ‘goed te periodiseren’. Exacte wetenschap is het niet. Niet iedere renner reageert hetzelfde op trainingen en voor een individuele coureur kan de uitwerking ervan per jaar verschillen. Terpstra: ‘Je kunt topvorm wel bestellen, maar je weet nooit helemaal zeker wanneer het wordt bezorgd.’ Bij Van der Poels grootste rivaal, Wout van Aert, is de topvorm er overduidelijk wel. De Belg werd deze Ronde van Frankrijk in de eerste drie etappes tweede en rit nummer vier. Donderdag reed hij tijdens de zesde rit opnieuw prominent in beeld in zijn gele trui. Breukink: ‘Ik denk dat de moraal ook wat wegzakt bij Van der Poel, als hij zijn evenknie voluit ziet rijden.’ Afstappen zoals hij deed, is volgens Breukink nog niet aan de orde. Afwachten is zijn advies. Ook Terpstra is die mening toegedaan. In de ruim drie weken die de Ronde van Frankrijk duurt kan een coureur zijn benen hervinden, benadrukt hij. ‘Ik voel niet wat Mathieu nu voelt, maar om hem nu al af te schrijven is veel te snel.’||https://www.volkskrant.nl/sport/uit-vorm-vermoeid-ziek-een-ding-staat-vast-van-der-poel-is-ook-maar-een-mens~b7e86b63/
2022-07-07||‘Meer clown dan premier’ – internationale media oordelen hard over Johnson||De directe aanleiding voor het aftreden van Johnson was dat hij beweerde niets te weten over beschuldigingen van seksueel grensoverschrijdend gedrag aan het adres van fractiefunctionaris Chris Pincher. Volgens The Guardian-columnist Jonathan Freedland is dit een terugkerend thema in Johnsons politieke loopbaan: ‘Leugens en een schaamteloze minachting van regels waren de drijvende krachten achter zijn opmars; leugens en een schaamteloze minachting van regels brachten hem ten val.’ Johnsons verbondenheid met Brexit, en zijn halsstarrige pogingen om zich aan de macht vast te klampen, leveren in meerdere media vergelijkingen op met Donald Trump. De Spaanse krant El País stelt zelfs dat hij nu net als andere westerse populisten, uit landen als de VS en Italië, verdwijnt naar het ‘afvoerputje van de geschiedenis’. Traditionele conservatieve partijen, waaronder de Britse, krijgen volgens El País nu de kans met gematigdere standpunten de wind uit de zeilen van populisten te nemen. In de Britse krant Daily Telegraph voorspelt columnist Tom Harris dat de Conservatieve partij na Johnson een ‘redelijker’ koers zal inslaan. Labour en de Schotse nationalisten hopen beide te profiteren van de wanorde, maar zouden weleens bedrogen kunnen uitkomen. De lage waarderingscijfers voor Johnson waren een teken dat het volk verandering wil. Harris verwacht dat de Tories een kandidaat naar voren zullen schuiven die zelf die verandering kan belichamen. De centrum-linkse Süddeutsche Zeitung wijst er in een commentaar op dat de Conservatieven intern ernstig verdeeld zijn: ‘De leden van de Tories (die de nieuwe partijleider gaan kiezen, red.) komen uit het zuiden van Groot-Brittannië, ze zijn ideologisch moeilijk te verzoenen met de Tory-stemmers in de oude industriegebieden en vooral Schotland en Wales’. Over Johnson zelf – ‘altijd onverantwoordelijk, meer een clown dan premier’ – en over zijn beleid oordeelt de Süddeutsche Zeitung hard: Groot-Brittannië is onder zijn leiderschap ver afgedreven, volgens de krant. Het is niet langer het culturele en democratische rolmodel dat het ooit was. ‘Het management van de uittreding uit de EU is op een catastrofe uitgelopen. Bevoorradingsproblemen en het verlaten van de interne markt (...) maken het land onaantrekkelijk en verhinderen groei en modernisering.’ Ook het Britse weekblad The Economist wijst op de deplorabele staat waarin Johnson de economie van zijn land achterlaat, met de hoogste inflatie van de G7-landen, royale overheidsuitgaven met geleend geld, lage economische groei, lage productiviteit en lage groeiprojecties. ‘Groot-Brittannië bevindt zich in een gevaarlijke positie’, concludeert het blad. Als de Conservatieve partij het land daaruit wil redden, zal het lessen moeten trekken uit de periode-Johnson. De partij heeft een leider met een andere persoonlijkheid nodig, schrijft The Economist in een artikel met de titel Clownfall. ‘Johnson verwierp het idee dat regeren neerkomt op keuzes maken. Hij miste de morele kracht om moeilijke beslissingen te nemen voor het nationale belang als dat zijn eigen populariteit bedreigde.’ Volgens de krant miste Johnson het oog voor detail om beleid te doorzien en genoot hij ervan regels en conventies met voeten te treden. ‘Aan de basis van zijn stijl lag een onwrikbaar geloof in zijn vermogen om uit een lastig parket te komen door woorden te verdraaien.’||https://www.volkskrant.nl/columns-opinie/meer-clown-dan-premier-internationale-media-oordelen-hard-over-johnson~bb3ba307/
2022-07-07||Ook een boze Quote 500-miljonair zegt het met hooibalen||Ruim twee weken geleden zag architect Wouter Hubers zijn uitzicht op de duinen in een muur veranderen. Hubers spant zich met de Stichting Behoud Bouwkunst Bergen al dertig jaar ‘zonder veel effect’ in voor het aangezicht van het voormalige kunstenaarsdorp. En nu stapelde een jongen met een grijpmachine 75 in foeilelijk plastic verpakte hooibalen op, doelbewust precies achter zijn huis, in een nette rij van tweehoog. Weg uitzicht. Het is niet de eerste keer: in 2017 gebeurde het ook. ‘Van wie moet je dat doen?’, vroeg Wouter Hubers dus maar naar de bekende weg. ‘Van Dirk’, zei de jongen. Dirk Kat, alweer: Quote 500-miljonair, horecaondernemer en telg uit de supermarktfamilie achter DekaMarkt. Tevens buurman. Hubers’ tuin grenst aan een weiland dat in bezit is van Kat. Aanleiding tot de blokkade zijn de bouwplannen die Kat al jaren indient voor een luxe Parkhotel Bergen in het centrum van het dorp. Volgens de website van het project ‘een ensemble van panden die passen in de context en dorpse schaal van Bergen’. Maar drie partijen die bezwaar maakten, denken daar wat anders over. Zij zien een zoveelste aanslag op de proporties van het dorp. Je hoeft Bergen maar binnen te rijden om te begrijpen wat al jaren gaande is: overal splinternieuwe, net te grote villa’s, die door hun eigenaren ‘statements’ worden genoemd, neergepoot tussen de onder architectuur gebouwde zomerhuizen van welgestelden uit de vorige eeuw, die het dorp zo bijzonder maakten. Die huizen worden botweg gesloopt. Wouter Hubers en zijn stichting proberen de bijzondere oude panden aan een monumentale status te helpen, maar slagen daar nauwelijks in. Een pijnlijk voorbeeld is de sloopvergunning die onlangs is afgegeven voor Villa de Hooiberg, een huisje aan het hertenkamp dat in 1921 is ontworpen door de architecten Eibink en Snellebrand in de stijl van de Amsterdamse School. Het stond met perceel te koop voor een miljoen in het centrum van het dorp, de nieuwe eigenaar wist toen al dat het te klein was voor zijn gezin, dus moet het tegen de vlakte. Stichting Behoud Bouwkunst Bergen maakte al in 2017 bezwaar tegen Kats plannen voor het Parkhotel, toen het gezichtsbepalende pension Erica uit 1910 ervoor dreigde te sneuvelen. Niet lang daarna volgde de eerste blokkade van Hubers uitzicht met hooibalen. Nota bene: Dirk Kat kreeg uiteindelijk zijn vergunning. En daarna besloot hij verrassend genoeg het plan nog eens helemaal om te gooien: het Parkhotel kon misschien nóg wat groter worden. Stichting Behoud Bouwkunst Bergen maakte opnieuw bezwaar, waarna nieuwe procedures volgden. De zaak ligt nu bij de rechter. Wouter Hubers (80) werkt allang niet meer, maar weet wel waarover hij praat. Als directeur stadsherstel in Utrecht was hij verantwoordelijk voor de renovatie van historische panden in de binnenstad, en als architect was zijn laatste klus de verbouwing van het monumentale Barlaeus Gymnasium in Amsterdam. Zijn eigen oude huis in Bergen was oorspronkelijk een badhuis voor Duitse soldaten. Zijn vader, keramist en kunstenaar Dirk Hubers, kocht het na de oorlog voor een habbekrats, vader en zoon hebben alles de jaren daarna voorzichtig verbouwd. ‘Je woont uiteindelijk in een wereld die is gebouwd op de schouders van anderen’, zegt Hubers. ‘Dat moet je kunnen waarderen, vind ik.’ Maar dingen bedenken in samenhang met de omgeving gebeurt vaak niet meer. Zoals boze boeren het landelijk stikstofprobleem niet als hún probleem beschouwen, zo bouwen nieuwe welgestelden alleen voor zichzelf. Nieuwe lompheid, of in Hubers’ woorden: ‘Ik ben ik, en ik heb niks te maken met jou.’ Intussen blijft hij dus maar geduldig en volgens sommigen bloedirritant de vraag der vragen over maatvoering stellen: ‘Waarom is klein eigenlijk niet meer goed en groot altijd beter? Ís dat wel zo?’ In het Bergense nieuwsbulletin Flessenpost schreef Dirk Kat, zelfverklaard ‘Emeritus Ondernemer’, een boze brief aan alle bezwaarmakers: ‘Ik vind het welletjes geweest!’ De uitgever mailt mijn verzoek om een afspraak door aan Kat, maar er komt dagen geen reactie. Dus wandel ik maar naar zijn huis toe, waar voorbij een stuk of vier beveiligingscamera’s Kats partner, ex-model Anja Henneman, de deur opent. Nee, de emeritus ondernemer is ‘niet aanwezig’. Ik vraag of blokkeren met hooibalen ook in dit kunstenaarsdorp nu de manier van communiceren wordt: ‘Ja’, zegt zij, ‘dat is de manier van communiceren hier.’||https://www.volkskrant.nl/columns-opinie/ook-een-boze-quote-500-miljonair-zegt-het-met-hooibalen~bd1a690b/
2022-07-07||Boris is vertrokken, met grote tegenzin||Theresa May moest vechten tegen de tranen en David Cameron floot een vrolijk deuntje, maar bij Boris Johnson overheerste een gevoel van onrecht toen hij donderdagmiddag voor de deur van Downing Street 10 zijn aftreden bekendmaakte. Omringd door medewerkers, zijn vrouw Carrie (met baby Romy) en de laatste der borisianen uit het kabinet, bedankte de scheidende premier zijn kiezers en hekelde hij de ‘kuddementaliteit’ van de Conservatieve parlementariërs die een bloedig einde hadden gemaakt aan zijn premierschap, ‘de beste baan ter wereld’. Een kleine drie jaar geleden stond Johnson op dezelfde plek, klaar om zijn intrek te nemen in de felbegeerde ambtswoning. Hij was gekozen door diezelfde parlementariërs, en een half jaar later zouden ook Britse kiezers hem een ruim mandaat geven. Hij wilde de vastgelopen Brexit voltooien, de welvaart beter verdelen en het zogenoemde Global Britain vorm geven. Bovenal: het was de ambitie van Johnson om een nieuw tijdperk tot stand te brengen, zoals zijn voorganger Margaret Thatcher dat in de jaren tachtig had gedaan. De ambtswoning, zo was zijn overtuiging, vormde zijn natuurlijke habitat. Samen met Carrie, en hondje Dilyn, nestelde Johnson zich in het hart van de Britse macht. De twee gaven tonnen uit aan een kleurrijke herinrichting van de ambtswoning en verwekten er twee kinderen. Gezelligheid stond voorop, zelfs toen de rest van het land leed onder de lockdowns. Er was, zo zou hij enkele vrienden hebben toevertrouwd, een vlammenwerper nodig om hem uit het politieke paradijs te verdrijven. Die gedachte is de afgelopen dagen waargemaakt. Er bleek heel wat voor nodig om de 55ste premier van het Verenigd Koninkrijk uit de ambtswoning te zetten. De halve regering liep weg. Tot in de late woensdagavond verzette hij zich tegen het onvermijdelijke. Hij vond zelfs nog tijd om zijn oude vriend en rivaal Michael Gove te ontslaan. Donderdagochtend kwam evenwel het nieuws dat hij alsnog ging opstappen. Had de koningin dat discreet geadviseerd? Of had Carrie hem weten te overtuigen, zoals Denis Thatcher 32 jaar geleden had gedaan toen Margaret was blijven strijden tegen de ondergang? Of vormde het dringende vertrekadvies van zijn net aangetreden minister van Financiën Nadhim Zahawi de nekslag? Johnson beloofde na de zomer af te treden, zodra zijn partij een opvolger heeft geselecteerd op basis van, zoals hij het omschreef, ‘een briljant darwiniaans systeem’. Voor zijn critici was dat niet genoeg. Wat hen betreft vertrekt hij per direct. ‘Ik ken die knul’, twitterde zijn oud-adviseur en kwelgeest Dominic Cummings, ‘en ik kan je vertellen dat hij niet denkt dat het voorbij is. Hij denkt: ‘Er is een oorlog gaande en dan kan er van alles gebeuren. Tijdrekken! Tijdrekken! Ik kan nog altijd ontsnappen, ik heb een mandaat, de achterban houdt van me. Ik moet september halen’.’ Ook oud-premier Sir John Major, die nooit een kans onbenut laat om zijn partijgenoot te bekritiseren, riep Johnson op meteen op te stappen. Labour-leider Sir Keir Starmer, die de dag op Wimbledon doorbracht, gaat komende week mogelijk een motie van wantrouwen indienen. Kan Johnson nog aan de regeringstafel plaatsnemen na alle traumatische taferelen en tranen van de afgelopen dagen? Met collega’s die woedend zijn, omdat ze door Johnson en diens adviseurs naar televisiestudio’s zijn gestuurd om Downing Streets leugenachtige verklaringen over het jongste schandaal na te papegaaien? Nota bene Theresa May wordt als interim-premier genoemd, de oud-premier die uitgerekend op de dag van Johnsons vertrek een lezing gaf over publieke dienstbaarheid en het herstellen van vertrouwen in de politiek. Het is nu aan de Conservatieve Partij om te bewijzen dat zij kan zorgen voor een stabiel en betrouwbaar landsbestuur en dat de Johnson-jaren een abnormaliteit waren. Probleem is dat de vertrekkende leider aan de macht kwam dankzij kiezers in armere streken die echt op hem hadden gestemd, ondanks het feit dat hij, op papier, een Conservatief was. Komende weken zal de fractie door middel van een afvalrace twee kandidaten selecteren, wier namen worden voorgelegd aan de machtigste kiezers van de natie: de honderdduizend leden van de Conservatieve Partij. Een topfavoriet is er niet. Bewindslieden als Liz Truss, Ben Wallace, Rishi Sunak, Penny Mordaunt, Nadhim Zahawi, Sajid Javid en Suella Braverman zullen zeker interesse hebben, maar zijn mogelijk besmet door hun samenwerking met Boris Johnson. Misschien besluit de partij te breken met Johnsons erfenis door gewone fractieleden naar voren te schuiven, zoals Tom Tugendhat of de oer-Brexiteer Steve Baker. Geen van deze politici bezit het charisma en de electorale aantrekkingskracht van Johnson, maar evenmin diens aan het licht gekomen zwakheden. Terwijl de partij een opvolger kiest, zullen Boris en Carrie eind deze maand hun bruiloft groots vieren op Chequers, het statige buitenhuis van de Britse premier. Reden te meer, misschien, om nog even aan te blijven. Tegen die tijd is Johnson bovendien de ambtstermijn van May voorbijgestreefd.||https://www.volkskrant.nl/nieuws-achtergrond/boris-is-vertrokken-met-grote-tegenzin~b9c6f894/
2022-07-07||Levenslang en vrijspraak voor ‘Eris-’gerelateerde moord||De tot levenslang veroordeelde, de 36-jarige Amsterdammer Ferrel T., is de vierde verdachte die voor de reeks moorden in Eris levenslang krijgt. Afgelopen dinsdag kregen de drie Eris-hoofdverdachten dezelfde straf. Zij zijn allen ‘moordmakelaars’ en oud-leden van de inmiddels verboden motorclub Caloh Wagoh, die handelde in moorden op bestelling. De uitspraken van donderdag volgden uit een Eris-deelonderzoek, dat Charon is gedoopt. Dit gaat over de moord op Justin Jap Tjong op 31 januari 2017 in Amsterdam. Het Charon-proces is los van Eris behandeld, omdat de twee ‘Charon’-verdachten eerder al door twee Eris-rechters waren veroordeeld voor een ándere moord: de zogenoemde Utrechtse vergismoord (op Hakim Changachi op 12 januari 2017 in Utrecht). In Eris stonden in totaal 21 verdachten terecht, van wie er dus 2 in de strafzaak Charon werden vervolgd. De overige Eris-veroordeelden kregen dinsdag, buiten drie keer levenslang, overwegend straffen van 14 tot 30 jaar. De strafzaak Eris vloeit voort uit het Marengo-proces rond hoofdverdachte Ridouan T. Eris gaat over moorden die nog zijn gepleegd nadat Marengo-kroongetuige Nabil B. naar justitie was gestapt.||https://www.volkskrant.nl/nieuws-achtergrond/levenslang-en-vrijspraak-voor-eris-gerelateerde-moord~b3ca1d6e/
2022-07-07||Rwanda en Congo-Kinshasa tekenen overeenkomst om oorlog te voorkomen||President Tshisekedi van Congo en president Kagame van Rwanda willen een tot nu toe inactieve Congo-Rwanda-commissie nieuw leven inblazen. Die commissie moet gaan helpen bij het stoppen van de vijandelijkheden tussen de twee landen in het Grote Merengebied. Afgelopen weken liepen de spanningen tussen de landen hoog op, nadat rebellen in het oosten van Congo een grensdorp bezetten. De Congolese regering zag die bezetting als een invasie, omdat de rebellen volgens hen worden gesteund door Rwanda. Als gevolg van het offensief raakten al meer dan 170 duizend mensen ontheemd. Onlangs waarschuwde Tshisekedi nog dat er een oorlog met Rwanda kan uitbreken. ‘Deze mogelijkheid kan niet worden uitgesloten’, zei hij een paar dagen geleden in een zeldzaam interview met de Britse krant Financial Times. ‘Als de provocatie van Rwanda voortduurt, zullen we niet stilzitten en nietsdoen. We zijn niet zwak.’ De nieuwe overeenkomst die nu op tafel ligt, moet die oorlog voorkomen. Het belangrijkste onderdeel van de overeenkomst omvat het aanpakken van twee grote rebellengroepen die actief zijn in Congo. Het Congolese presidentschap eist ‘onmiddellijke en onvoorwaardelijke terugtrekking’ van de M23-rebellengroep uit het oosten van het land. Andersom wil Rwanda dat Congo stappen zet om de rebellengroep Forces Democratiques de Liberation du Rwanda (FDLR) komende tijd te verslaan. In het grondstofrijke oosten van Congo zijn meer dan 120 milities actief, die schatrijk worden door de handel in onder meer goud, coltan en kobalt. Dat maakt de strijd tussen de gewapende groepen van groot strategisch en financieel belang. Volgens Congo steunt Rwanda de M23-rebellen, volgens Rwanda steunt Congo de FDLR-rebellen. Beide landen ontkennen elkaars beschuldigingen. Vorige maand maakten de leiders van Oost-Afrikaanse landen nog bekend dat zij een regionale troepenmacht naar Congo zullen sturen om een einde te maken aan de uit de hand gelopen gevechten tussen rebellengroepen en de Congolese overheid. De eerste troepen, gestuurd door Oeganda, zijn inmiddels in het gebied aangekomen. Ook de Afrikaanse Unie maakt zich al langer zorgen. Eerder dit jaar stelde zij de Angolese president Joao Lourenco aan om te bemiddelen. Hij organiseerde woensdag een topbijeenkomst met Kagame en Tshisekedi in Luanda, de hoofdstad van Angola, met de nadrukkelijke oproep het conflict te de-escaleren. Dat is dus gelukt: de diplomatieke betrekkingen tussen Congo en Rwanda worden weer genormaliseerd nu de overeenkomst is bereikt. Op 12 juli komt de Congo-Rwanda-commissie bij elkaar, wederom in Luanda, om vervolgstappen te bespreken.||https://www.volkskrant.nl/nieuws-achtergrond/rwanda-en-congo-kinshasa-tekenen-overeenkomst-om-oorlog-te-voorkomen~b0ad969c/
2022-07-07||Minister Helder over de ggz: ‘We moeten ons afvragen of we elke zorgvraag met zorg moeten beantwoorden’||Zo’n 80 duizend Nederlanders wachten maanden op hulp van de geestelijke gezondheidszorg na doorverwijzing door de huisarts. De ggz hanteert zelf een maand wachttijd voor een intakegesprek als maximum en daarna maximaal tien weken voordat de behandeling begint. Maar het wachten op een ggz-therapie duurt vaak langer dan 3,5 maand. Waarschijnlijk zijn de wachtlijsten nog langer, want de rij bij kleine instellingen en ‘eenpitters’, de vrij gevestigde psychiaters en psychologen, telt nu niet mee. Vier jaar geleden dreigde verantwoordelijk staatssecretaris Paul Blokhuis (CU) de zorgverzekeraars nog met boetes als zij de wachtlijsten niet zouden wegwerken. Zij hebben immers een ‘zorgplicht’ om hun verzekerden tijdig van zorg te voorzien. Maar daarna koos Blokhuis de polderaanpak, met overleg tussen de ggz, verzekeraars en het ministerie. De wachtlijsten werden er niet korter van. Daar komt nu een probleem bij met de sluiting van een vijftal gespecialiseerde ggz-instellingen. De ggz, die dit jaar ruim 4 miljard euro kost voor ruim een miljoen patiënten – waarvan grofweg de helft bij de praktijkondersteuner van de huisarts in behandeling is, en de andere helft bij gespecialiseerde ggz – ligt nu op het bord van Conny Helder (VVD), minister voor Langdurige Zorg en Sport. Van de ggz wist ze niet veel toen ze minister werd. Eigenlijk niets. Zij ziet zichzelf als ‘zij-instromer’ in de politiek. Na mavo, havo en vwo werd ze uitgeloot voor de studie medicijnen, koos ze voor een verpleegopleiding en klom als verpleegster op naar bestuurder in de zorg. Als nieuwkomer in de Haagse politiek kreeg ze veel van de VVD oud-minister Sander Dekker als mentor mee. ‘Die heeft me veel geleerd, over de ambtelijke organisatie bijvoorbeeld.’ Helder kiest, net als Blokhuis, voor de polderaanpak om de wachtlijsten in de ggz weg te werken. Ze wil de ggz ook niet tegen zich in het harnas jagen omdat zij met minister Ernst Kuipers van Volksgezondheid en alle zorgsectoren praat over een integraal zorgakkoord – een soort totaalvisie op zorg in de komende jaren. Helder begint met het nuanceren van de wachtlijsten. ‘Op de wachtlijsten zijn nu ook dubbelingen, driedubbelingen zelfs, doordat mensen zich bij twee, soms drie instellingen aanmelden. Dat gaan we opschonen. ‘Tegelijk is de vraag sterk toegenomen. Dan moet je je afvragen of dat allemaal mensen zijn met een vraag die we met zorg moeten beantwoorden. Zijn er dingen die mensen zelf kunnen doen, als we handvatten aanreiken? Kijk naar de huisarts. Thuisarts.nl helpt veel mensen met geruststellingsvragen. Op gzplein.nl kunnen mensen ook hun vraag naar geestelijke gezondheidszorg verhelderen, of erachter komen dat er geen directe zorgvraag is. ‘Het tweede waarvan ik gecharmeerd ben is een mentaal gezondheidscentrum zoals Breburg. Daar blijkt dat een substantieel deel van de mensen goed geholpen is met ander soort hulp, bijvoorbeeld met een ervaringsdeskundige of met hulp bij het vinden van een baan of huis. Grosso modo blijkt dan zo’n 30 procent van de mensen niet door te hoeven naar de wachtrij van de ggz.’ ‘Aan de andere kant, soms blijkt bij het intakegesprek dat mensen in de verkeerde rij stonden, want de diagnose is anders dan gedacht. Dan sluiten mensen weer achteraan in een andere rij. Ik vind dat niet wenselijk. Hoe dat anders moet, ga ik als minister niet opleggen. Daar moeten verzekeraars en instellingen uitkomen. Net als bij moeilijke gevallen waar geen pek voor te vinden is. Maar als zij daar niet uitkomen, kan ik sinds kort de knoop doorhakken en zeggen waar de zorg geleverd wordt.’ ‘Het programma Ontregel de zorg loopt door. Dat werkt goed. Maar de ggz zorgt zelf ook voor administratie, met bijvoorbeeld protocollen over behandelingen. Vrij gevestigde specialisten en kleine instellingen willen we trouwens graag betrekken bij het overleg over de wachtlijsten. ’ ‘De zorgverzekeraar pakt al een actieve rol. Maar ik wijs ze ook op hun verplichting verzekerden te informeren over zorgbemiddeling.’ ‘Nee, men weet niet altijd de weg te vinden. De huisarts en diens praktijkondersteuner, die doorverwijzen, kennen het aanbod maar hebben geen zicht op wachtlijsten. Ik hecht eraan dat er regionaal door zorgaanbieders en verzekeraars naar de wachtlijsten wordt gekeken. Dat is nu geregeld, inclusief de doorzettingsmacht, waarbij ik desnoods de knoop doorhak. Wat nog ontbreekt is zicht op hoe de wachtlijst in elkaar zit, of mensen in de goede rij staan. Daar werken we nu aan.’ ‘In gesprekken heb ik niet gehoord dat er een remmende werking in de contracten zit. De rol van de verzekeraar is niet alleen om kwalitatief goede zorg in te kopen, maar ook om te zorgen dat we met het geld uitkomen.’ ‘Ik heb de toezichthouder op de zorg, de Nederlandse Zorgautoriteit, gevraagd of er een rode draad is bij deze sluitingen. Dat is niet zo. Maar ik maak me wel zorgen over het aanbod van hoogspecialistische zorg. Hoeveel aanbod moet er zijn? We kijken nu met verzekeraars en aanbieders wat we nodig hebben. Daarbij hoort de vraag of het nodig is dat die zorg 24 uur per dag, zeven dagen per week in een kliniek plaatsvindt.’ ‘Ik loop lang genoeg mee dat ik weet dat het niet zomaar is opgelost. Dat wil niet zeggen dat we geen voortgang kunnen boeken. Ik wil dat er deze kabinetsperiode substantiële verbetering is.’ ‘We hebben afgesproken dat ggz-zorgaanbieders actief alle mensen die te lang op een wachtlijst staan benaderen. Dat is ook nieuw. Verzekeraars gaan daarbij actief gaan bemiddelen.’ ‘Dat ik het erg vind dat ze onnodig lang op een wachtlijst staan. En dat ik bezig ben eraan te werken dat ze sneller door die rij gaan. Daar hebben we ook tijd voor nodig. Hoe graag ik het ook zou willen, ik kan niet met een vingerknip zorgen dat wachtlijsten morgen verdwijnen.’||https://www.volkskrant.nl/nieuws-achtergrond/minister-helder-over-de-ggz-we-moeten-ons-afvragen-of-we-elke-zorgvraag-met-zorg-moeten-beantwoorden~bbc90b06/
2022-07-07||De fans komen voor de oude hits, maar Diana Ross wil ook nu nog relevant zijn||Zelden zal er een grotere poplegende het North Sea Jazz Festival hebben bezocht dan zangeres Diana Ross. Het festival heeft sterren als Little Richard, Prince, Sly Stone en Lionel Richie op het affiche gehad, maar bestaat er een grotere ster dan Diana Ross? Beyoncé, Adele en Tina Turner komen in de buurt, maar kunnen toch niet tippen aan het aantal hits dat de inmiddels 78-jarige Ross heeft gescoord. In de jaren zestig zong ze in de Motown-hitmachine The Supremes, vanaf 1970 ging ze solo en vorig jaar bracht ze haar 25ste solo-album uit, Thank You. Haar eerste in vijftien jaar. Het album is geen hoogvlieger en je vraagt je af waarom een van de succesvolste vrouwen in de popgeschiedenis nog al die moeite doet. Ook zonder een nieuwe plaat valt het al niet mee een representatieve selectie van haar immense hoeveelheid hits in haar concertprogramma op te nemen. En wie haar vorige maand op de Britse televisie zag optreden voor zo’n honderdduizend enthousiaste festivalgangers op Glastonbury, zag een zangeres die volledig kon teren op oude glorie. Sterker, de schare meezinghits werd na het Supremes-blokje aan het begin (Baby Love, You Can’t Hurry Love, Stop! In the Name of Love) en haar laatste grote hit Chain Reaction (1985) hinderlijk onderbroken door drie nieuwe liedjes die zo goed als dood vielen. Groot was de euforie toen haar geweldige band de 42 jaar oude discoklassieker Upside Down inzette. Maar Ross wil meer zijn dan een gouwe-ouwefenomeen, ze wil laten zien dat ze nog meetelt in de pop van nu. En dat doet ze eigenlijk haar hele leven lang al, door op het juiste moment de samenwerking aan te gaan met de juiste producers en songschrijvers. Via Ashford & Simpson in de jaren zeventig en Nile Rodgers en de Bee Gees in de jaren tachtig is ze vorig jaar uitgekomen bij de überhippe Jack Antonoff die werkte met onder anderen Taylor Swift, Lana del Rey en Lorde. Antonoff zal haar ook geholpen hebben met de koppeling aan de Australische muzikant en producent Kevin Parker, beter bekend als de man achter het indierock-fenomeen Tame Impala. Samen kwamen ze een week of zes geleden met het aanstekelijke Turn Up The Sunshine, bedoeld voor de net verschenen soundtrack bij de nieuwe Minions-film The Rise of Gru. Het is een van Ross’ beste singles in decennia en eigenlijk doet Kevin Parker hetzelfde als Nile Rodgers in 1980. Allebei gaven ze hun eigen geluid mee aan de zangeres die aansluiting zocht bij de actualiteit. Zo’n succes als de door Nile Rodgers en Bernard Edwards (destijds het hart van de disco-sensatie Chic) geproduceerde hits Upside Down en I’m Coming Out, is Turn Up the Sunshine niet geworden, maar hopelijk heeft Ross Parker wel wat meer dankbaarheid getoond dan haar producers in 1980. Bijna was het album Diana, een van de hoogtepunten in zowel haar oeuvre als dat van haar producers, niet verschenen. Want Ross en haar team durfden het typische discogeluid van Chic op die plaat toch niet aan. Ook al was dat precies waarvoor Nile Rodgers en Bernard Edwards waren ingehuurd. Ross had in 1979 met The Boss dankzij de hulp van songschrijvers, producersduo en artiestenpaar Ashford & Simpson eindelijk weer een succesvol-album gemaakt, maar de verkoopcijfers bleven ver achter bij die van Chic. Dat beviel het Team Ross niet. De samenwerking tussen Ross en Chic was in 1980 eigenlijk voor allebei een risico, legt Rodgers uit in zijn autobiografie Le Freak (2011). De populariteit van disco was tanende, getuige de toen vaak gehoorde kreet ‘disco sucks’. Maar de royalties van de Chic-hits Le Freak en Good Times kwamen met miljoenen tegelijk binnen, dus zorgen voor de toekomst hadden de producers niet. Rodgers wilde alles geven om van de samenwerking met Ross een succes te maken. Het album Diana moest zijn artistieke meesterproef worden. En Diana Ross wilde op haar beurt eindelijk weer eens echte hits, zoals Chic die had gescoord. Maar platenbaas Berry Gordy zag niets in het album en de single Upside Down en eiste de banden op. Diana zou uiteindelijk toch verschijnen, maar in een andere, slappere mix. De versie van Rodgers en Edwards zag pas in 2003 het licht op de ‘Deluxe Edition’ van Diana. Die klinkt pittiger en heeft een beter, dansbaar discogevoel. Toch bleken liedjes als Upside Down, My Old Piano en het later door de homogemeenschap als lijflied omarmde I’m Coming Out zo sterk dat ze ook in die inferieure versie overeind bleven. Die liedjes vormen al jaren het hart van de concerten van zowel Diana Ross als Nile Rodgers’ Chic. Als Ross vanavond tegen 9 uur in de Nile-zaal opent met I’m Coming Out, zal de volgepakte zaal euforisch zijn. Het liedje is al decennia lang een gay anthem, maar Ross had al een iconische status onder homo’s voordat Rodgers het liedje schreef, zo blijkt uit zijn memoires. In 1979, tijdens toiletbezoek in een New Yorkse disco zag hij zich omringd door travestieten die allemaal oogden als Ross. Hoe zou het zijn, dacht hij, als Diana deze status zou bezingen in een soort codetaal? Zo ontstond I’m Coming Out. Het is al jaren het begin van Diana’s show, ook op Glastonbury. Eigenlijk zijn er drie pijlers waarop haar concerten en in feite haar hele bestaan als zangeres rusten: de onverwoestbare Supremes-hits uit de jaren zestig, de discostampers van begin jaren tachtig en de ballads. Die laatste categorie met liedjes als Touch Me in the Morning, Theme From ‘Mahogany’ (Do you know where you’re going to) en Endless Love veronachtzaamt ze de laatste jaren op het podium. En hoewel het past op een festival als North Sea Jazz zal Ross ook voorbijgaan aan het repertoire van Billie Holiday dat ze zich een halve eeuw geleden zo knap had eigen gemaakt in de film Lady Sings the Blues. Mogelijk kan haar stem het zingen van ballads niet meer aan. Die heeft beslist wat aan kracht en souplesse verloren, zo viel vorige maand dankzij de BBC te horen. Maar het maakt eigenlijk niet zoveel uit. Iedereen op North Sea Jazz in de ongetwijfeld uitpuilende zaal zal alles woord voor woord meezingen. En ze staat daar dan toch maar gewoon voor onze neus: Diana Ross, begeleid door een uitmuntende band, liedjes zingend die niet meer weg te denken zijn uit het collectieve geheugen.||https://www.volkskrant.nl/cultuur-media/de-fans-komen-voor-de-oude-hits-maar-diana-ross-wil-ook-nu-nog-relevant-zijn~bde8dc28/
2022-07-07||Meer gadgets in de ouderenzorg? Minister Helder, hier heeft uw departement niet goed over nagedacht ||Mijn moeder belt me, hoorbaar gefrustreerd op: ‘Mijn printer doet het alweer niet. Dat stomme ding!’ ‘Mam zie je een icoontje dat lijkt op een hoofd van een mannetje dat een tong met streepjes uitsteekt? Een icoontje is zo’n klein vierkant plaatje op het scherm…’ ‘Nee, niet op de printer, op je computer…’ Wonder boven wonder vinden we samen het euvel. Maar elke week heeft mijn moeder wel ruzie met haar mobieltje, computer, laptop of printer. Ik heb een slimme vindingrijke moeder, maar wel – sorry mam – volstrekt digibeet. Inmiddels heeft ze uit principe de schurft aan alles met meer dan twee knoppen. Ze is niet de enige. Hoe ouder, hoe digibeter. Van de ouderen tussen de 65 en 75 jaar heeft maar 18 procent meer dan digitale basisvaardigheden. Bij 75-plussers is dat maar rond de 10 procent, dus zo’n 90 procent is dan vrijwel digibeet. De gemiddelde leeftijd van thuiszorgontvangers is 75 jaar en de piek ligt bij 84 jaar. En je voelt wel op je klompen aan dat 84-jarigen die nog helemaal zelfstandig zijn gemiddeld digitaal vaardiger zijn dan 84-jarige thuiszorgontvangers. Waar ik naartoe wil: thuiszorgontvangers zijn vrijwel allemaal behoorlijk digibeet. Op 4 juli stond in deze krant dat minister Helder (Langdurige Zorg en Sport) de tekorten in de ouderenzorg aan wil pakken door in te zetten op beeldbellen, val-sensoren en medicatieverstrekapparatuur. Er komt geld voor coaches die zorginstellingen helpen om technologische innovaties goed in te zetten en in te voeren binnen de zorgorganisatie. En er komt een subsidieregeling voor ‘de inzet van gezondheidstechnologie thuis’. Minister Helder, daar heeft uw departement niet goed over nagedacht. Ga eens op de koffie bij mevrouw Van den Berg. De speciale ouderentablet, waarmee ze met de verpleging kan beeldbellen, ligt leeg onder een stapel kranten na weken van stress. Want als dat ding piepte wist ze niet waarom, of wat ze dan moest doen. Het medicatieverstrekapparaat gebruikt ze volgens haar eigen logica: ze neemt eens per week alle medicatiezakjes eruit en legt ze dan op tafel klaar. De alarmknop doet mevrouw Van den Berg meestal niet om, want hij is lelijk en hangt in de weg. Ze is niet de enige oudere bij wie de alarmering keurig op het nachtkastje ligt: sommigen vergeten hem om te doen, of doen hem af voor ze gaan douchen – terwijl het valrisico juist in de badkamer hoog is. Zo mislukt digitale zorg regelmatig, ondanks herhaalde liefdevolle uitleg van thuiszorg en familie, na veel stress bij de oudere die zich voelt falen. De investering in al deze elektronische zorggadgets, de tijd die implementatie kost, de stress die het ouderen geeft, alle extra bezoeken van de thuiszorg en hun verminderde werkplezier – is dat meegenomen in de ‘winst’ van deze plannen? Bovendien vergeet u de belangrijkste waarde van de thuiszorg: dat er een lief zorgzaam mens van vlees en bloed langskomt, die met een glimlach vraagt: ‘Goedemorgen mevrouw Van den Berg. Heeft u ook Wimbledon gekeken gisteren?’ Stuur uw departement eens langs bij een paar ouderen met digitale hulpmiddelen, dan zien ze wat helpt: goede thuiszorg. Digitaal krijgen ze dat nooit goed in beeld. Rinske van de Goor is huisarts||https://www.volkskrant.nl/wetenschap/meer-gadgets-in-de-ouderenzorg-minister-helder-hier-heeft-uw-departement-niet-goed-over-nagedacht~b26f941e/
2022-07-07||Sportcommentator die als geen ander ‘Keeper kansloos!’ kon roepen, met een stem die over de hele wereld werd herkend||Analoog aan Hugo Walkers ‘Komt dat schot’ wilde commentator Hans Brian bij hockeywedstrijden nog weleens terugvallen op het standaardzinnetje ‘Keeper kansloos’. Dochter Barbara prijst zich gelukkig dat er in die tijd geen Twitter bestond. ‘Honderd procent zeker dat ‘#keeperkansloos’ dan had bestaan.’ Nu bleef het bij wat familiale schimpscheuten vanaf de bank in het Brabantse Son. ‘Heb je hem weer, hoor, met zijn keeper kansloos’. Hans Brian, geboren in Amsterdam, was jarenlang de vaste stem bij Studio Sport als het ging om hockey, badminton, motorsport en rugby. Die laatste sport was zijn grote liefde. Hij had het zelf tot rugby-international geschopt en werd later bondscoach. Bij toeval rolde hij in de jaren zeventig in de sportjournalistiek. Televisiedokter en rugbyspeler Hans van Swol, de vaste rugbyverslaggever bij Studio Sport, moest een keer verstek laten gaan, waarna Brian met succes was ingevallen. Jarenlang zou hij dat werk combineren met zijn vaste baan als gymleraar op een middelbare school in Eindhoven. Hij gold als een bevlogen, enthousiaste commentator. Mooie stem ook, zegt vriend en collega Ruud ter Weijden. Brian werd er vaak aan herkend. Bestelde hij iets op een terras, dan draaiden er altijd wel een paar hoofden zijn kant op: ‘Wat een bekende stem. Bent u toevallig...’ Zo ging dat op de Albert Cuyp, op de skipiste in Oostenrijk en zelfs op vakantie in Indonesië. Bij Studio Sport stond hij bekend als een prettige collega, ‘een gentlemen onder de cowboys’ zoals presentator Tom Egbers bij de condoleance aan Brians dochter toevertrouwde. Misschien ook wel doordat hij niet afhankelijk was van de sportjournalistiek. Barbara: ‘Hij zocht geen conflict, hoefde niet de baas te zijn, hij wilde gewoon lol hebben.’ Maar o wee, als zijn geliefde rugby door collega’s als een B-sport werd weggezet, dan kon hij fel uit de hoek komen. Brian deed verslag op zeven Olympische Spelen en was halverwege de jaren tachtig ook nog presentator van twee tv-shows: It’s all in the game, een spelshow die draaide om computers, en Nederland Kikkerland, waarin scholen het in een zwembad tegen elkaar moesten opnemen. Met die dubbele banen, buitenlandse toernooien en een groot sociaal netwerk schoot het gezinsleven er weleens bij in. Daartegenover stond, herinnert Barbara zich, dat hij na elke trip steevast poppetjes van het vliegveld in klederdracht meebracht. ‘Lekker makkelijk, hoefde hij de stad niet in’, grijnst ze. Hij zou het jarenlang volhouden, totdat zijn dochters echt te oud werden voor die poppen. ‘Toen werden het sloffen sigaretten.’ Na zijn officiële afscheid keerde hij nog een paar keer terug bij Studio Sport om rugby te verslaan; de sport die tot zijn vreugde op steeds meer belangstelling kon rekenen. De rugbybond stelde de Hans Brian Media Award in, in 2016 kwam daar het erelidmaatschap bij. In datzelfde jaar werd hij ziek. Lymfeklierkanker. De altijd zo energieke Brian werd oud en minder mobiel. En bourgondisch tafelen, waar hij zo van hield, was ook voorbij. Zo vaak als mogelijk bezocht hij nog wel de hockeywedstrijden van zijn kleinkinderen. En altijd was er wel weer iemand die langs de lijn opmerkte: ‘Hé, da’s een bekende stem’. Hij kwam er bovenop. Maar toen kwam corona, en dat werd Hans Brian op 7 juni, op 82-jarige leeftijd, fataal. Nog diezelfde avond eerde de NOS hem in het Sportjournaal met een filmpje. Uiteraard kwam daarin ook zijn commentaar bij belangrijke rugbywedstrijden voorbij. ‘Urenlang kon hij naar rugby op de BBC kijken’, memoreert zijn dochter. ‘Met het geluid op 10.’ Maar als ze goed luisterde, kon ze horen hoe hij nog altijd zachtjes commentaar gaf bij de beelden. ‘Dat zat heel diep in hem.’||https://www.volkskrant.nl/mensen/sportcommentator-die-als-geen-ander-keeper-kansloos-kon-roepen-met-een-stem-die-over-de-hele-wereld-werd-herkend~bf959c6b/
2022-07-07||Shell verdrievoudigt marges op raffinage, onder meer door sancties tegen Rusland||Tegenvallers zijn er ook, zoals het wegvallen van de opbrengsten uit het Russische gasproject Sachalin, waaruit Shell zich na de inval in Oekraïne terugtrok. Hierdoor ontvangt het concern 300- tot 350 miljoen dollar minder inkomsten, aldus een update die het donderdag gaf. Maar deze domper wordt meer dan goedgemaakt door de winsten die worden behaald bij de raffinaderijen, waar uit ruwe olie onder meer benzine, diesel en kerosine wordt gemaakt. De marges op raffinage zijn in drie maanden tijd bijna verdrievoudigd, van ruim 10 dollar (9,80 euro) per vat olie naar ruim 28 dollar in het tweede kwartaal. Dit levert Shell naar verwachting 800 miljoen tot 1,2 miljard dollar extra op. De hoge winst op raffinage heeft een aantal oorzaken. Zo is de afgelopen jaren een aantal slecht renderende installaties gesloten en is tijdens de coronapandemie de capaciteit verder teruggeschroefd. Dat maakt dat er krapte is, nu de vraag naar energie gestegen is. En dat is gunstig voor de prijzen. Belangrijker is dat westerse oliemaatschappijen minder olie en olieproducten zoals dieselolie uit Rusland importeren, onder meer vanwege zelf opgelegde sancties. Rusland leverde niet alleen ruwe olie, maar ook veel geraffineerde producten, zoals diesel. Doordat de Russische capaciteit deels is weggevallen, is nog meer druk ontstaan op raffinaderijen in het Westen, die hierdoor hogere prijzen kunnen vragen. Ook Shell profiteert hiervan. Het Britse concern verwacht dat energieprijzen voorlopig op een hoog niveau zullen blijven. Dat heeft een gunstige weerslag op de afwaardering van zijn bezittingen. De afschrijving daarop wordt verminderd met 3,5- tot 4,5 miljard dollar. In 2020 schreef het concern nog 22 miljard dollar af op zijn bezittingen, nadat de olieprijs als gevolg van de pandemie volledig was ingestort. Shell is niet de enige oliemaatschappij die garen spint bij hogere raffinageprijzen. Vorige week liet concurrent ExxonMobil weten dat het onder meer dankzij hogere marges afkoerst op een recordwinst. Het aandeel Shell spoot donderdag met procenten omhoog, maar de kritiek zwelt aan op de enorme verdiensten. Zo liet de Amerikaanse president Biden opnieuw weten dat de prijzen aan de pomp omlaag moeten. De dure brandstof in de Verenigde Staten is een bedreiging in de aanloop naar verkiezingen. Onder meer het Verenigd Koninkrijk overweegt de winsten van energieconcerns af te romen, om de opbrengst te gebruiken voor het verlichten van energiearmoede onder een steeds groter deel van de bevolking. Shell ziet zo’n ingreep uiteraard niet zitten. Het concern liet in mei weten dat een extra winstbelasting in het Verenigd Koninkrijk zijn investeringen in Noordzeeprojecten – en daarmee de energiezekerheid en de gewenste onafhankelijkheid van Rusland – in gevaar brengt. Op de langere termijn, waarschuwde Shell, komen met deze maatregelen ‘onze zeer substantiële investeringen’ in duurzame energie in gevaar. BP liet vergelijkbare geluiden horen. Rusland is intussen bezig steeds meer olie- en gasprojecten te nationaliseren. Nadat het Kremlin vorige week had aangekondigd dat Sachalin-2 wordt genationaliseerd, maakte Moskou donderdag bekend dat buitenlandse investeerders als Exxon uit Sachalin-1 worden gegooid. Volgens Rusland heeft het vertrek van buitenlandse energieconcerns ertoe geleid dat de productie van beide projecten is ingestort en kan het niet anders dan ingrijpen. Shell loopt hierdoor het risico dat het niets terugziet van zijn bezittingen.||https://www.volkskrant.nl/nieuws-achtergrond/shell-verdrievoudigt-marges-op-raffinage-onder-meer-door-sancties-tegen-rusland~b1174be9/
2022-07-07||Lagere inflatie, maar vlees en zuivel steeds duurder en gasprijs schiet omhoog||De voedselprijzen zijn in Nederland met 11,2 procent op jaarbasis gestegen. De algehele inflatie was met 8,6 procent in juni juist iets lager dan de 8,8 procent van mei, meldt het Centraal Bureau voor de Statistiek (CBS). De voornaamste oorzaak is dat de consumentenprijzen voor gas en stroom de afgelopen maand wat zijn gedaald. Aan eten besteedt het gemiddelde Nederlandse huishouden ongeveer twee keer zoveel als aan energie, deze stijging zal veel burgers in de portemonnee treffen. Oliën en vetten zijn bijna een kwart duurder dan een jaar geleden, maar maken een relatief klein deel van de boodschappen uit. Bij het inkopen doen zullen consumenten vooral merken dat de prijzen van vlees, melk, kaas en eieren met ruim 15 procent zijn gestegen. Dit komt onder andere doordat de veevoederprijzen omhoogschieten sinds de oorlog in Oekraïne, waar normaal veel maïs vandaan komt. Die prijsstijging is nu ook in de supermarkt te zien. Gas bereikte donderdag de hoogste prijs sinds maart, 186 euro per megawattuur. Dat is ruimschoots het dubbele van een maand geleden. In mei en de eerste weken van juni was het relatief rustig op de gasmarkt, maar sinds 13 juni levert het Russische staatsbedrijf Gazprom ruim de helft minder gas via de Nord Stream-pijpleiding. Op dat moment vloog de gasprijs weer omhoog. Dat belooft ook niet veel goeds voor de Nederlandse inflatiecijfers, die deze maand juist wat lager uitvielen door minder snel stijgende energieprijzen. Donderdag steeg de gasprijs verder: het waait minder dan verwacht op de Noordzee, waardoor er minder windenergie wordt opgewekt, meldt persbureau Reuters. Ook zijn de markten nerveus dat de Nord Stream-leveringen na het jaarlijks onderhoud van 11 tot 21 juli niet worden hervat.||https://www.volkskrant.nl/nieuws-achtergrond/lagere-inflatie-maar-vlees-en-zuivel-steeds-duurder-en-gasprijs-schiet-omhoog~b312737a/
2022-07-07||Boeren willen niet aan tafel met gespreksleider Remkes als er niets te onderhandelen valt||‘Op dit moment wordt vanuit de regering geen enkele ruimte geboden om met de sector het echte gesprek aan te gaan over doel, tijdspad en middelen in het stikstofdossier’, aldus voorzitter Sjaak van der Tak van land- en tuinbouworganisatie LTO Nederland in een brief die hij donderdag stuurde aan kabinet en Tweede Kamer. ‘Onder deze voorwaarden heeft spreken met de bemiddelaar geen zin.’ LTO is de grootste belangenbehartiger van de sector en bovendien de meest gematigde. Veel nieuwe actiegroepen keerden zich in de afgelopen jaren van LTO af omdat ze vinden dat die organisatie te veel praat en te weinig actie voert. Het hele idee van een bemiddelingspoging dreigt dan ook te stranden voordat Remkes überhaupt aan een gesprek toekomt. Dat begint al bij de spraakverwarring over Remkes’ precieze rol. De boeren hoopten op een ‘bemiddelaar’ die beide partijen zou kunnen bewegen water bij de wijn te doen. Het kabinet spreekt sinds de voordracht van Remkes begin deze week consequent over een ‘gespreksleider’: premier Rutte denkt dat Remkes vooral misverstanden kan wegnemen, zoals het beeld dat onder veel boeren leeft dat het kabinet uit is op de sanering van de gehele boerenstand. Het kabinet heeft zich voorgenomen dat in 2030 de stikstofbelasting in 74 procent van de Nederlandse natuurgebieden onder de kritische grenswaarde moet zijn gedaald. In een aantal gebieden moet die uitstoot binnen acht jaar met 70 tot 95 procent dalen. In zogenoemde Natura 2000-gebieden en een straal van 1 kilometer daaromheen lijkt binnenkort vrijwel geen landbouw meer mogelijk. LTO weigert bij Remkes aan te schuiven als het gesprek niet ook over die doelen en het tempo van de maatregelen kan gaan. De organisatie is ‘zeer teleurgesteld’ over de houding van het kabinet. ‘Wat het kabinet betreft gaat het gesprek louter om onderling begrip, maatwerk en uitvoering. Dus niet over doel en uitgangspunten (....) Dat is onbestaanbaar. Hoe kun je tot betere verhoudingen komen als je de inhoudelijke problemen die daaraan ten grondslag liggen niet mag bediscussiëren?’ Nog voordat Van der Tak donderdag zijn brief had geschreven viel het Planbureau voor de Leefomgeving hem bij in de Volkskrant. Directeur Hans Mommaas verbaast zich over de tweeslachtige boodschap die de ministers Van der Wal (Stikstof) en Staghouwer (Landbouw) tot nu toe hebben gebracht aan de boeren. Hij vreest dat zij vastlopen in een wat al te starre benadering van het probleem. Enerzijds wil het kabinet dat de provincies het beleid verder uitrollen en daarbij maatwerk toepassen. Zo mogen de provincies andere stikstofbronnen terugdringen dan alleen die vanuit de landbouw en ook afwijken van de ‘richtinggevende stikstofreductiedoelen’ als zij maar onderbouwen dat de kwaliteit van de regionale natuur genoeg verbetert. Anderzijds benadrukt het kabinet sinds enkele weken dat er hoe dan ook moet worden voldaan aan het nationale stikstofdoel uit het regeerakkoord. ‘Hoe moeten straks de maatregelpakketten beoordeeld worden die mogelijkerwijs wél de regionale natuurkwaliteit verbeteren maar níét de regionale stikstofneerslag onder de kritische depositiewaarde brengen?’, vraagt Mommaas zich dan ook af. Hij vrees dat het beleid vastloopt ‘in een al te rechtlijnige dadendrang’. Van der Wal en Staghouwer riepen de boeren donderdag op wel aan tafel te verschijnen. Ze hebben begrip voor de ‘vragen en bezwaren’ bij de organisaties. ‘Maar het lijkt ons goed die neer te leggen bij Remkes. Er valt over heel veel wél te praten.’ Remkes zelf is op dit moment nog op vakantie. Hij wil zich vanaf juli gaan inlezen en hoopt vanaf half augustus met alle betrokkenen om tafel te gaan.||https://www.volkskrant.nl/nieuws-achtergrond/boeren-willen-niet-aan-tafel-met-gespreksleider-remkes-als-er-niets-te-onderhandelen-valt~bca5f83f/
2022-07-07||Het weerbericht voor vrijdag 8 juli: langzaam verdwijnt de koelte ||Vrijdag en in het weekend blaast een matige noordwestenwind tamelijk koele zomerlucht over ons land. In de nacht daalt de temperatuur naar 11 tot 14 graden. In de middag wordt het 19 graden vlak aan zee tot 23 graden verder landinwaarts. De hoogste waarden komen voor in Limburg, de Achterhoek en Twente. Uitgestrekte wolkenvelden bepalen meestal het weerbeeld. De zon komt af en toe tevoorschijn. Een groot deel van de tijd blijft het droog; toch kan ook een enkele bui voorkomen. De kans op een bui is vooral in de middag in het weekend groter. Voor de regio Midden begint komend weekend de zomervakantie. Op een lokale bui na is het prima weer om eropuit te trekken. Na het weekend wordt het voor warmte minnende mensen beter, want boven ons land bouwt een hogedrukgebied op. Daardoor blijft het droog en zal de wind uit een andere hoek gaan waaien. Met de wind vanaf het land verdwijnt de koele zomerlucht. Maandag stijgt de temperatuur in de middag naar 22 tot 25 graden, en ook op de stranden wordt het warm. Dinsdag en woensdag is het bijna overal in ons land zomers warm, met 25 tot 29 graden. Daarbij krijgt de zon meer ruimte. In de avond blijft het langer warm en de nachten zijn met minima van 15 tot 17 graden minder fris.||https://www.volkskrant.nl/nieuws-achtergrond/het-weerbericht-voor-vrijdag-8-juli-langzaam-verdwijnt-de-koelte~bd390e91/
2022-07-07||Ik zocht geruststelling en kwam uit bij Bennie Jolink||Op zoek naar enige geruststelling aangaande de dreigende ‘hongersnood’ en/of ‘burgeroorlog’ kwam ik uit bij Bennie Jolink, schrijver van het onverwoestbare lied De boer dat is de keerl en nu volop in het nieuws vanwege een, in mijn ogen, zeer genuanceerd facebookbericht. Daarin verwijt hij de overheid grove nalatigheid in de stikstofkwestie én haalt hij stevig uit naar Farmers Defence Force. ‘Maak geen nieuwe vijanden! We hebben er al genoeg.’ Was het mijn roze Bennie-bril, of ontwaarde ik in de honderden reacties iets minder oorlogstaal en iets meer dialoog dan ik de afgelopen weken elders hoorde? Zelfs degenen die zwaar in hem teleurgesteld zijn hielden het overwegend netjes: ‘Ga høken bij Femke in de keuken, brommers kieken op de Wallen.’ Jolink is geen boer. Wel een man die zijn reputatie onder zijn achterban in de waagschaal legt. Het kwam hem vorig jaar al te staan op een grimmig huisbezoek van FDF. Als je het mij vraagt: een echte ‘keerl’.||https://www.volkskrant.nl/mensen/ik-zocht-geruststelling-en-kwam-uit-bij-bennie-jolink~b0894a4b/
2022-07-07||Rolt de EU een rode loper uit voor de verloren zoon?||In Brussel moeten ze voor alle zekerheid de Union Jack uit de voddenzak halen voordat die in de textielbak belandt. Misschien moet die direct weer worden uitgehangen op de Wetstraat (Rue de Loi) als een bremainer het stokje van brexiteer Boris Johnson overneemt en het land vraagt terug te mogen keren in de EU. De rode loper zal niet worden uitgerold voor een ‘Brarrival’, nog geen twee jaar na een traumatische Brexit. Maar de verloren zoon zal tandenknarsend in de armen worden gesloten. De Duitse bondskanselier en de Franse president, die tenslotte feitelijk de unie besturen, zullen er niet tegen zijn op voorwaarde dat Londen niet te veel stookt in de as Berlijn-Parijs. Als de deur openstaat voor Oekraïne zal die ook openstaan voor het Verenigd Koninkrijk. Het lost heikele problemen op, zoals de ruzie over de douanecontrole in de Ierse Zee, die Johnson wilde afschaffen zodat Britse goederen die niet aan EU-vereisten voldoen toch de gemeenschappelijke markt zouden opkomen via een achterdeurtje. Boris Johnson had nooit hoeven op te stappen over enkele leugentjes als het hem was gelukt om buiten de EU een nieuwe heilstaat te creëren. Maar inmiddels hebben veel Britten wel door dat de lasten van een vertrek uit de EU groter zijn dan de lusten. De verhoudingen met Schotland en Noord-Ierland zijn zo op scherp gezet dat het vertrek uit de EU kan leiden tot het uiteenvallen van het Verenigd Koninkrijk zelf. Johnson ziet ‘get Brexit done’ als zijn grote verdienste, maar het heeft slecht uitgepakt voor de economie. Hoewel de pandemie en de oorlog in Oekraïne iedereen hebben getroffen, is het Verenigd Koninkrijk het slechtste jongetje in de G7 en de Europese klas. Van alle westerse landen heeft Groot-Brittannië volgens de prognoses van het IMF dit en volgend jaar helemaal geen groei. Groot-Brittannië heeft ook nog het probleem dat onderdelen en agrarische producten uit de EU het land moeilijk binnenkomen door bureaucratische rompslomp. Hierdoor is de inflatie boven de 10 procent gekomen. De kerninflatie (geschoond voor voedsel en energie) is hoger dan die in de VS en veel hoger dan die in de eurozone. De gemiddelde Britse werknemer verdient aan het einde van dit decennium zo’n 470 pond (ongeveer 550 euro) per jaar minder dan zonder Brexit, rekende een denktank uit. Gouverneur Andrew Bailey van de Bank of England erkende deze week dat het land zich moet opmaken voor ‘een hogere inflatie en lagere groei dan de meeste andere landen in Europa’. Oorzaken zijn handelsbarrières en personeelstekorten. Omdat werknemers uit andere EU-landen niet meer zo aan de slag kunnen in Groot-Brittannië, is de arbeidsmarkt minder flexibel dan in andere landen. Bedrijven hebben minder concurrentie gekregen, hetgeen leidt tot hogere winstmarges en extra inflatie. Nu de premier weer een pias wordt, komt er hopelijk een politicus als premier. Hij of zij zal niet meteen op de stoep in Brussel staan, maar als de erfenis van Johnson echt pijn gaat doen, is een belletje snel gedaan.||https://www.volkskrant.nl/economie/rolt-de-eu-een-rode-loper-uit-voor-de-verloren-zoon~b95f5002/
2022-07-07||Sneller, intenser en slimmer: vrouwenvoetbal ontwikkelt zich met grote sprongen||Topvoetbalsters leggen per wedstrijd zo’n tien kilometer af. Die afstand is in de loop der jaren niet veel veranderd. De snelheid waarmee dat gebeurt wel: die is aanmerkelijk omhoog gegaan, blijkt uit onderzoek van de Fifa naar de WK’s van 2015 en 2019. Met camera’s en infraroodlicht werd de afstand en snelheid van speelsters gemeten. Wat bleek? Er werd minder geslenterd of gelopen en meer gesprint. Gemiddeld werd er in 2019 door teams 1,8 kilometer op volle snelheid afgelegd (met een snelheid van meer dan 23 km per uur), 29 procent meer dan vier jaar eerder. Tussen 19 en 23 km per uur was de toename 15 procent. ‘De intensiteit is duidelijk veranderd’, zegt Tommy Stroot, die als trainer met FC Twente twee keer kampioen van Nederland werd en vorig jaar overstapte naar de Duitse topclub VFL Wolfsburg. ‘Dat zal ook niet stoppen, want de top in Europa is nu zo breed dat je fysiek steeds stappen moet blijven zetten om de concurrentie voor te blijven.’ Bij zijn huidige club speelt de vrouw die in de Women’s Champions League gemiddeld de meeste sprints aflegt: de Poolse Ewa Pajor kwam vorig seizoen tot 86 spurts. Stroot ziet dat niet alleen het algemene fysieke niveau hoger is, ook de speelwijze speelt een rol. ‘Over het algemeen wordt er door ploegen meer druk gezet, zeker in bepaalde gebieden en fases van de wedstrijd’, zegt hij. ‘Ik zie meer ploegen die aantrekkelijk willen spelen en snel de bal terug willen. Vijf jaar geleden waren er meer teams die het niet uitmaakte of ze bal hadden of niet. Maar het hangt natuurlijk wel af van de kwaliteit: ik denk niet dat Finland tegen Spanje hoge druk zal zetten.’ Het aantal balveroveringen is flink toegenomen. Van gemiddeld 107,4 per wedstrijd steeg het naar 126,1 per wedstrijd. Ook het totale aantal duels nam toe: van 205,4 naar 216. Dat blijkt uit de cijfers van statistiekenbureau Opta van de laatste vier grote internationale toernooien (EK 2013, WK 2015, EK 2017 en WK 2019). ‘Er wordt beter verdedigd’, zegt Stroot stellig als hij de cijfers hoort. ‘Ik ben nu tien jaar actief in het vrouwenvoetbal en ik zie dat als de duidelijkste ontwikkeling. Individuele spelers verdedigen beter, maar er wordt vooral ook als team beter verdedigd. Wat de laatste lijn toelaat, wanneer er wordt in gegrepen, het contact met de keeper, dat is allemaal vooruitgegaan.’ Met Wolfsburg reikte de Duitse coach dit jaar tot de halve finale van de Women’s Champions League. In de groepsfase, waarin de zestien beste teams van Europa spelen, zijn heel grote uitslagen een uitzondering. Ook op het EK is de top meer aan elkaar gewaagd met zes teams (Spanje, Engeland, Frankrijk, Zweden, Duitsland en Nederland) die in staat worden geacht de titel te halen. ‘Ploegen weten ook beter wat hun kwaliteiten zijn. Ze gaan er echt niet meer met 10-0 uit. Het naïeve van sommige teams is er echt wel uit.’ Als er beter verdedigd wordt, moeten aanvallers zich aanpassen. ‘Een speelster krijgt niet heel veel kansen’, legt Stroot de gedachte uit. ‘Dus de kansen die ze krijgt moeten er wel in.’ In het professionele voetbal is daarbij een verschuiving te zien, ook onder invloed van data. Die tonen aan dat hoge voorzetten niet zo effectief zijn, net als doelpogingen buiten de zestien. De trend is richting lage voorzetten en kansen creëren binnen het strafschopgebied, ook bij de voetbalsters in de wereldtop. Uit de cijfers van Opta blijkt dat het aantal voorzetten in vier toernooien drastisch afnam. Van gemiddeld 31,9 per wedstrijd naar 22,2. En het totale aantal doelpogingen nam af, maar binnen het strafschopgebied wordt juist vaker geschoten. Het is een voortdurend proces van actie en reactie. Eerst probeerden ploegen de bal vooral bij de eerste paal of centraal voor het doel te krijgen. ‘Maar dat valt de tegenstander natuurlijk ook op, dus die gaat daarop verdedigen’, legt Stroot uit. Met Wolfsburg kopieerde hij daarom een ideetje van Bayern München, dat profiteerde van ruimte bij de tweede paal. ‘Daar hebben we heel wat doelpuntjes uit gescoord dit jaar.’ En dan is er nog een punt waarover soms lacherig over wordt gedaan: het niveau van de keepers. Er valt een pijnlijke compilatie te maken met beelden van vreselijke blunders. Het is deels een fysieke kwestie: gemiddeld zijn doelvrouwen kleiner dan doelmannen en ze hebben minder sprongkracht. Het doel is niet kleiner dan bij mannen. ‘Maar de kwaliteit van de keepers op het hoogste niveau is gewoon echt wel beter geworden’, zegt Stroot. Natuurlijk kan er altijd nog wat misgaan, zegt hij erbij. Sari van Veenendaal liet het onlangs nog zien, toen ze klungelig over een bal heen dook in de oefenwedstrijd tegen Engeland. ‘Maar in de top wordt echt minder geblunderd dan tien jaar geleden. Daarom heeft het ook niet zo veel nut om vanaf 35 meter op het doel te schieten, en dat was vroeger wel anders.’||https://www.volkskrant.nl/sport/sneller-intenser-en-slimmer-vrouwenvoetbal-ontwikkelt-zich-met-grote-sprongen~bea64618/
2022-07-07||Wie is Ray Dalio, de steenrijke hedgefondsmanager die nu tegen ASML gokt?||Het is een twijfelachtige eer voor ASML, het paradepaardje van de Nederlandse economie. Het Amerikaanse hedgefonds Bridgewater zet een miljard dollar op een forse koersdaling van de chipmachinemaker. Ogenschijnlijk gaat het goed met ASML, maar volgens Bridgewater-oprichter Ray Dalio kan dat niet lang meer duren. Een recessie ligt op de loer, en die zal ASML hard gaan raken. Dalio en zijn Bridgewater zijn er buitengewoon rijk mee geworden, het overspringen van het ene naar het andere bedrijf. Niet voor de lange termijn, maar om er snel aan te verdienen. Hedgefondsen hebben er de minder vleiende benaming ‘aasgieren’ door gekregen, omdat het meestal om bedrijven gaat die al in zwaar weer zitten. Maar hun rendementen zijn superieur. Sinds de crisis in 2008 is het vermogen van Bridgewater gegroeid van 50- tot 154 miljard dollar. Maar Dalio is ook een bedrijfsevangelist die ondernemers leert hoe ze hun onderneming moeten managen. Zijn boek Principles uit 2017 haalde de bestsellerslijst van The New York Times. Hierin zet hij zijn principes voor de bedrijfsvoering van Bridgewater Associates uit. Iedereen moet zijn ego opzijzetten en alles durven zeggen wat hij of zij op het hart heeft. En iedereen moet zichzelf kunnen wegcijferen en erkennen dat iemand anders het misschien het beste ziet en ook kan uitvoeren. En iedereen moet vooral fouten kunnen maken. Wie dat niet wil erkennen en denkt het beter te weten of onfeilbaar te zijn, past niet bij Bridgewater. Dalio, een New Yorker van Italiaanse afkomst, is nu 72 jaar. Hij stapte in 2017 uit de dagelijkse leiding, maar bepaalt als erevoorzitter nog altijd de beleggingsstrategie. De lijst van in totaal 28 bedrijven in Europa waarin Bridgewater vorige week short bleek te zijn gegaan, is zeker door hem gefiatteerd. Net als voor andere (stok)oude superbeleggers als Warren Buffett (91) en compagnon Charlie Munger (98), George Soros (91) en BlackRock-topman Larry Fink (69) is Dalio’s werk zijn roeping. De nummer 36 van de Forbes 400-rijkenlijst, met een vermogen van 20 miljard, staat elke morgen om 6 uur op, mediteert, ontbijt en duikt daarna achter het scherm in een zoektocht naar alle research die er te vinden is, of het nu gaat om informatie over bedrijven, trends of oceanografie, een van zijn grootste hobby’s. Hij stopt om 7 uur in de avond, dineert, fietst of kajakt en gaat om 11 uur naar bed. Dalio selecteert behoedzaam de landen of bedrijven die het in zijn ogen financieel moeilijk zullen krijgen, én de bedrijven en landen die de beste vooruitzichten hebben, en probeert daar snel een slaatje uit te slaan. Zoals een hedgefondsmanager betaamt, is geduld niet zijn sterkste eigenschap. In dat opzicht is hij de absolute tegenpool van Buffett, wiens credo is: ‘Als je een aandeel niet tien jaar wilt hebben, moet je het ook niet voor tien minuten willen hebben.’ Op zijn 12de had Dalio een bijbaantje als caddie op een golfclub. Het geld dat hij hiermee verdiende, stak hij in het fonds Northwest Airlines. Toen dat luchtvaartbedrijf fuseerde, had hij zijn winsten verdrievoudigd. De leerstof op de middelbare school vond hij saai, hij verdiepte liever zich in goederentermijncontracten voor tarwe en andere agrarische producten. Hierbij ontdekte hij dat door gebruik te maken van hefbomen – derivaten als opties en futures – met beperkte middelen enorme posities kunnen worden ingenomen. Vaak lukt het hedgefondsen hierdoor de markt naar hun hand te zetten. Na Harvard Business School trad hij in dienst van Shearson Hayden Stone, een goederentermijnhandelaar in vee en graan. In 1975 richtte hij Bridgewater Associates op, zijn eigen beleggingsvehikel voor goederentermijncontracten. Toen dat ten onder ging, wist hij het met een lening van zijn vader te transformeren in een hedgefonds dat superieure rendementen wilde halen met valuta- en rentecontracten, zogenoemde futures. Zijn eerste klanten waren de pensioenfondsen van Eastman Kodak en de Wereldbank. Vanaf toen boekte hij succes na succes. In 1987 verscheen hij na de koersval op Wall Street in het praatprogramma van Oprah Winfrey als iemand die tijdens de crash juist veel geld had weten te verdienen. Nieuwe klanten van heinde en verre stroomden toe. Allemaal grote professionele beleggers zoals pensioenfondsen en verzekeraars, want aan private rijken heeft Dalio een broertje dood. Tussen 1991 en 2007 haalde Bridgewater continu veel hogere rendementen dan concurrerende fondsen. Van elke inleg streek Dalio een vaste managementfee op van 2 procent plus 20 procent van de behaalde winsten. In een bepaald jaar verdiende hij meer dan 2 miljard dollar. Dat werd hem nogal kwalijk genomen, omdat hij eerder de ongelijkheid in de VS een nationale ramp had genoemd. De grootste slag sloeg hij tijdens de kredietcrisis van 2007. In zijn eigen peperdure blad Daily Observations waarschuwde hij als een van de eersten voor de enorme schuldenberg op de huizenmarkt en de gevolgen die deze zou kunnen hebben. Hij anticipeerde erop dat overheden enorme bedragen zouden moeten investeren in een poging het financiële systeem te redden. Dat leverde Bridgewater een rendement op van 9,5 procent in 2008 – een jaar waarin alle beurzen onderuitgingen. Dalio is een groot bewonderaar van Xi Jinping en de Chinese innovatie, waarbij hij de schending van mensenrechten op de koop toe neemt. Volgens Dalio zijn Chinese aandelen ondergewaardeerd. China bezit wat hij de ‘nieuwe olie’ noemt: de meeste en beste data. Mogelijk is de shortpositie in ASML afgedekt door een longpositie in een Chinese fabrikant.||https://www.volkskrant.nl/nieuws-achtergrond/wie-is-ray-dalio-de-steenrijke-hedgefondsmanager-die-nu-tegen-asml-gokt~b2acb6c8/
2022-07-07||Illustrator en schrijver Annet Schaap gidst winter- en herfstliefhebbers door de hitte||Annet Schaap vraagt zich af of ze wel geschikt is als zomergids. ‘Ik hou eigenlijk helemaal niet van de zomer. De verstoring van mijn dagelijks ritme, het warme weer, maar weinig kleren aan. Niks voor mij. Het maakt me vooral blij als ik terugkom van vakantie en het weer september is, en dat alles weer gewoon wordt.’ Het liefst wil ze werken, lekker eten maken, weer werken, enzovoort. Voordat het zover is gaat ze naar de 103-jarige tante van haar Canadese man in Ottawa. ‘Onze ouwe camper waar we vroeger mee op reis gingen, staat daar nog in de tuin. Daar slapen we in.’ Zolang de tante leeft, kunnen ze er elke zomervakantie terecht. Canada mag dan koud klinken, maar het is best wel heet, want Ottawa ligt ongeveer ter hoogte van Rome. ‘Het is een beetje uitzitten tot het weer september is, dus.’ Is de zomer ook niet lekker? Gewoon buiten, in de schaduw, met een boekje? ‘Ik ben liever binnen met een boekje.’ Tja. Dus, speciaal voor alle winter- en herfstliefhebbers, hittehaters en lezers die niet van vakanties houden: vijf favorieten van Annet Schaap om u de soms eindeloos lijkende zomer door te loodsen. ‘Mijn favoriete podcast gaat natuurlijk over jeugdliteratuur. Twee recensenten, Jaap Friso en Bas Maliepaard, maken elke maand een uitzending over een bepaalde schrijver. Het is bedoeld voor volwassenen. Wat is er nieuw, wat is er gebeurd, wie krijgt prijzen, wie is er dood? Al het nieuws uit kinderboekenland op zo’n leuke manier. Heerlijk om naar te luisteren, ook als je niet van kinderboeken houdt. Ze hebben er zelf zo’n lol in dat het heel meeslepend is. Is er een aflevering die ik extra wil aanraden? Moet ik dan zeggen: die met mezelf?’ ‘Een geweldige serie, ik ken bijna alle zeven seizoenen uit mijn hoofd. Het is heel geestig en met vlagen heel mooi, met leuke personages. Het is de eerste serie die ik op dvd had. Een héle serie op dvd, dat was wel wat; niet elke week te hoeven wachten tot de volgende aflevering op tv was. Het is een soort innerlijk standaardwerk geworden. Het kwaad is ook goed, en Buffy is een gewoon meisje maar ook ‘the chosen one’. Ze moet naar school, maar ook de verrezen vampier of een of andere demon verslaan. Als ik me niet zo fijn voel, trek ik me het liefst terug en jaag ik er zes seizoenen doorheen. Het eerste is de minste, namelijk.’ ‘Ik ben niet zo’n beweger, en al helemaal geen sporter. Ik vind het niet zo leuk, maar af en toe krijg je het ‘ik moet écht wat gaan doen-gevoel’. Nu boks ik iedere week een uurtje met een personal trainer. Dat is geweldig. We gaan niet echt vechten, ik word gelukkig niet teruggeslagen, maar dat slaan is zó fijn. Het is eigenlijk maar half-boksen, surrogaatstoerheid. Maar mijn trainer zei laatst: ‘Als je eens een naar iemand tegenkomt in een donker steegje, kun je inmiddels best wel wat doen.’ Alleen al dat idee is fijn. Ook een eventuele boosheid op iemand, of als je genoeg hebt van een stomme situatie: alles sla je er gewoon uit. Ik voel me na afloop altijd beter.’ ‘Het klinkt misschien oppervlakkig, maar ik ben heel gelukkig met wijde pijpen. Ik hou niet zo van kleding – al helemaal niet van zomerkleding. Ik droeg altijd veel zakjurkjes, maar nu heb ik weer spijkerbroeken met van die lekkere wijde pijpen. Staat leuk, en voelt een beetje zoals vroeger. Gelukkig dat die strakke broeken nu minder in de winkels hangen. Ik had het bijna opgegeven, maar nu zie ik overal weer broeken met wijde pijpen. Ik word er gewoon blij van.’ ‘Ik schrijf vaak op muziek, het liefst op de tango’s van Astor Piazzolla. Vooral toen ik Lampje schreef, want de tango’s hebben precies de sfeer die ik in het boek wilde: droevig, maar vreselijk mooi. Die melancholieke muziek raakt een bepaalde hartsnaar, eentje die ik het liefste aanstrijk als ik aan het schrijven ben. Toen Lampje net uit was trad ik op in Utrecht, en kwam er een vrouw naar me toe die zei: ‘Ik vond je boek zo mooi, het lijkt op de muziek die ik maak.’ Ze was pianiste en speelde veel Piazzolla. Ik draai haar cd nu vaak als ik aan het werk ben.’||https://www.volkskrant.nl/cultuur-media/illustrator-en-schrijver-annet-schaap-gidst-winter-en-herfstliefhebbers-door-de-hitte~b50e2ea4/
2022-07-07||Kan ik een WW-uitkering krijgen en ondernemer worden?||U neemt deze zomer vijf weken vrij. Niet alleen om op vakantie te gaan, maar ook om na te denken over uw toekomst. Wordt het niet eens tijd om de knoop door te hakken en voor uzelf te beginnen? Redt u dat financieel? Als u zelf ontslag neemt, moet u direct inkomen zien binnen te halen. U zou liever ontslagen worden, zodat u tenminste de eerste periode kunt overbruggen met een WW-uitkering. Ga met uw werkgever praten. U kunt een vaststellingsovereenkomst opstellen waarmee uw contract ontbonden wordt. Bij ontslag zou u recht hebben op een transitievergoeding, maar daar ziet u nu van af. Met zo’n overeenkomst heeft u wel recht op WW. Het is onterecht om dit te zien als misbruik van het sociale stelsel. Dit stelsel biedt ook kansen aan mensen die vastlopen. De duur van een WW-uitkering is tegenwoordig zo kort, dat het vanaf dag 1 aanpoten is om een nieuwe bestemming te vinden. Uitkeringsinstantie UWV heeft een programma om WW-gerechtigden op weg te helpen als ondernemer. U doorloopt via UWV eerst een cursus ondernemerschap om te leren en te kijken of dit echt iets voor u is. Daarna kunt u kiezen voor een startperiode van maximaal 26 weken. Uw uitkering wordt dan bijna 30 procent lager, maar u hoeft uw inkomen niet op te geven. Daarna kan de uitkering wel blijvend verlaagd worden. Tijdens de startperiode is werken voor de vorige werkgever niet toegestaan. Als dat uitlekt, krijgt u een boete. U kunt als beginnend ondernemer ook blijven werken voor uw vroegere baas, maar dan zonder WW. Daar moet u goed over nadenken voordat u vertrekt. Het overwegen waard is alvast ondernemer worden terwijl u nog in dienst bent. Vanaf 1 augustus geldt er een nieuwe arbeidswet die de werknemer meer rechten geeft om buiten zijn contracturen ander werk te gaan doen. De werkgever mag uw nevenwerkzaamheden alleen tegenhouden als hij daar een goede reden voor heeft. Goede redenen zijn: u wilt in uw vrije tijd voor de concurrent gaan werken, of u gaat maanden achtereen meer dan 48 uur per week werken. Wie klein begint, krijgt een indruk van de mogelijkheden en hindernissen. Hoe reageert de omgeving? Ideaal is bijvoorbeeld 30 uur per week werken voor de baas en 10 uur voor uzelf. Als het goed loopt, kunt u daarna alsnog zelfstandige worden. Dan kan ook met een WW-uitkering. U krijgt dan WW voor 30 uur, terwijl u voor die 10 uur per week een vrijstelling krijgt. Mogelijk houdt u het met een baantje ernaast wel vol bij uw werkgever. Vergeet niet: wie in loondienst is, kijkt jaloers naar de zelfstandige, die op zijn beurt jaloers is op de loonslaaf. Ook zelfstandigen zijn afhankelijk van hun opdrachtgevers. Het is beter om een nukkige baas te hebben dan een belangrijke afnemer die niets meer van zich laat horen. Reinout van der Heijden is hoofdredacteur van de Geldgids. Zelf een vraag? Geldvraag@volkskrant.nl||https://www.volkskrant.nl/werken/kan-ik-een-ww-uitkering-krijgen-en-ondernemer-worden~b690a5a4/
2022-07-07||In seizoen 2 van Hacks zijn de comediennes op een heerlijke roadtrip door de veranderende zeitgeist ★★★★☆||‘Mag’ elke grap nog? Ach jawel, is vaak het antwoord op deze druilerige vraag, zolang er publiek is dat erom wil lachen: grappen zijn een kwestie van vraag en aanbod. Kijk maar naar Hacks, waarin we in seizoen 1 de beroemde comedyvedette Deborah Vance (Jean Smart) leerden kennen: een bikkelharde diva met een belegen repertoire die dreigde haar podium te verliezen. Daarom stelde ze schoorvoetend de jonge, biseksuele comedyschrijver Ava (Hannah Einbinder) aan. Maar Deborah liet haar act niet zomaar verruilen voor iets progressievers: die stond jarenlang garant voor kassucces. Het werd dus een verrukkelijk generatieconflict tussen haaibaaien Deborah en Ava, dat onopgelost bleef. Gelukkig, want nu is er seizoen 2: Deborah en Ava gaan Deborahs repertoire doorontwikkelen op tournee. Boven de eerste afleveringen hangt een zeer onthullende mail over Deborahs agressieve gedrag, die Ava in seizoen 1 na een ruzie aan een paar producers schreef. Zo’n tikkende tijdbom is een wat magere truc om spanning op de zaak te zetten, en we worden er gelukkig niet al te lang mee vermoeid – in Hacks wordt vaak niet, of nét niet, de weg afgelegd die we zijn ingeslagen. De wat lodderige structuur van zo’n roadtrip, en de buiten de tourbus vallende omzwervingen vol amusante bijrollen, vergeef je de serie al gauw. Want het blijft onverminderd genieten van de komische gaven van Smart (die haar vierde Emmy won voor seizoen 1) en Einbinder, die profiteert van haar ervaring als stand-upcomedian. Hoe moeilijk het is om oude, veilige rollen los te laten, zien we in een hilarische aflevering op een lesbische cruise waarop Deborah tot haar spijt is geboekt. Als de kapitein van het schip een vrouw blijkt te zijn, grijpt ze op het podium een gouwe ouwe uit de moppentrommel: ‘O God, ik hoop dat we dit ding niet hoeven in te parkeren!’ Maar ja, een schuit vol lesbiennes lacht niet om genderstereotypen. In de stilte die volgt voel je óók empathie voor de radeloze Deborah, die de stilzwijgende afspraken tussen het publiek en grappenmaker kwijt is. Grappen geven haar grip op de wereld, ze laten zich niet zomaar afkeuren. Ook Ava heeft moeite met meedraaien in een tijd met nieuwe gevoeligheden: door een ongevoelige tweet werd ze in seizoen 1 nog persona non grata in de schrijverswereld. Of was dat gewoon omdat ze een eikel is? Dwars door de generatieconflicten gaat Hacks óók over twee egoïstische, botte, eigenlijk niet zo heel aardige vrouwen. Hun personages worden ook verdiept: als haar vader plotseling overlijdt krijgt Ava last van wroeging over haar egocentrische gedrag. Ondertussen wordt Deborah geconfronteerd met de slachtoffers die ze maakte omwille van haar carrière. In haar tijd was het vechten om de gunst van mannen: er kon in de comedywereld maar één vakvrouw winnen, was haar gedachte. Deborah won, ten koste van alles en iedereen. Een fascinerend personage, nu ook het tirannieke gedrag van bazen meer ter discussie staat. In Hacks heeft iedereen grote gebreken, maar er is nooit iemand fout of gecanceld - al zijn Deborah en Ava niet meer welkom op het lesbische cruiseschip.||https://www.volkskrant.nl/cultuur-media/in-seizoen-2-van-hacks-zijn-de-comediennes-op-een-heerlijke-roadtrip-door-de-veranderende-zeitgeist~b6daf1be/
2022-07-07||De klassiekemuziekmaagd vreest vooral de medebezoeker||Ik voel best wel een drempel om naar Thunderdome te gaan. Hoe dien ik mij te gedragen te midden van de gabbers? Word ik aan de deur geweigerd met halflang haar, moet ik de tondeuse over mijn schedel halen? Heb ik wel het juiste trainingspak? Word ik uitgelachen als blijkt dat ik hak-onbekwaam ben (hakken: de traditionele gabberdans)? Zijn oordoppen wel of niet comme il faut? En in hoeverre val ik uit de toon als ik xtc aangeboden krijg en zeg: ‘Vriendelijk bedankt, maar ik moet nog rijden’? In de media, de wetenschap of in beleidsstukken van de Raad voor Cultuur gaat het nou nooit eens over de drempel die mensen ervaren als ze overwegen om naar een dansfeest, popconcert of linedanceavond te gaan. Gefilosofeer over alles wat het publiek er mogelijk maar van weerhoudt om een concert te bezoeken, is exclusief voorbehouden aan wie iets doet met klassieke muziek. Het verschil met Thunderdome is natuurlijk dat het Nederlandse klassiekemuziekleven mede bestaat dankzij overheidssteun, en in Nederland leeft de gedachte dat waar iedereen aan meebetaalt, voor iedereen moet zijn – behalve de gevangenis dan. Ik moest eraan denken toen ik naar een artikel van Stephan Sanders in De Groene Amsterdammer werd gelokt met het citaat: ‘Voor een buitenstaander kan een bezoek aan het Concertgebouw vast intimiderend zijn.’ In een serie in samenwerking met het Concertgebouw interviewt Sanders mensen over de vraag hoe de wereld van de klassieke muziek inclusiever kan worden. Nu was voormalig minister van OC&W Jet Bussemaker aan de beurt om te reflecteren op de ‘codes’ in de concertzaal. Na jaren te hebben geprobeerd om (soms met succes) vrienden en kennissen te introduceren in de klassieke muziek, denk ik wel zo’n beetje te weten hoe die drempel eruitziet. Ja, veel klassiekemuziekmaagden vrezen dat de muziek te ingewikkeld is, te lang duurt of saai is. Maar daar zit niet de grootste angst. De klassiekemuziekmaagden vrezen vooral de medebezoeker. Ze hebben iets gehoord over etiquette (niet klappen tussen de delen van een stuk), over stil moeten zijn (ja, anders dan op Best Kept Secret houdt bijna iedereen zijn mond, en dat is heel fijn) en stilzitten (niemand bederft je uitzicht door alles met zijn telefoon te filmen). Ze denken ten onrechte dat er een dresscode is (het is geen Sensation White) of dat een kaartje duur is (gratis pauzedrankje). De meeste mensen vallen nu eenmaal niet graag op. Toegegeven: wil je als twintiger een chickie scoren in het Concertgebouw, dan is je poel niet zo groot, tenzij je iemand van de leeftijd van je moeder of oma overweegt. In het interview met Jet Bussemaker kwamen ook de clichés over ‘Oud-Zuid’ (een wijk in Amsterdam waar de rijke tatta’s wonen) en ‘Ons Soort Mensen’ weer voorbij. Ja, snobs bestaan, maar ze zijn in de minderheid. Hopelijk geldt dat laatste ook voor de mensen die naar Bussemakers man, van Surinaamse afkomst, keken alsof hij een bezienswaardigheid was. Au. Ook voor het bezoeken van een klassiek concert hoeft niemand een diploma van goed burgerschap te overleggen. Tot zover de drempel.||https://www.volkskrant.nl/columns-opinie/de-klassiekemuziekmaagd-vreest-vooral-de-medebezoeker~b5d5a417/
2022-07-07||‘Ik heb me heel lang de moeder van dat dode kind gevoeld’||Monique: ‘Om kwart over 8 ging heel hard de bel. Het ontbijt stond al klaar op tafel en ik had mijn tenniskleding aan omdat ik altijd op vrijdagochtend tennis. Terwijl ik de deur opendeed, wilde ik eigenlijk zeggen: ‘Wat belt u hard, kan het niet wat rustiger?’ Er stond politie voor de deur en voordat ik iets kon uitbrengen, zei de ene agent: ‘Er is wat gebeurd.’ Ik probeerde achter hen langs de straat in te kijken, want ik dacht dat er ingebroken was in mijn auto. De agenten stapten naar binnen en zeiden: ‘Uw dochter heeft een ernstig ongeluk gehad en we komen u ophalen.’ ‘Waar?’, vroeg ik. ‘In Amsterdam-Oost.’ Toen wist ik dat het Mare was, want zij woonde op het Javaplein. Op mijn vraag wat er was gebeurd, antwoordden ze dat ze dat niet wisten. Zij werkten bij de politie Gouda en ze waren gebeld door de politie Amsterdam om ons op te halen. De vrouwelijke agent zei: ‘U moet even wat spullen pakken’, waarna ze met me naar boven liep en me begeleidde. ‘U moet even iets aantrekken waar u mee vooruit kunt. Pak ook een jas, en uw telefoon. Vergeet niet een oplader mee te nemen, en uw portemonnee.’ Even later zaten Bert en ik op de achterbank en reden we met loeiende sirenes naar Amsterdam. Je denkt: het is dus ernstig, maar het komt wel goed. Ik at nog rustig een banaan en daarna belde ik al mijn afspraken voor die dag af. We zeiden tegen die agenten: ‘Dat boek over Tonio hebben we al gelezen hoor.’ Heel naïef. Ik weet nu dat als je wordt opgehaald door de politie, je kind in coma ligt of bijna doodgaat. Anders bellen ze dat je dochter gewond is en kun je zelf naar het ziekenhuis gaan. Drie kwartier later arriveerden we bij het AMC in Amsterdam. De arts op de eerste hulp vertelde dat het heel ernstig gesteld was met onze dochter en dat ze op de intensive care lag. Terwijl ik in huilen uitbarstte, zei hij: ‘U moet meteen uw andere dochter bellen.’ De agenten boden aan om Jip te halen, die in de trein zat onderweg naar haar werk in Zwolle. Maar Jip nam meteen dezelfde trein weer terug. We moesten een kwartier wachten om naar Mare te mogen gaan, want ze moesten haar eerst fatsoeneren. Ik zei alleen maar: ‘Passen jullie alsjeblieft goed op mijn meisje?’ Toen we Mare even later zagen, schrok ik heel erg. Niet omdat ze er gehavend uitzag, de beschadigde achterkant van haar hoofd zagen we niet, maar omdat duidelijk was dat we geen contact meer met haar konden hebben. Ik wist meteen dat ze het niet zou redden. Ieder half uur werden we gebriefd door de artsen wat ze gingen doen. Ze wilden dingen proberen, want ze vonden het onbestaanbaar dat zo’n 22-jarige vrouw zomaar zou wegvallen. Rond half 11 belden opeens haar huisgenoten. Zij hadden ’s ochtends om half 8 de klap op straat gehoord. Een taxichauffeur van Uber had Mare aangereden. Terwijl hij een bus die daar geparkeerd stond aan het inhalen was, reed hij op de andere weghelft waar Mare net aan het oversteken was. De huisgenoten vroegen of ze mochten komen. We realiseerden ons op dat moment dat Mare niet alleen van ons was, maar van heel veel mensen. We besloten dat iedereen welkom was; mijn moeder en haar man kwamen, mijn broers, de ouders van Bert en wel vijftien tot twintig vriendinnen. We stonden met z’n allen om Mare heen in de kamer op de ic, en iedereen was in shock en huilde. Om een uur of half 3 kregen we te horen dat het zo slecht ging dat ze het echt niet meer ging halen. We hadden plotsklaps een gesprek met de orgaancoördinator, dat viel rauw op ons dak. We moesten daar vanzelfsprekend even met elkaar over praten, maar het was geen moeilijk besluit. Mare was supergezond en als ze toch dood zou gaan, had iemand anders er tenminste nog wat aan. Ons werd goed uitgelegd hoe het in z’n werk zou gaan. Nadat alle vrienden en familie afscheid van Mare hadden genomen, bleven Bert, Jip en ik achter. De artsen stonden bescheiden opgesteld in de hoek van de kamer. Nadat het apparaat werd losgekoppeld, zagen we haar heel snel wegzakken. We kregen nog twee minuten, want ze moest zo snel mogelijk worden meegenomen naar de operatiekamer. Gek genoeg heb ik die dag helemaal niet zoveel gehuild. Het is heel gruwelijk, maar ook totaal onwerkelijk. Terwijl Mare op de operatietafel lag, dachten wij na over de uitvaart. Het moment dat ze de volgende dag in de kist arriveerde vond ik heel erg; je dode kind komt weer thuis. Maar daarna was het juist fijn dat ze er was. Ze heeft opgebaard gelegen in ons souterrain, waar de zonnestralen door de koepel in het plafond naar binnen vielen. Ze zeggen weleens dat engelen als eerste gaan, nou, Mare was een engel. Ze was heel empathisch, zorgzaam en had altijd oog voor de ander. In ons gezin was ze de olie, voor haar vrienden hun steun en toeverlaat. Als je geen afscheid hebt kunnen nemen voor het overlijden, wordt het afscheid erna veel belangrijker. Iedereen die wilde kon langskomen, en dat ging dagen door. Een zee van bloemen, hulptroepen om te koken, de postbode die aanbelde omdat hij de pakken kaarten niet door de brievenbus kreeg. Ik herinner me dat ik als een zombie op straat liep om de uitvaartkaarten op de bus te doen. Mensen die ik tegenkwam begonnen onmiddellijk te huilen toen ze mij zagen: daar heb je die moeder van dat dode kind. Zo heb ik me ook heel lang gevoeld, de moeder van dat dode kind. De 21-jarige taxichauffeur stuurde een condoleancekaart, van Uber hoorden we helemaal niets. Uber heeft ook nooit hulp geboden aan die arme jongen, terwijl het voor zo’n jonge knul natuurlijk ook traumatisch was. Het OM heeft een rechtszaak aangespannen omdat ze ervan overtuigd waren dat de Uber-chauffeur de verkeersregels had overtreden. Wij steunden die overtuiging; niet omdat we die jongen een straf gunden, maar om vast te stellen dat er door het gebruik van mobieltjes ernstige ongelukken gebeuren. De rechter oordeelde anders, het was juridisch moeilijk aan te tonen. Ik vind het moeilijk dat daardoor een stukje schuld bij Mare terechtkomt. Dat doet pijn. Mare bestaat nog steeds. Ik had haar heel graag levend willen hebben, maar ze is goddank nog steeds bij me. Mensen denken dat nu het weer wat beter met mij gaat, ik het een plekje heb gegeven. Hoezo een plekje? We gaan haar bestaan niet ontkennen door het een plekje te geven, dat vind ik zo raar. Om te kunnen doorgaan moeten we haar juist heel erg in ons leven aanwezig laten zijn. Ik zie de dingen vaak door haar ogen, voel met haar hart. Ons huis hangt vol met schilderijen en foto’s van Mare en ik praat graag over haar. Je raakt gewend aan het gegeven dat ze er niet meer is, maar je went nooit aan het gemis. Helemaal nooit.’ Dit is voorlopig de laatste aflevering van deze rubriek. In januari gaan we weer verder.||https://www.volkskrant.nl/mensen/ik-heb-me-heel-lang-de-moeder-van-dat-dode-kind-gevoeld~b0ac34d2/
2022-07-07||Dit zijn de beste eettentjes, bezienswaardigheden en plekken in Luik||‘Luik is zo’n stad waar je blijft hangen.’ Whoups alias Océane Cornille (39) is een kunstenaar en danser uit Luik, de Waalse stad aan de Maas, bij Aken en Maastricht. Ze werkt met organische vormen en laat haar bewegingen haar kunst beïnvloeden en vice versa. Whoups transformeerde het skatepark van Hasselt, maakte een muurschildering voor het stadhuis van Beringen en schilderde verschillende murals in Luik, zoals La nageuse, een kunstwerk van vissen en een zwemster in een ronde, blauwe zee aan de Rue Saint Adalbert. ‘Ik heb gestudeerd aan de Saint-Luc, de kunstacademie op het eiland in de Maas’, vertelt ze. ‘Luik, Liège, is niet groot en geen stad voor liefde op het eerste gezicht, maar na een tijdje word je toch opgeslokt door deze stad, door de sfeer, de mensen en de vriendelijkheid. Ik vind Luik bovendien heel open-minded en alternatief en kunstzinnig, een stad die daarom echt bij me past.’ Océane Cornille: ‘Er zijn een paar muurschilderingen van mij te zien in Luik, een daarvan is op de Montagne Sainte Walburge ter hoogte van nr. 94. Die heb ik twee jaar geleden gemaakt op twee grijze muren in de straat, die op deze manier één geheel lijken. Een werk met een witte achtergrond en met veel kleur en beweging. Mijn eerste, veel kleinere muurschildering van lang, lang geleden is ook bewaard gebleven, binnen op de muur in de Luikse tapasbar La Parra.’ La Parra, bar à Tapas, Rue Chéravoie 14 ‘De ramen met dashi en tonijn is super, die neem ik meestal, maar alle bowls in de Ramen Bar, een vrolijk restaurantje in een smalle straat in het centrum, zijn heerlijk om naar binnen te slurpen en allemaal even rijkgevuld en vers.’ Ramen Bar, Rue Souverain Pont 30 ‘Mijn vrienden en ik en veel andere Liégeois hangen graag bij Lou’s Bar na een wandelingetje over de wekelijkse zondagsmarkt langs de oever van de Maas, de Marché de la Batte. Het is ons vaste zondagritueel. Op zondag zijn er bijna altijd liveconcerten op het kleine podium van Lou, blues, bluegrass, garagepunk, alles komt voorbij. Een geweldige sfeer hier en goeie cocktails, ik ben gek op de bloody mary’s.’ Lou’s Bar, Rue de la Boucherie 25 ‘Maar eigenlijk is Luik van oudsher een bierstad en bij het nieuwe craftbeercafé Wild Lab Liège, om de hoek bij Lou’s Bar, worden iets van honderd soorten speciaalbieren geschonken. ’t Is er niet goedkoop, maar ze kopen wel bijzondere biertjes in. Vlakbij WLL zit ook Curtius, van het Curtiusbier en andere eigen bieren. Het is een brasserie, brasser is brouwen in het Frans, en een brouwerij die open is voor bezoekers, je kunt er zelfs je eigen bier brouwen, begreep ik.’ Wild Lab Liège, Rue Hors-Château 14 La Brasserie C/Curtius, Impasse des Ursulines 14 ‘Midden in Parc d’Avroy, op zich al een mooi, schaduwrijk park, bevindt zich het pas vernieuwde Trinkhall Museum. Het is bijzonder van vorm en er wordt bijzondere kunst tentoongesteld van kunstenaars met een verstandelijke handicap, outsiderkunst. De kunstwerken komen uit de hele wereld. Ik zou daar zeker gaan kijken en daarna bij het leuke café van Trinkhall, het Mad café, boulets à la liégeoise eten, typisch Luikse gehaktballen met friet.’ Trinkhall Museum, Parc d’Avroy 1 ‘Nog een mooi park. Parc de la Boverie is de groene punt in Otremeuse, de wijk op het eiland in de Maas. Technisch gezien is de rechterarm van de Maas trouwens het afwateringskanaal van de Maas, of zoals wij zeggen La Dérivation. In Parc de la Boverie staat ook La Boverie, het oude Palais des Beaux Arts de Liège, waar een jaar of zes terug een nieuwe vleugel aan is gebouwd. In het museum is 19de-eeuwse kunst te zien, van onder andere Monet en Van Gogh en veel werk van Belgische kunstenaars. Het museumcafé heet Madame Boverie, een prima lunchplek met een terras bijna aan het water.’ La Boverie, Parc de la Boverie ‘Ik hou erg van café Le Péristyle, een wat verborgen serre midden in de Jardin Botanique van Luik, die trouwens gratis toegankelijk is. Le Péristyle is een coole plek met heel veel groen en een kalm terras, heerlijk tot rust komen daar. Het café sluit jammer genoeg wel al om 4 uur ’s middags.’ Le Péristyle, Rue Fusch 3 ‘Het legendarische La Zone bestaat al sinds 1988 en was vroeger een Maison des jeunes, een jeugdcentrum. Het is nu een creatief en alternatief cultuurcentrum, met tentoonstellingen, concerten, slam poetry en meer. Verder wordt er gekookt en zijn er ateliers, waar ik weleens gebruik van maak om prints van mijn werk te maken.’ La Zone, Rue Méan 27 ‘Bij het nieuwe koffiecafé Ubuntu worden de koffiebonen ter plaatse gebrand. En wat een fantastisch goeie koffie en grote keuze aan koffiesmaken hebben ze. Café Ubuntu zit tegenover treinstation Luik-Guillemins, de opvallende creatie van de Spaanse architect Calatrava. Daar kijk je zo tegenaan. Ik ga vaak even bij Ubuntu zitten voor wat gemoedsrust.’ Café Ubuntu, Rue Paradis 104 ‘Dit bakstenen gebouw, de Caserne Fonck, was in de 19de eeuw de manege van de legerkazerne van Luik. Het gebouw is gerestaureerd, maar het oude plafond met alle ijzeren spanten is helemaal intact gebleven en echt mooi. De manege is nu een concertzaal en de kazerne is de thuisbasis van theater-, dans- en muziekfestival Festival de Liège.’ Manège de la Caserne Fonck, Rue Ransonnet 2||https://www.volkskrant.nl/cultuur-media/dit-zijn-de-beste-eettentjes-bezienswaardigheden-en-plekken-in-luik~b100b858/
2022-07-07||Laatste stop voor de grens: dit zijn onze cultuurtips||In 2004 opende Hib Anninga in Zwolle een particulier beeldenpark op de plek waar zijn ouders vroeger een boerderij hadden. Deze zomer staan er maar liefst 145 beelden in de buitenlucht op Landgoed Anningahof, naast kleinere overdekte exposities. Anninga noemt zijn beeldentuin van 5 hectare, met duizenden bomen en grote vijvers, ‘een uit de hand gelopen hobby’. Volgens hem gaat het om de ‘combinatie van cultuur en natuur’. Uitgangspunt in de beeldentuin is Nederlandse beeldhouwkunst van 1980 tot nu, met grote namen en jong talent. De jonge generatie is dit jaar extra goed vertegenwoordigd. Er zijn nu kunstwerken te zien van onder meer Maartje Korstanje, Arie Schippers, Olaf Mooij en Lisa Sebestikova. Festival Over het IJ, NDSM-werf, Amsterdam, t/m 17 juli Hoe vaak zal het nog een opluchting zijn om te constateren dat een gekoesterd evenement of een geliefd festival er nog, en eindelijk weer, is? Antwoord: heel vaak. Dat geldt dus ook voor het kleine, rauwe en verrassende festival Over het IJ, dat traditiegetrouw jonge makers op gang helpt, en een deel van de Oerol-programmering van het idyllische Terschelling overhevelt naar de ruige NDSM-werf in Amsterdam. Hier presenteren piepjonge makers kraakvers werk in krappe, zwetende zeecontainers, maar tref je ook grotere producties van Over het IJ-veteranen als YoungGansters, Degasten, Luit Bakker en het Ragazze Quartet. Dit jaar in reprise op het festival: Citizen K. van Sadettin Kirmiziyüz, de ijzingwekkende hitvoorstelling uit 2019 die vorig jaar succesvol werd ‘verfilmd’ tot een indringende, twee uur durende, ‘one take’-videoclip. In 254 ultrakorte lemma’s laveert Kirmiziyüz door zijn leven als Turkse Nederlander in Zutphen; zoon van gastarbeiders, migrantenkind, en maakt hij invoelbaar hoe geniepig en venijnig alledaags racisme is. ‘Navrant, opzwepend en onontkoombaar’, schreef de Volkskrant. Een grootste theatergebeurtenis toen, nu eindelijk weer live te zien; dat mag je niet missen. De shows van de Franse metalband Gojira zijn van de overdonderende soort: hard, strak, technisch hoogbegaafd. Maar toch blazen de mannen uit de omgeving van de Frans-Baskische stad Bayonne je niet alleen weg met vernuft en knap spel. Gojira is een band die zich het leed van de wereld, en vooral de teloorgang van de natuur en bijvoorbeeld de oceanen, enorm aantrekt. In hun geëngageerde liedjes roepen ze op tot actie, en bij hun concerten wordt altijd gecollecteerd voor de milieubeweging Sea Shepherd. Het maakt hun muziek zo mogelijk nog mooier, want met je vuist in de lucht slaan is extra fijn als het ook werkelijk ergens over gaat. Gojira mixt agressie met oprechte emotie, is op het moment de meest bewonderde nieuwe metalband en klaar voor de heel grote concerthallen. Laten we ze nog even koesteren in het ook al forse maar toch ook nog best intieme 013 te Tilburg, waar Gojira twee avonden achter elkaar het dak van de tent gaat blazen. Elvis Meer is altijd nóg meer, bij de Australische cineast Baz Luhrmann, Hollywoods specialist in operateske bombast (Romeo + Juliet, Moulin Rouge). En dus zoomt de camera ook royaal in op het in paars satijn verpakte kruis van de jonge Elvis Presley, als diens schokkende heupen een onverwachte sensatie losmaken bij de vrouwen in het publiek. Als in trance veren ze op: sidderend, de ogen opengesperd; alsof hun seksuele bevrijding exact daar inzet, bij de eerste tonen van Baby Let’s Play House. Of het exact zo ging tijdens de vuurdoop van de zanger in 1954, geen idee. Maar zelden oogde een imitatie-Elvis zó elektrisch en aanstekelijk als acteur Austin Butler in Elvis. Met zijn 159 minuten lange filmbiografie lijkt Luhrmann niet zozeer door de mythe van Elvis te willen prikken; die mythe dient juist vergroot. De springerige en overvloedige vertelvorm, waarbij nauwelijks plek is voor een volwaardige dramatische scène, maakt Elvis soms ook uitputtend. Al brengt Luhrmann wel structuur aan, in de vorm van de verteller: Elvis’ schimmige manager Colonel Tom Parker. De Colonel, die alles voor Elvis bepaalde, klonk de artiest vast aan een eindeloze reeks hoteloptredens in Las Vegas. Tom Hanks speelt hem als een Disney-achtige booswicht. De film put uit Elvis’ verrukkelijk verbeelde comeback- optredens, maar sluit het gordijn wel iets tegen het einde: de ontluisterende, opgeblazen en schransende Elvis blijft de kijker bespaard.||https://www.volkskrant.nl/cultuur-media/laatste-stop-voor-de-grens-dit-zijn-onze-cultuurtips~b09a10dd/
2022-07-07||Comedian Jeffrey Spalburg wist niet dat ‘trut’ een scheldwoord was. Nu wel||Eerst maar even over die trui. Hij was nog geen vijf minuten binnen in het Stedelijk Museum in Amsterdam, afgelopen april, om de tentoonstelling van Remy Jungerman te zien, of een suppoost vroeg ‘of hij even mee wilde komen’. Was er iemand dood? ‘Sorry dat ik dit moet vragen, maar wat is de bedoeling van uw trui?’, zei de suppoost. Eh... me warm houden? Maar hij was serieus. Er was een klacht gekomen van een mevrouw, over de tekst: Trut. Dus of hij even wilde uitleggen waarom dat op zijn trui stond? Spalburg was verbijsterd. ‘Omdat het een merk is, het is gemaakt tegen vertrutting in de samenleving.’ Net toen Spalburg bedacht hoe ironisch het was, zei de man: ‘Oké, dankjewel’, en liet hij hem gaan. ‘Ik liep nog een paar meter verder en dacht toen: wat is hier gebeurd? Ik wil hier helemaal niet meer zijn. Ik kwam hier voor kunst en het voelde alsof ik uit de rij was gepikt. Ik bedoel, dit is het museum van de vrije creatieve expressie. Dat is het grootste what the fuck-gevoel dat ik eraan over heb gehouden. Ik snap die vrouw ook niet, dat je hiervoor je schouders niet ophaalt, het gáát niet over haar. En ze had het ook tegen mij kunnen zeggen, dan had ik gezegd: het is een merk, wil je er ook een?’ Spalburg diende een klacht in bij het museum en kreeg twee brieven. Het hoofd Informatiecentrum bood welgemeende excuses aan en wilde details weten zodat hij kon achterhalen welke suppoost het was geweest. ‘Maar die suppoost was heel vriendelijk en voerde gewoon zijn werk uit, dus die heb ik niet gegeven.’ Van de persvoorlichter kwam een bericht met de strekking: het spijt me dat je dit zo hebt beleefd, en of hij koffie wilde komen drinken. ‘Maar dat hoeft niet, ik heb wel geantwoord hoe ik het heb ervaren.’ Hij legde zich neer bij deze reacties van het museum. Maar het is jammer, want ironie is een ontzettend sterk stijlmiddel, vindt Spalburg, het hoort bij zijn werk: ‘Maar kan ironie op een T-shirt met mijn hoofd erboven? Goeie vraag, blijkbaar niet voor die bezoekster.’ Hier in het Bijlmer Parktheater legt Spalburg uit hoe fijn het is om een plek te hebben waar je je vrij voelt en thuis. ‘Ik kom uit Hengelo, maar heb ook in Amsterdam-Zuidoost gewoond en kwam hier al eerder omdat mijn broers en zus hier ook woonden. Het gevoel in dit theater is familieachtig, heel anders dan in andere theaters, je merkt het ook aan het personeel dat altijd naar de voorstellingen komt kijken. Het is niet formeel of hiërarchisch, je voelt de betrokkenheid.’ ‘Het Bijlmer Parktheater is mijn tweede huiskamer. Ik organiseer hier al zestien jaar Fatu, een comedymiddag met collega-comedians waar ook een talentontwikkelingsprogramma bij zit. Sommige jongeren zijn professional geworden en dat vind ik erg leuk. Fatu betekent grap in het Surinaams, maar ook het hebben van een goede tijd. De mensen die hier komen zijn open en sociaal, het is heel fijn comedypubliek.’ ‘Ik wist niet eens dat trut een scheldwoord was, behalve in de zandbak. Nou, dat bleek, toen ik er in het Stedelijk Museum op aangesproken werd. Je hebt in Amsterdam toch ook café De Trut? Het T-shirt is een knipoog, als verzet tegen vertrutting in de samenleving.’ ‘Deze arcadekast heet Shade en is gemaakt door kunstenaar Brian Elstak. Hij eert er alle verhalenvertellers mee die hem inspireren. Onderaan staat een afbeelding uit de voorstelling Offside van theatergroep Made in da Shade uit 2000 waarin ik speelde. ‘Ik had nog nooit oranje stoelen gezien in een theater in Nederland. Meestal zijn de stoelen rood. Het geeft een thuisgevoel als ik ze zie wanneer ik binnenkom. Tijdens de voorstelling hoor ik ze natuurlijk niet te zien, anders is het niet uitverkocht. Ze horen bij hier en hebben wel iets koninklijks.’ ‘Dit shirt heb ik gekregen van de broer van zwemmer Ranomi Kromowidjojo. Het was net voor North Sea Jazz, waar ik presenteerde en het aantrok. Bigi Poku is Afro-Surinaamse dansmuziek met veel percussie en blazers, de ritmen komen uit de kawina, religieuze muziek die oorspronkelijk uit Afrika komt. In Hengelo heb ik het meegekregen van mijn vader, die verder vooral klassieke muziek luisterde. Later ben ik zelf muziek gaan maken en werd het onderdeel van wie ik ben.’ ‘Ook gekregen, dat is toevallig hoor. Ze zijn van het Rotterdamse schoenenmerk Mascolori; Hugo de Jonge draagt ze ook. Ik speelde Cab Calloway in een jazzvoorstelling en toen zei saxofonist Rolf Delfos: ‘Je hebt andere schoenen nodig, kom maar mee’. Ik kreeg leren jazzschoenen en deze erbij. Die pasten wel bij stand-upcomedy, vond de verkoper. Ze zijn bij me gaan passen, maar het zijn geen lucky shoes hoor, dan moet je ze altijd aan en ik wil wel een beetje variëren.’||https://www.volkskrant.nl/mensen/comedian-jeffrey-spalburg-wist-niet-dat-trut-een-scheldwoord-was-nu-wel~b5b7fec0/
2022-07-07||Valentina Tóth is pianist-af: ‘Dat ik me aanmeldde voor de toneelschool, voelde als een coming-out’||Er zullen heel wat mensen met hun ogen hebben geknipperd toen in april in de krant stond dat Valentina Tóth (28) het Amsterdams Kleinkunst Festival (AKF) had gewonnen. Valentina Tóth, de klassiek pianist, die kenden we toch van Radio 4, van albums met muziek van Hongaarse componisten? Als prijswinnaar op het Prinses Christina Concours in 2009 kreeg ze een platencontract aangeboden, al op haar 18de kwam haar eerste uit. Zouden er dan twee Valentina’s Tóth zijn? Die uit de krant – zelfverzekerd, roodgeverfd haar en een gelukzalige blik – zag er behoorlijk anders uit dan de wat timide, blonde (vaak met vlecht) pianist. Het bleek om dezelfde Valentina Tóth te gaan, en ergens toch ook weer niet. Het klinkt misschien iets dramatischer dan het is, maar ze is nu een andere versie van zichzelf, zegt ze. De juiste. Op haar Wikipedia-pagina staat het tussen haakjes: ze is ‘(voormalig) pianiste’. Ze heeft er geen moeite mee. ‘Dat voelt als een ander tijdperk. Ik hou nog steeds zielsveel van muziek en er zal altijd muziek zijn in mijn voorstellingen. Ik blijf musicus, maar ik ga geen recitals meer geven. Ik heb altijd het theater in gewild, maar ik was goed in pianospelen. Ik dacht: dan moet ik dat maar doen, dit wordt er van mij verwacht. Mijn omgeving ging ervan uit dat de piano nou eenmaal mijn passie was. Ik ben er gewoon ingerold, eigenlijk. Ik was zeker fanatiek, maar ik was niet op mijn gelukkigst.’ Ze vertelt erover als ze op doorreis is (ze woont in Gent) in het café op de hoek van TivoliVredenburg in Utrecht – dicht bij de klassieke muziek, de wereld waarvan ze zich heeft vervreemd. ‘Ik durfde het niet toe te geven, maar de strakheid van de klassiekemuziekwereld paste niet bij mij. Ik had niet het gevoel dat het de bedoeling was om zelf dingen te maken. Het werd niet per se ontmoedigd, maar zeker niet aangemoedigd. Het voelde alsof er te weinig ruimte voor me was. Ook in het repertoire dat ik speelde, voelde ik me geremd. Dan vroeg ik aan mijn vriendje, die ook piano studeerde: mag ik die ene versiering wel maken? Je moet toch precies doen wat in de partituur staat. Ik had vaak het gevoel dat ik het alleen maar fout kon doen.’ Wanneer kwam de interesse voor theater? ‘Die was er altijd. Toen ik 8 was, deed ik auditie voor een kinderrol in The Sound of Music, de Joop van den Ende-productie. Ik heb ook later in Annie gespeeld. Ik zat in de kindercast ‘Groep Noord’, zoals dat dan heette: als kind mocht je maar twaalf dagen per jaar spelen en ik mocht dan naar de theaters in Groningen, Drenthe en Friesland, waar ik vandaan kom. Dat magische gevoel dat je het toneel op loopt, vond ik het allermooiste wat er bestond en dat is nooit veranderd. ‘Toen ik op het conservatorium zat, droomde ik er stiekem van om naar de toneelschool te gaan, maar dan dacht ik: wie denk je wel niet dat je bent? Dat voelde heel ijdel. Ik merkte dat ik blijer was als ik liedjes zong dan als ik piano studeerde, maar verbond er geen consequenties aan. Dat ik me toch aanmeldde voor de toneelschool, voelde als een coming-out.’ Een theater was er niet in het dorp waar ze opgroeide. In Aldtsjerk, tussen Leeuwarden en Dokkum, had ze de piano om met haar vingers hele werelden op te roepen. Haar ouders maakten geen muziek. Haar moeder, kunstenaar, had gedanst, haar vader – driekwart Hongaars, ‘Tóth is een beetje het Jansen van Hongarije’ – nam deel aan vijf WK’s schermen en is nu belastingadviseur. Gepusht werd ze niet, zegt ze. ‘Maar ze vonden het wel heel leuk, die piano. Ik was een beetje bang dat ze het moeilijk vonden dat ik van het klassieke pad afweek, omdat ik er zoveel in had geïnvesteerd. Maar in de finale van het AKF hoorde ik mijn vader bij iedere grap al voor de rest uit lachen, dat stelde me heel erg gerust. Hij zei laatst tegen me: ‘Ik wist altijd al dat jij dit ooit zou gaan doen, het verbaasde me dat het zo lang duurde. Ik zie al zo lang dat je hart daar zo van gaat zingen.’’ Haar theatervaardigheden ontwikkelde ze op veilige afstand, in België. ‘Na het tweede jaar op het Koninklijk Conservatorium in Den Haag had ik de knoop doorgehakt. Alleen waren de audities voor de toneelscholen in Nederland al geweest. Toen zag ik dat je je in Brussel nog wel kon inschrijven, dat heb ik gedaan. Ik werd toegelaten en kon dat combineren met het Brusselse conservatorium, want ik wilde mijn piano-opleiding wel afmaken. Ik vond de toneelschool geweldig, maar de mensen intimiderend en druk. Ik maakte mijn klassieke achtergrond helemaal waar: op tijd slapen, hard studeren, niet klagen. Ik ben van de gedegen voorbereiding en ik zie mezelf niet zo snel drugs doen. Ineens zat ik in een superheftige acteursomgeving, tussen stoere mensen met grote ego’s. Ik stond qua coolpoints tien punten achter. ‘Ik vond het onzin als mensen zeiden dat het een zware opleiding was, want vergeleken bij het conservatorium hoefde je weinig te doen. Wel moest je veel aanwezig zijn: als pianist doe je meer, maar wel in eenzaamheid. Ik zat van 10 tot 6 in de klas, maar was daar niet de sociaalste. Ik had geen vrienden. Of: ik had ze wel, maar kon ze nooit zien. ’s Avonds zat ik weer aan de piano. Mijn medestudenten bleken het toch cool te vinden dat ik klassieke muziek speelde. Toen ik ze uitnodigde voor mijn eindexamen op het conservatorium, was de examencommissie met stomheid geslagen. Ze hadden nog nooit gezien dat iemand zoveel bezoekers had gemobiliseerd. Dat is in Nederland traditie, in België niet zo. ‘Ik heb keihard gewerkt. Het eerste jaar was best moeilijk: ik moest leren loslaten, dingen durven. Nu vind ik het juist heerlijk om van die groteske, theatrale personages te spelen. Ik word vaak als een hysterische actrice omschreven. Ik weet dat ik in het echt best beleefd overkom, op scène valt alles van me af.’ Die hysterie kwam ook terug in de voorstelling waarmee ze in de Amsterdamse Kleine Komedie zowel de jury- als de publieksprijs in de wacht sleepte. Ook de pers was unaniem in zijn oordeel dat Tóth met haar ‘ode aan de hysterische vrouw’, waarin ze speelt met stereotypen, de vanzelfsprekende winnaar was. De jury sprak van ‘een fenomenaal performer die snel en goed tussen de verschillende typetjes en nummers kan schakelen’ en van ‘virtuoos pianospel, een fantastische zangstem en goed gecomponeerde nummers’. De Volkskrant roemde haar ‘eigenzinnige mengsel van kleinkunst, klassieke muziek, opera en musical’. Tóth maakt geen identiteitstheater: het gaat niet over háár, ook al heten al haar personages Valentina. Ze speelde onder meer een K3-auditant en een lerares Nederlands die de ambitie koestert om de eerste Friese vrouwelijke rapper van middelbare leeftijd te worden. En met die prestatie mag Tóth zich in het rijtje scharen achter winnaars als Maarten van Roozendaal, Yentl & De Boer en Stefano Keizers. Ineens zijn daar de spotlights, maar is er ook de verwachting. ‘Het is wel gek. Ik had nooit verwacht dat ik zou winnen, ik kwam gewoon steeds een ronde verder. Eerst moesten mensen eraan wennen dat ik van pianiste was veranderd in actrice, door het AKF denken mensen ineens dat ik in de cabarethoek zit. Maar ik weet heel weinig van cabaret. Ik voel me meer een performer. Het is niet zo makkelijk te pinpointen wat ik doe, maar het label kleinkunst vind ik best oké.’ Nu heeft ze een impresario en een beurs om zich te ontwikkelen. Filmambities heeft ze niet, hoewel ze (‘zet dat er maar in, dan bellen ze meteen’) een comedyserie best wil overwegen. Komend seizoen is ze met de voorstelling te zien in een finalistentournee. En zal ze werken aan een eerste avondvullende voorstelling. Maar haar twee cd’s met muziek van Bartók, Kodaly en Ernö Dohnányi zullen niet op de merchandisetafel terechtkomen. ‘Soms staat er een cd op bij mijn ouders of kom ik ineens voorbij op Radio 4. Dan is het van...’ Ze maakt een beweging alsof ze een rilling krijgt. ‘Mijn label had nog één album op de planning staan, dat had dit jaar uit moeten komen, maar dat heb ik afgezegd. Ik kan me er gewoon niks meer bij voorstellen.’||https://www.volkskrant.nl/mensen/valentina-toth-is-pianist-af-dat-ik-me-aanmeldde-voor-de-toneelschool-voelde-als-een-coming-out~b31d5f12/
2022-07-07||De films van Mascha Halberstad groeien met nog geen minuut per werkdag, en dat is héél snel||Alle kippen van animatiestudio Holy Motion in Arnhem zijn vermoord. De vermoedelijke dader: een marter, die door de tralies moet zijn geglipt en een bloedbad aanrichtte in het hok in de tuin. ‘Het is allemaal vrij tragisch’, zegt studiohoofd en regisseur Mascha Halberstad (49), terwijl ze het bezoek rondleidt door de volledig verbouwde garage in een Arnhemse woonwijk. ‘Het waren geredde ex-legkippen. Als ze hun eierenquotum niet halen, gaat meteen de hele schuur kippen eraan. Soms kun je die dieren, al kaalgeplukt, adopteren via redeenlegkip.nl.’ Tragisch ja. Maar bij Halberstad, een van Nederlands bekendste stop-motionfilmmakers en een groot Roald Dahl-liefhebber, stel je je bij zo’n anekdote ook zomaar de poppenversie van die anekdote voor. Een stop-motionvariant van de kippenmoord, beeldje voor beeldje geanimeerd in die typische, wat rafelige en innemende stijl waarin ze werkt. Zeker als ze je zo rondleidt door de studio, die ze pal voor de pandemie optrok met producent Marleen Slot; de plastic bakken op de stellages bevatten een halve boerderij aan animatiefauna. Van de eland en het everzwijn uit de videoclip (Wild Frontier) die ze ooit maakte voor The Prodigy tot de vele benodigde biggetjes voor Knor, haar speelfilm die eerder dit jaar in première ging op het filmfestival van Berlijn en woensdag verschijnt in de Nederlandse bioscopen. En ook de uit een miniatuur-Canta hangende witte poedel uit Knor, die een ereplekje op het schap inneemt. Eerder op de dag werkte Halberstad nog aan het prototype van het hondje uit een nieuwe kerstfilm, naar een scenario van Mieke de Jong. En morgen gaat ze in Haarlem op bezoek bij de 88-jarige kinderboekenillustrator Thé Tjong-Khing, om te spreken over de bioscoopfilm van diens Vos en Haas. De dieren, noem het gerust een specialiteit. Al figureren er minstens zoveel poppenmensjes in haar oeuvre. ‘Ik vind dieren wel vaak leuker dan mensen. Oók om te animeren. Je kunt er meer mee doen.’ Het is gebruikelijk bedrijvig vandaag in Holy Motion, waar Halberstads hond Victor – een echte hond – gemoedelijk rondscharrelt. De aan tal van landen verkochte verfilming van het kinderboek De wraak van Knor (internationale titel Oink) krijgt een twintig minuten lange prequel; drie animatoren zijn minutieus in de weer met de poppen, die vervaardigd zijn van buigzaam latex. In de speelfilm Knor doet een opa zijn kleindochter een biggetje cadeau, maar is hij heimelijk van plan met het dier een worstenwedstrijd te winnen. In de korte film gaan we terug in de tijd: opa is slager, en wederom in de race voor die plaatselijke vleestrofee, strijdend tegen de naar Nederland verkaste Italiaanse slager Smakkereli, zijn grote concurrent. Gemiddeld 5 seconden per dag per animator, in dat tempo vordert een film hier in de studio. ‘Dat lijkt misschien weinig’, zegt Halberstad. ‘Maar ik sprak Will Becher, een van de regisseurs van Shaun het Schaap: het ruimteschaap, van de Britse Aardman-studio. Zij doen gemiddeld 5 seconden per week per animator. Per week! Ik werd niet goed. Bij Aardman hebben ze veertig sets in de studio staan, wij hier negen. En zij hebben dertig animatoren, verdeeld over twee regisseurs. Dus je mag wel stellen dat wij hier héél snel werken.’ ‘Die man is toch wel de koning. Zo’n tien jaar geleden zag ik A Bigger Picture op televisie, de documentaire waarin hij teruggaat naar Engeland om te schilderen. Daar begint Hockney met landschappen op kleine doeken, maar ontdekt dat hij ook heel grote doeken kan maken, door die kleinere doeken aan elkaar te verbinden. Zo wordt dat kleine iets megalomaans. Megalomaan klinkt negatief, maar ik bedoel het juist positief. Omdat het proces ernaartoe zo mooi is en zo veel zegt over de kunstenaar, over wie deze man is. Hockney probeert zichzelf klein te houden, maar dat lukt hem niet. Wordt het weer heel groot. Winter Timber vind ik zijn mooiste, een van die enorme doeken. Dat kleurgebruik is zo prachtig.’ ‘Klinkt heel vies. Ik haat karnemelk. Maar karnemelk-limoenijs is echt de bom. In de zomer maak ik het drie keer per week, voor iedereen in de studio. Het recept kwam ooit van een vriend van een vriendin, die stage liep bij De Librije. Maar ik weet de hoeveelheden niet meer, die gok ik. Ik doe maar wat, zoals met alles in het leven. Maar goed, je neemt dus een zekere hoeveelheid karnemelk, slagroom, yoghurt, en die doe je bij elkaar. Dan een vanillestokje erbij, limoenrasp en suiker. En in de ijsmachine. Echt het lekkerste ijs ooit. Het smaakt níét naar karnemelk.’ ‘Hét boek, voor mij. De griezels heeft mijn gevoel voor humor bepaald. Dat onverschrokkene, een beetje grof en hard. Het gemene en eigenlijk niet zo leuke, dat dan tóch leuk is. Ook in die tekeningen van Quentin Blake. O, zo zit ik ook in elkaar, dacht ik als kind, toen ik De griezels las. Dat denken een heleboel kinderen waarschijnlijk. Voor mijn zoon Felix heb ik het in één keer voorgelezen. Hij wilde niet dat het stopte. Ik zou het zo graag verfilmen. Maar ja, die rechten zijn hartstikke duur. Dus toen ben ik op zoek gegaan naar iets anders. De wraak van Knor van Tosca Menten – een geweldig boek – werd me aanbevolen in De Arnhemse Kinderboekwinkel. Ik vroeg: hebben jullie iets Roald Dahl-achtigs dat níét van Roald Dahl is? Later hoorde ik dat Roald Dahl meermaals in diezelfde boekhandel is geweest, en dat hij daar een Arnhems Meisje at – het lokale koekje. Het recept ervan nam hij op in zijn kookboek (Roald Dahl’s Revolting Recipes).’ ‘Mijn lievelingswinkel. Fout natuurlijk. Hoe kun je fan zijn van Action? Maar in mijn hoofd heb ik het goedgepraat. Kijk, ze kopen grote partijen op. En voor mij is het toch ook een soort recyclewinkel. Altijd als ik er binnenloop, kom ik thuis met van alles dat ik van tevoren niet heb bedacht. Een soort schatzoeken is het. Fietslampjes, daar heb ik hele partijen van opgekocht voor mijn korte film Trailer. En kussenvulspul, daar konden we explosies van maken. Voor Knor nepplanten, om bomen en struiken van te maken. En rare houten matjes, die ideaal waren als hekwerk. In De Grote Hummimummi Kerstspecial (VPRO) zit een luidsprekerboxje met ledverlichting dat als podium dient. Alles van Action valt om te bouwen tot wat anders. Ik kom vaak in die van Arnhem, maar elke Action is even mooi. Ik heb het bedrijf ooit aangeschreven: hallo, ik ben zo fan van jullie, willen jullie geen commercials? Ik zou het bijna gratis doen, echt. Nooit iets op gehoord.’ ‘After Hours heeft bij mij iets losgemaakt. Ik zag ’m op televisie, in mijn studentenkamertje. En ik dacht: hier moet ik meer van weten. Het is een wat obscure film van Martin Scorsese, met een ontheemde sfeer, heel naar. Je volgt een man in New York, bij wie een nacht lang alles misgaat. Ik kom niet uit een creatief gezin, al keken we wel veel films. Maar bij deze film klikte er iets. Het ritme was zo raar, zo anders dan ik gewend was. Met vlugge close-ups, overal tussendoor. En veel aandacht voor ogenschijnlijk onbelangrijke details. Zo werd ik fan van Scorseses vaste filmeditor, Thelma Schoonmaker. Zij heeft me enorm beïnvloed in hoe ik kijk naar film en montage. Ik ben autodidact, als filmmaker. Laatst werd ik geïnterviewd door een filmstudent, die er allemaal termen ingooide. Ik heb geen idee waar je het over hebt, zei ik. Film is voor mij iets intuïtiefs. Dat wil ik ook liever zo houden. Ik blijf dichter bij mezelf als ik me niet zo bewust ben van de theorie. Al voelt het soms een beetje dommig. Ik had het ook bij mijn zwangerschap: vooraf wilde ik er niks over weten, hoe je een kind baart. Hoe meer ik weet, hoe meer ik in paniek kan raken. Toen de placenta eruit kwam schrok ik. Ik wist het wel, ergens. Maar ik rekende er niet op. Filmmaken werkt voor mij net zo. Het is geen desinteresse, maar ik wil iets pas weten op het moment dat het zich aandient. Niet eerder.’ ‘Het is een fijne stad, Arnhem. Of stadje. Veel van mijn vrienden wonen in Amsterdam, maar in Amsterdam word ik onrustig. Hier heb je bos, de Veluwe, ook leuker voor de hond. Het is een creatieve stad: veel mode, dans, toneel, de academie waaraan ik studeerde. Ik ben geen Arnhemse van origine, absoluut niet. Maar ik ben er echt van gaan houden. Ik woonde lang aan de Hommelseweg, precies op de grens van Klarendal, een echte volkswijk. Mijn overbuurman, heel groot en dik, onder de tattoos en zonder tanden, belde dan ’s ochtends aan: d’r leg iemand in je auto, mag-’k-’m eruit rammen? En dan hielp hij even een zwerver uit mijn Citroën 2CV. Fantastisch lieve mensen, die Arnhemmers. Ze moeten even een klik met je hebben, maar dan zijn het engelen.’ ‘Eigenlijk moet ik er drie noemen: de stop-motionfilms die mij het meest hebben beïnvloed. Ik begin bij Creature Comforts van Aardman. Zó goed bedacht. Je ziet stop-motiondieren en hoort de stemmen van allerlei echte mensen, ouderen, kinderen en migranten, die worden geïnterviewd over hoe het is om in Engeland te wonen. De poema die op een tak ligt en dan vertelt over zijn heimwee naar Brazilië, onvergetelijk. En dan A Nightmare Before Christmas. Ik was net afgestudeerd met een stop-motionfilmpje toen die film van Henry Selick en Tim Burton uitkwam. Laat maar zitten, dacht ik: dit niveau ga ik nooit halen. Ik ben nog in de studio langs geweest in San Francisco, waar ze toen aan James and the Giant Peach werkten. Gewoon op de bonnefooi, toen ik in Oklahoma studeerde. Een van de animatieregisseurs gaf me een rondleiding. Ik heb hem nog mijn afstudeerfilm gegeven, die ik samen met Ronald Schinkelshoek maakte. De smaak van worm – echt een hele rare film. En ik heb de poppen ook nog even aangeraakt: Jack the Pumpkin King. Ze hadden precies zo’n uitstalkast als wij hier nu in de studio. ‘En dan is er Fantastic Mr. Fox. Die heb ik een keer of dertig gezien, kan ik nog honderd keer zien. Daarin zit alles wat ik mooi vind. Hoe nauw Wes Anderson ook samenwerkt met zijn acteurs. Mensen denken soms dat de acteurs pas achteraf inspreken, maar dat doe je eerst. De animatoren laten zich ook inspireren door het spel, de mimiek en beweging. Zo wordt stop motion subtiel en realistisch in plaats van cartoonesk.’ ‘Videoclips, ik mis het weleens: dat je een halve dag moest wachten tot een clip voorbijkwam, daar echt naar kon verlangen. Nu is het er gewoon, met een druk op de knop. Er werden echt heel mooie gemaakt. Spike Jonze met Sabotage voor de Beastie Boys. Of Praise You, ook van Jonze. Geniaal. Smack My Bitch Up vond ik toen echt de briljantste clip ooit. Dat concept: iemand vanuit point of view volgen tijdens een nacht lang drinken, kotsen, vrouwen belagen. En dat het dan uiteindelijk geen vent maar een vrouw blijkt te zijn. Dat Liam Howlett (het muzikale brein van The Prodigy, red.) mij vroeg voor een van hun clips, kwam onverwacht. Hij had Munya in mij gezien op de Franse televisie. Ik wist niet eens dat mijn film daar was uitgezonden. Liam belde me op Sinterklaasavond, zei dat hij fan was van mijn werk – ik begreep er helemaal niks van, zo raar was het. Maar we hadden leuk contact en hij vroeg of ik een clip wilde maken. Heel introverte man, superaardig. De clip voor het nummer Wild Frontier heb ik gewoon bij mij in de thuisstudio gemaakt. Later, toen ik The Prodigy in Amsterdam ontmoette, heb ik Liam de stop-motionwolf uit de clip cadeau gedaan.’ ‘Iedereen zegt: doe die auto weg. Maar ik vind de Renault Twingo een briljante auto, met briljant design. Heel klein, maar zo ruim van binnen. Niet per se mooi, maar heel efficiënt. Je kunt erin slapen, de stoelen en bank zo plat dat de hele auto een tweepersoonsbed wordt. Maar ik heb ook veel liefde voor grote Amerikanen. Dat geluid van zo’n 8-cilinder... Vast compensatiedrang, omdat ik zo klein ben. Ik heb ook een twintig jaar oude Dodge Ram. En het is mijn droom om later zo’n golfplaten loods te bezitten. Ergens op een stukje land, met allemaal auto’s erin die ik mooi vind. Mijn zoon werkt in een garage, we delen een liefde voor oude machines. Al ben ik zelf niet handig, zoals hij. Of ik ben wel handig, maar niet téchnisch handig. Ik maak mijn eigen werelden, dat kan ik zeker. Maar die werelden vallen altijd weer snel uit elkaar.’||https://www.volkskrant.nl/beter-leven/de-films-van-mascha-halberstad-groeien-met-nog-geen-minuut-per-werkdag-en-dat-is-heel-snel~b5579196/
2022-07-07||Deze kunstenaar laat in het midden of de eenheid tussen mensen iets moois is of iets engs||Voor sommige situaties bestaat een heel eigen emotie. Eén daarvan is hier uitgebeeld: het gevoel dat je kunt krijgen van saamhorigheid. Heel af en toe gebeurt zoiets en het is altijd onvoorzien. Het moment dat een groep één wordt, dat je samen even veel groter, lichter en machtiger bent dan je in je uppie ooit kunt zijn. Het komt altijd plotseling, als een golf die je meevoert. Het kan bij een concert gebeuren, maar ook aan tafel met vrienden, in een kerk, theater, op de dansvloer. Zo’n warme golf dacht ik even hier te zien. Mannen staan dicht bij elkaar, ze luisteren of kijken samen naar iets. Ze lijken een beetje op zo’n pinguïnkolonie die schuilt voor de kou op Antarctica, maar dan in een zanderige zomerhitte. Er zit ontspanning in, dat zie je aan de armen die op de rug liggen, een hand die losjes een pols grijpt, de gebogen ruggen. Niemand is zich bewust van zijn postuur, misschien leunen ze wel op elkaar. Nabil El Makhloufi, een in Fez opgegroeide, in Rabat opgeleide en in Leipzig wonende kunstenaar, vond een vorm om de eenheid tussen mensen te verbeelden. En hij laat in het midden of dat iets moois is of iets engs. Wat bespreken deze mannen? Voeren ze iets in hun schild, vormen ze een bedreiging? Het individu is opgelost. Behalve bij dit menneke, dus. Dat koppie dat de eenheid doorbreekt, dat naar buiten kijkt als uit de buidel van een kangoeroe. Hij ziet ons, of iets in de hemel, en wij zien dat hij iemand op zichzelf is. De jongen die niet meeging in de massa. Een supereenvoudig detail, zoals alles bij El Makhloufi niets te veel is; hoe minder lijnen, hoe krachtiger hij iets uitbeeldt. Een gezichtje dus, bestaande uit een uitgespaard stuk doek met drie vlekjes – en we weten wat zijn uitdrukking is. Hij is nieuwsgierig, maar niet in de richting van andermans nieuwsgierigheid. Het schilderij hangt nu in het Cobra Museum. Schrijver en gastconservator Abdelkader Benali vertelt in de begeleidende audiotekst over de groepjes mannen (zogeheten ‘halka’) die hij zelf zag staan in Marrakech. Mannen die bij elkaar staan alsof ze een geheimpje delen. Een traditionele aanblik van mannen die opgaan in het verhaal van een verteller om wie ze zich heen hebben verzameld. Die verteller voert de groep mee naar een andere werkelijkheid, een andere plek en tijd, misschien laat hij de groep even iemand of iets anders zijn met zijn woorden. Dit gaat om de kracht om met verhalen dingen in beweging te zetten. Ik keek ernaar en moest denken aan de verhalen die naast elkaar bestaan en elkaar proberen te verdringen, de afgelopen tijd. De bubbels van mensen die rondom één verteller blijven staan en een gesloten groep worden. Ondoordringbaar. De macht die zo’n groep gaat voelen, het oplossen van het individuele in de kenmerken van het geheel. Zo positief is het niet altijd. Groepsdenken kan ook de wereld ontwrichten en menselijkheid afnemen. Dit schilderij laat zich heel makkelijk op verschillende manier begrijpen, dacht ik. In schoonheid en in angst. In aantrekking en bedreiging. Ben je binnen of buiten? Het mannetje, die ogen weggedraaid uit de groep alsof er een gat in de wand van zijn werkelijkheid zit, laat ons daarover nadenken.||https://www.volkskrant.nl/cultuur-media/deze-kunstenaar-laat-in-het-midden-of-de-eenheid-tussen-mensen-iets-moois-is-of-iets-engs~b81882ec/
2022-07-07||Dit gerechtje schreeuwt zomervakantie||Toen de zomer bijna was aangebroken, kwamen de gasten. Ze wilden weleens zien waar wij zo hard voor aan het zwoegen zijn op dat groene eiland en verheugden zich op een leuk verblijf. We maakten de bedden op. Plukten verse bloemen voor het vaasje in het raam, zogen de kamers schoon en streken onze haren glad. We legden de visite uit dat ze echt goed zaten als ze over die hobbelige weg de berg opstegen: ja, dat was ons pad. Stoppen bij de verbouwing, waar de mannen aan de oude schuren aan het werk waren. Aan de zijkant van de weg parkeren graag, dan kon iedereen erlangs. Ja, er wonen meer mensen op dit onbegaanbare pad, ja gek, toch is het zo. Je went aan zo’n weg hoor. We wandelden met het bezoek door de tuin. Dit was eindelijk vrijgemaakt en dit, en nu kun je hier doorkijken, dat kon vorig jaar nog niet. ‘Goh!, goh!’, zei het bezoek en vleide zich op het terras neer. We staken fikkies aan, kookten lekker simpel zomereten, en gaven de visite lange prikvorken om marshmallows boven het vuur te roosteren terwijl wij ze nog een glaasje van dit of dat bijschonken. Het was gezellig. We maakten mooie wandeltochten langs zee, over de kliffen, door bergpassen en we zwaaiden het bezoek weer uit. We wasten razendsnel de lakens. Raceten naar de boerenmarkt voor nieuwe proviand en gingen in de herhaling. U kunt nu weer boven aan dit stukje beginnen. Maar nu is iedereen weg en gooien we zelf de pootjes omhoog, het is zomervakantie: zelfs bij de krant. Ik zie u in augustus op deze plek weer terug. De hele zomer blijf ik u nog wel bestoken met makkelijk zomervoer in de vakantiekrant, maar dit gerechtje gooi ik nog even hier over de schutting, het schreeuwt namelijk keihard: zomervakantie! Het is precies wat u wilt eten op een warme zomeravond. Wij aten er een graansalade bij van parelgort en lauwwarme witte boontjes met olijfolie, knof en veel oregano. Maar een gebakken visje zou ook goed kunnen. Doe alle ingrediënten voor de rozijnen in een steelpannetje. Breng aan de kook, roer tot de suiker is opgelost, draai het vuur uit en laat 1 uur staan om te wellen. Week de gerookte amandelen in een kommetje water. Verwarm de barbecue of grill voor op 200 graden Celsius. Leg de paprika’s met de knoflook op een barbecuerooster of bakplaat en rooster ze tot ze blakeren, keer alles regelmatig met een tang. Verwijder de tenen knoflook als ze zacht zijn en leg opzij. Til de geblakerde, gare paprika’s in een kom en sluit af met een bord. Laat 30 minuten stomen en afkoelen. Wrijf dan de schillen eraf, scheur ze in stukken en verwijder de zaden en de kronen. Doe ze in de beker van een blender, voeg de voorgeweekte amandelen (zonder weekwater) toe, gerookt paprikapoeder, komijn, de wijnazijn en de olijfolie. Draai tot een gladde saus. Proef op zout, breng op smaak met cayenne en eventueel extra azijn of olie (zuur of romigheid). Verhit een grillpan, een hete plaat op de barbecue of verhit de grill op 200 graden Celsius. Snij de broccoli in rozen en hussel ze in een kom met olijfolie zodat ze geheel zijn bedekt. Rooster ze in een minuut of 12-15 tot ze mooi blakeren: laat ze lang op de grill of bakplaat liggen voor u ze keert. Verhit een paar eetlepels olijfolie in een kleine koekenpan en frituur de kappertjes fluks tot ze helemaal krokant zijn, laat ze uitlekken op keukenpapier. Smeer de romesco uit over een wijd bord, verdeel de broccoli, de zoetzure rozijnen en krokante kappers erover, rasp er citroen overheen en dien gelijk op. Overgebleven romescosaus kunt u verdunnen met wat extra azijn en olie en als dressing geven op een salade met veel bonen (groene of witte), tomaten en ansjovis bijvoorbeeld.||https://www.volkskrant.nl/beter-leven/dit-gerechtje-schreeuwt-zomervakantie~b611903a/
2022-07-07||Zorgvuldig en vakkundig kiezen, dat is het geheim van restaurants zoals deze Amsterdamse bistro||Het loopt tegen 7 uur, maar de zon staat nog steeds boven de hoge huizen in de Amsterdamse Jordaan. Midden op de gedempte Lindengracht zijn de tafels gedekt met eenvoudig, glimmend glaswerk en bestek en rood-witgeblokte keukendoeken die dienstdoen als servet. We zijn gaan zitten bij Ô Bistro, een klein restaurant gerund door een Italiaan en een Fransman. Op het terras schuiven veel vaste gasten aan, groepjes artistieke types, Franse en Vlaamse toeristen, families met kinderen en stellen. Een buurvrouw komt op het gevelbankje snel even een toetje eten. Het is de laatste recensie voor de vakantie; eind augustus zijn we er weer met een cijfer, volgende week begint een 6-delige serie over zomereten aan het water. Dat noopt tot algemene overpeinzingen. De bewonderenswaardige veerkracht en creativiteit waarmee de horeca zich door de tegenslag van de afgelopen twee jaar heen sloeg, en hoe euforisch we waren toen we weer mochten – het voelt op een of andere manier allemaal alweer zo lang geleden. Nu de stofwolken van de coronasluitingen zijn neergedaald, blijkt de situatie in veel restaurants ook wezenlijk anders dan voorheen. Een combinatie van personeelstekort, inflatie, hoge prijzen voor basisingrediënten én het financiële gat dat is geslagen door de coronacrisis houdt veel ondernemers in de klem (zie kader). We kwamen de gevolgen ervan de afgelopen maanden al op allerlei plekken tegen: zaken die meer dicht zijn dan open, middenklassemenu’s die in plaats van 30 euro plotseling 50 kosten, en hogere middenklassemenu’s die in plaats van 60 plotseling bijna 100 euro kosten, flessen wijn die zes keer over de kop gaan, halffabrikaten en gebrek aan à la mi­nute-bereidingen, onderbezetting of slechtgeïnformeerd personeel – verschijnselen van het type ‘minder kwaliteit voor een hogere prijs’ waarvan we jarenlang dachten dat we er binnenkort wel vanaf zouden zijn. Restaurateurs zullen geen andere keuze hebben dan zich ook hier weer met creativiteit en zorgvuldigheid uit te vechten om de gunst van de gasten te bewaren, die na tien jaar gastronomische hoogtij heel goed weten wat er te koop is en bovendien zelf óók voorzichtiger met hun geld moeten omgaan. Ik ben ervan overtuigd dat ze dat kunnen, maar makkelijk is het niet. Bij zaakjes zoals Ô Bistro, waar een mens voor rond de 50 euro per persoon nog gewoon heel erg lekker kan eten en drinken, zit de kneep hem meestal vooral in de vakkundige, zorgvuldige keuzen. Maître Daniele, hij komt uit Napels, schenkt een fijn glas biologische cider van Julien Thurel uit de Loire (€ 5,50) en een Crémant du Jura (Domaine Pignier, € 8,50) als aperitief. Ook brengt hij het menu, een schoolbord met vier voor-, vier hoofd- en vier nagerechten van chef Pierre – daarnaast is er côte de boeuf voor twee personen (€ 70). We bestellen een bordje zuurdesembrood van de uitstekende Stadsbakkerij As – het kost 3 euro, maar we krijgen er wel huisgemaakte boter met zwarte peper bij en een superhartige olijventapenade die zo zalig is dat we het bakje bijna uitlikken. Dan zijn er oeufs mayo (hardgekookte en gehalveerde eieren met mayonaise € 9), de onverslaanbare bistroklassieker. Het betreffen hier perfect malse, nét-an hardgekookte eieren met alleen wat bieslook op de huisgemaakte, iets lopende mayonaise waarin we een goede, fruitige azijn proeven. Ernaast ligt een fris slaatje. Ook de paté maison (€ 9) bevalt. Het is geen pastei van het leverige, gladde type, maar meer een soort rustiek rullig en substantieel grof gehaktbrood, met groenepeperkorrels en een knapperig korstje: erg geslaagd. We krijgen er warm geroosterd brood bij, en uitstekend zuur van roze biet, gele wortel en augurk. Moules a l’escabeche (€ 9) zijn mosseltjes in het zuur; de Spaanse escabeche en de Peruaanse ceviche zijn etymologisch verwant. De plompe, smakelijke schelpdieren worden geserveerd met geblakerde en zorgvuldig van hun zwarte jas ontdane gele en rode paprika, kervel, kappertjes, rauwe ui, bieslook en aromatisch venkelzaad; heel fris en heel doordacht allemaal. De wijnkaart verdient sowieso aanbeveling, met een uitgelezen keuze aan fijne flessen die allemaal tussen de € 30 en € 70 blijven, en ook een ruime keuze per glas. We drinken een bijna neonroze, zeer spetterend fruitige rosé uit Frans Baskenland van cabernet franc en tannat (van Domaine Ilarria, € 39) Het vegetarisch hoofdgerecht van courgette jaune et épinard (€ 16) kun je, heel Frans vind ik dat, uitbreiden met een gebraden venkelworstje (€ 5). Gelukkig is het beslist niet nodig bij dat al zeer complete gerecht van een gehalveerde gele courgette, lekker hard aangebakken, met een puree van courgette, lobbig geslagen slagroom met spinazie, amandelen, geitenkaascrème en een gebakken uitje. Effiloché de l’aile de raie (€ 18) vertaalt zich zo’n beetje als pulled rogvleugel; de uit elkaar geplozen vis is een beetje droog, maar ligt wel in een nogal geweldige tomatensaus, met zwarte olijven, kappertjes, gebakken broodkruim en een slaatje van rauwe venkel; heel provençaals. De échine de porc, sauce moutarde (€ 20) is precies dat: een goede schouderkarbonade, met sperzieboontjes en een superklassieke, gebonden mosterdsaus. De boontjes zijn precies lekker gaar en niet meer rauw en piepend, het varkensvlees van binnen nog een beetje blozend. Natuurlijk sluiten we af met een crème brûlée: delicate, zeer zachte vanillecustard onder een krokant karamellaagje. Hij zit in een kommetje en is helemaal goed. Zo ook de fondant au chocolat, het lopende lavacakeje dat in de jaren tachtig beroemd werd gemaakt door Michel Bras en in de jaren negentig en nul niet van de dessertborden was weg te slaan: het is een perfect exemplaar en hij loopt bekant de Amstel in. Het roodfruitdessert bestaat uit een pasteibakje met aardbeien, bessen en basilicumolie – lekker beschuit-met-aardbeien-achtig, maar hier hadden we wel iets romigs bij gelust. Al met al: een slim, zorgvuldig, fijn restaurant dat naar meer smaakt. Fijne zomer allemaal!||https://www.volkskrant.nl/beter-leven/zorgvuldig-en-vakkundig-kiezen-dat-is-het-geheim-van-restaurants-zoals-deze-amsterdamse-bistro~be7353c8/
2022-07-07||We gaan de zomer vieren zonder preutsheid of schroom||We gaan de zomer vieren zonder ons maar een strobreed in de weg te laten leggen door preutsheid of schroom. Strak en kek moet het zijn, als het kan ook kleurrijk en doorzichtig, nerveus kort en daarbovenop óók nog met gaten en inkepingen op alle mogelijke en onmogelijke plekken. Gatenkaasmode kortom, een soort van lichtjes aangeklede Freikörperkultur. Hoewel al deze outfits over de gehele linie behoorlijk bloot en sans gêne zijn, is er toch nog onderscheid in de mate en manier van expositie. Mannen kunnen kiezen tussen de zwoele doorkijknaveltops van Ludovic de Saint Sernin, de artistiek uitgesneden hemmetjes van Rick Owens en het gekortwiekte nette jasje van Fendi. Bij de dames was het hier (Ester Manas) wat doorzichtiger en strakker dan daar (Valentino) – maar: goed geventileerd werd er overal. Als er al een standbeeld opgericht zou worden voor de persoon die de cut-outmode op de kaart heeft gezet, dan was het wel voor Cher. Met hulp van ontwerper Bob Mackie verscheen zij ontelbaar vele malen met pront tentoongestelde navel, heupen, middenrif en wat dies meer zij, tot op haar 71ste. Dan ben je niet alleen een hele blote, maar ook een hele grote. Uitgesneden oranje jurk van Gauge81, € 329 Lichtblauwe tiedyejurk met open taille van &Other Stories, € 79 Bruine enkellange katoenen jurk met inkepingen in de zij van H&M, € 50 Tanktop voor heren met logo en cut-out op de borst van Y/Project X Fila, € 58||https://www.volkskrant.nl/beter-leven/we-gaan-de-zomer-vieren-zonder-preutsheid-of-schroom~b7549dfe/
2022-07-07||Ik had vroeger een vriendje en een stift, en meer is er voor galg en rad niet nodig||Je hebt twee soorten graffiti: vandalisme en kunst. Dus toen zoon nr. 2 bekendmaakte dat hij ‘graffiti wou’, wilde ik even peilen welke richting we insloegen. Maar eerst moest ik hem corrigeren, want hij sprak graffiti uit zoals zo veel Nederlanders, die het Italiaanse woord op z’n Engels denken uit te spreken, met de klemtoon op de eerste lettergreep. Dat betekent zwaartekracht, verzekerde ik hem. In het Engels spreekt men het keurig Italiaans uit, met de klemtoon op de tweede lettergreep: het is immers ook spaGHEtti, niet SPAghetti. Ik nam de gelegenheid meteen te baat om zijn uitspraak van Lamborghini recht te zetten, dat immers dezelfde ‘gh’ heeft als voornoemde spaghetti, dus is het niet Lambordzjini maar Lamborkini. Als u denkt: Jezus zeiksnor, waar héb je het over, kan ik alleen maar aanvoeren dat ik ben opgegroeid in de eeuwenoude Van-Luyntraditie van onuitstaanbare wijsneuzerij, door mijn vader doorgegeven aan mij, en nu door mij aan mijn kinderen. Iemand moet het doen, anders sterft het uit. Afijn, nadat ik mijn zoon alle levenslust had ontnomen met deze correcties, herhaalde hij zijn verzoek om spuitverf. Hij was al een tijdje graffitiletters aan het tekenen op papier, en nou wou hij het voor het eggie proberen. Ik was niet happig, want ik heb pijnlijke herinneringen aan mijn eigen vandalistische verleden. Ik had vroeger een vriendje en een stift, en meer is er voor galg en rad niet nodig. Wij hadden een heuse tag: GT. Hij heette Goof, en ik heette Thomas. De aandachtige lezer zal dan snappen waarom onze tag GT luidde. Ja, het is een doordenkertje hoor. We kalkten deze twee letters op alles wat niet bewoog: muren, brugleuningen, stoplichten enzovoorts. Hier zou ik willen aanvoeren dat ik pas 10 jaar oud was, maar ik was al 13. Dat is oud genoeg om het verschil te weten tussen kwajongen en eikel. Het werd erger. Goof begon vrij specifieke locaties uit te kiezen: eerst bekladden we de gymzaal van onze school, toen het huis van de logopedist die hem van zijn stotteren probeerde af te helpen, toen de auto van de nieuwe vriend van zijn moeder. Het werd duidelijk dat hij een appeltje te schillen had met deze en gene. Ik vond het allemaal prachtig. Op een gegeven moment moest zijn tandarts eraan geloven. Die had een mooie, grote koperen naamplaat naast zijn voordeur, waar Goof ‘tandebeul’ (sic) op schreef. We werden betrapt door de vrouw van de tandarts, en hoewel we ons uit de voeten konden maken was Goof herkend, en zo bereikte het nieuws mijn ouders. Ik bekende rap en maakte in paniek de fout te vertellen over onze GT-tag. Niet lang daarna stond ik met een schuurlapje en een emmertje sop onze tag van de halve stad af te schrobben. Ik voel nog steeds de warme gloed van schaamte door mijn lijf stromen als ik eraan denk. Tegenwoordig zijn er graffiticursussen, kun je professionele graffitici bestellen om je garagedeur op te leuken, en kun je googlen waar het bekladden wordt gedoogd. Dat laatste deden we, en zo stonden we een week later zijn naam te spuiten op betonnen brugpeilers die dienstdeden als urban-kunstgalerie. Het was er prachtig en kleurrijk, en niemand die ons kon betrappen, want het mocht gewoon.||https://www.volkskrant.nl/columns-opinie/ik-had-vroeger-een-vriendje-en-een-stift-en-meer-is-er-voor-galg-en-rad-niet-nodig~b7ed9df7/
2022-07-07||Jan Dirk van der Burg zocht per camera jaren naar de Nederlandse volksaard||De sjerp groeide onverwacht uit tot het symbool van zijn ambtstermijn. Vier jaar lang droeg Jan Dirk van der Burg het rood-wit-blauwe lint met de opdruk ‘Fotograaf des Vaderlands’ tijdens publieke optredens. De titel is echt, maar de sjerp, die er heel officieel uitziet, is een verzinsel van de inmiddels 44-jarige fotograaf. Hij heeft hem besteld op een website voor prijzen in de paardensport. ‘Toen in 2018 werd gevraagd of ik de vijfde Fotograaf des Vaderlands wilde worden, riep die titel bij mij een beetje het gevoel op van pedanterie en deftigheid’, zegt Van der Burg (ook bekend van zijn portretrubriek #heerlijkgenieten in dit magazine). ‘Ik was net bezig een voorstelling te maken met mijn foto’s voor De Parade. Ik dacht: hoe ga ik dat daarmee in balans brengen? Ik zocht ook iets wat mij herkenbaar zou maken op het festivalterrein. De sjerp was de oplossing. Iedereen voelt dat er een bepaalde ernst in zit, maar ook weer niet.’ Zijn vondst werd een heus beeldmerk, vooral door optredens bij De wereld draait door en andere tv-programma’s. Binnenkort legt hij zijn sjerp af; zijn ambtstermijn, die met twee jaar werd verlengd als gevolg van de coronapandemie, zit er in oktober op. Het afscheid valt samen met een tentoonstelling van werk van hem in het Nederlands Fotomuseum in Rotterdam. Niet zonder trots: ‘Mijn eerste solo-expositie in een museale ruimte.’ Daarbij is ook nog een lijvig fotoboek verschenen. Beide heten Typisch Nederland en zijn een vervolg op een gelijknamig beeldverslag dat hij tweeënhalf jaar maandelijks voor NRC maakte. In zijn zoektocht naar de Hollandse volksaard heeft hij Nederland ‘helemaal plat gefotografeerd’, schrijft hij in de inleiding van zijn boek (dat bijna duizend foto’s bevat). De eerste opnamen dateren van 2009 – hij legde toen gemeentelijke hondenpoepzuigers vast – maar het gros is geschoten tijdens zijn termijn als Fotograaf des Vaderlands. Zijn jachtterrein was vooral de slaapwijk in de middelgrote gemeente. ‘Het zijn plekken waar het normaal niet om te doen is. De Nederlandse voortuintjescultuur vormt een eindeloze bron van inspiratie. Je ziet daar de spanning tussen de wil om zich te onderscheiden en de wens om ergens bij te horen.’ Op de foto’s komen nauwelijks mensen voor. Omdat hij al portretten schiet voor zijn rubriek in het Volkskrant Magazine, richtte Van der Burg zich in dit project vooral op materiële kenmerken. Die heeft hij in series vastgelegd. ‘De herhaling geeft een komisch effect, maar maakt het ook serieus.’ Hij verzamelde groene PTT-brievenbussen in kunstig aangebrachte uitsparingen in heggen, gecamoufleerde kliko-afvalcontainers, huisnamen die zijn afgeleid van de namen van de bewoners (‘ANJAKEJAPEJO’) en tal van andere behartigenswaardige ‘typologieën’ die vanuit de openbare ruimte waarneembaar zijn. Vooral de witte, houten letters achter het voorraam die samen het woord ‘home’ vormen, zijn populair, constateerde hij. ‘Ik heb er een stuk of vijfhonderd gefotografeerd, waarvan er honderd in het boek staan.’ Ook oprukkend: boeddhabeelden in de voortuin. Die blijken vaak te zijn uitgekozen door vrouwen. ‘Dan ben ik een knots van een boeddha aan het fotograferen en bel ik vervolgens aan om daarover meer te weten te komen. Als de man dan opendoet, reageert hij vaak verbaasd: ‘Hebben we een boeddha in de voortuin? Dat moet ik even aan mijn vrouw vragen.’ Een uitbundige lach volgt, niet voor de laatste keer tijdens het vraaggesprek. Zijn de home-letters en boeddhabeelden symbolen van burgerlijkheid, Hollandse truttigheid? Dat zijn termen die hij nooit zal gebruiken, stelt hij. ‘Als ik naar mezelf kijk, dan moet ik concluderen dat ik met mijn Swapfiets, skinny jeans en baardje ook helemaal blend in mijn wijk in Amsterdam. Het is communiceren dat je een beetje bij elkaar hoort.’ Vaak zijn er ook edele motieven in het spel, ontdekte hij in de gesprekken. ‘Fiona Leliveld uit Dordrecht schilderde haar drie klikobakken zwart omdat ze de originele kleuren niet vond passen in haar tuin, waarin ze veel grijs- en zwarttinten heeft aangebracht. Ze heeft in grote letters ‘GRIJS!’, ‘GROEN!’ en ‘BLAUW!’ op de kliko’s gezet voor de vuilnismannen. Maar die lezen dat niet; zij letten alleen op de kleur van de afvalcontainers. Nu moet zij op elke aanbiedingsdag de kleppen openzetten, zodat de vuilnisophalers aan de inhoud zien om welke bak het gaat. Als ze dat vertelt, gaat mijn hart open.’ Hij laat een foto zien van een houten hok in een kleine voortuin waarop in gefiguurzaagde letters ‘kliko’ staat. ‘Die kliko’s worden van overheidswege opgedrongen, maar waar laat je ze? Dat je dan in je eigen voortuin een klikogarage timmert, geweldig. Deze is gemaakt door Rob Moederzoon in Purmerend, die in de grafische industrie werkte en een burn-out kreeg. Hij ontspant zich door het werken met hout. Je kunt die afvalcontainers ook gewoon in je voortuin zetten en dan ziet het er lelijk uit. Ik vind het veel over mensen zeggen dat ze daarvoor een oplossing proberen te vinden.’ Die in dit geval overigens tijdelijk bleek te zijn. ‘Nadat hij het hok had gemaakt, kwam de gemeente met een vierde kliko, voor plastic afval. Die past niet in de garage. Ik heb op microniveau veel inzichten verkregen.’ Na verloop van tijd had hij wel twintig typologieën in zijn hoofd. ‘Dan is elk industrieterreintje of elke woonwijk een potentieel jachtterrein.’ Achter in zijn boek bedankt Van der Burg zijn vriendin onder meer voor haar geduld tijdens het omrijden. ‘Als zij vroeg: zullen we naar mijn ouders in Helmond gaan, antwoordde ik: dan kunnen we ook nog mooi even langs Deurne rijden.’ Niet zelden werd hij argwanend bejegend tijdens zijn strooptochten. ‘De letters home voor het raam worden niet als foto-onderwerp gezien. Het lijkt alsof ik iemands huis sta te fotograferen. In het noordoosten van Nederland zeggen ze dan snel: ‘Wat is hier allemaal de bedoeling van?’ In Brabant word je op een vrolijkere manier aangesproken. Als je het uitlegt, dan begrijpen de meesten het wel. Het werkt het beste als je op je gemak rondloopt met een open gezichtsuitdrukking.’ Soms werd de politie gebeld. Het meest verrassend was de onderbreking door drie agenten van de theatervoorstelling Dit is Nederland, waarin Van der Burg samen met schrijver Marcel van Roosmalen en radiopresentator Roelof de Vries optrad. Het publiek dacht dat de interruptie bij de act hoorde. De agenten informeerden of hij eerder op de dag in een woonwijk in Nieuwegein foto’s had geschoten. Dat was inderdaad zo: in elke stad waarin zij een voorstelling gaven, maakte hij opnamen om die te bespreken met het publiek. De agenten wilden weten waar de beelden waren. Die heb ik net de zaal laten zien, zei hij. Daarop droop het drietal af. Achteraf denkt hij te weten wat er aan de hand was. ‘Ik heb vermoedelijk een huis gefotografeerd van waaruit een politieteam iemand heimelijk observeerde.’ Typisch Nederlands is volgens hem ook dat veel mensen hem tipten over wat hij nog meer zou moeten vereeuwigen. ‘Het is heel aardig bedoeld, maar het geeft ook het gevoel dat je het nooit goed kunt doen.’ Een aantal van die welgemeende adviezen heeft hij achter in het boek opgenomen. In de tentoonstelling in het Nederlands Fotomuseum kunnen bezoekers, via een Instagramaccount, ook hun eigen serie op een projectiescherm tonen. ‘We bouwen die Sagrada Família gewoon met zijn allen af.’ Ondertussen werkte Van der Burg aan nog een project. Op YouTube staat sinds eind vorig jaar een vijfdelige serie van de ‘Fotoclub des Vaderlands’, waarin hij fotografische thema’s onderzoekt. Het is een lichtvoetige reeks, die niettemin leerzaam is. ‘Toen mijn termijn als Fotograaf des Vaderlands werd verlengd, wilde ik ook graag andere fotografen aan het woord laten. De toon van de serie is een geintje met een seintje. Het gaat wel echt ergens over.’ Zijn vriendin Eefje Suijkerbuijk, die al veel korte films maakte, regisseerde de reeks. Hij onthult dat het idee hiervoor lange tijd bij de omroep BNNVara heeft gelegen, maar uiteindelijk door zendermanagers werd afgewezen. Dankzij steun van drie fondsen kon de serie toch worden gemaakt – op internet. ‘Ik dacht: ik zal laten zien dat we wél iets kunnen maken voor tv.’ Daarna klopte National Geographic bij hem aan voor iets vergelijkbaars. Docent, cabaretier (in augustus brengt hij op Lowlands een voorstelling over hoe je fotografisch gezien betere dickpics kunt maken), ambassadeur; Van der Burg heeft als Fotograaf des Vaderlands een flinke ontwikkeling doorgemaakt. ‘Ik word nu vaker gevraagd als kletsmajoor dan als fotograaf. Ik had niet gedacht dat ik in die rol zoveel lol zou hebben. Door de titel, die louter is bedacht ter promotie van de fotografie, komt er toch veel naar je toe.’ Als hij eind oktober stopt als Fotograaf des Vaderlands, neemt hij eerst rust. ‘Het waren tropenjaren.’ Daarna wil hij een avondvullende theatervoorstelling over fotografie maken. Hij is benieuwd wie hem gaat opvolgen. Twee jaar geleden, toen nog niet was bepaald dat hij langer zou aanblijven, is er al een belrondje geweest langs mogelijke kandidaten. Hij moet weer lachen als hij vertelt wat een veelgehoorde reactie was: ‘Ja dag, ik ga niet met die sjerp lopen!’||https://www.volkskrant.nl/foto/jan-dirk-van-der-burg-zocht-per-camera-jaren-naar-de-nederlandse-volksaard~ba0c30f9/
2022-07-07||Ralf Mackenbach: ‘Ga ervan uit dat je het fout hebt’||Zanger en kernfysicus Ralf Mackenbach (26): ‘Nadat ik het Junior Songfestival had gewonnen met een liedje over tapdansen, ben ik naast zingen en optreden ook iets heel anders gaan doen: ik begon een PhD in kernfusie. Ik probeer een heel specifieke deelvraag binnen dat onderzoeksgebied te beantwoorden, voornamelijk over de apparaten die de samensmelting van atomen mogelijk moeten maken voor energieopwekking. Toen ik er net aan begon, dacht ik dat er wel snel een antwoord uit mijn experimenten zou rollen. Elke maand had ik een nieuw idee waarvan ik dacht: jeetje, wat een goed idee, dit is het!, en de maand erop kon ik je helaas precies uitleggen waarom het eigenlijk een heel dom idee was. Inmiddels ben ik een kleine vijf jaar bezig, en gaat het nog steeds zo. Je probeert iets, bent geneigd meteen te denken dat je het goed hebt en vergeet de andere opties. Dat klinkt frustrerend, maar ik vind het ook een leuke puzzel; hard nadenken en met je kop tegen de muur bonken tot iets wel lukt. Ik weet veel van kernfusie, maar ik heb het alsnog ontzettend vaak ontzettend fout. Ik ga er nu gewoon bij voorbaat van uit dat ik ongelijk heb. Het zette me aan het denken: als ik op dit gebied al zo veel niet weet, wat zegt dat dan over alles daaromheen? Niet alleen binnen de wetenschap, maar ook daarbuiten: elk onderwerp heeft zoveel haken en ogen. Als je weet dat het niet alleen geldt voor iets waar je veel van weet, zoals in mijn geval kernfusie, maar voor alles, kijk je er anders tegenaan. Buiten mijn onderzoek zeg ik nu altijd: ik ben geen expert, dus neem alles wat ik zeg met een korrel zout. Of beter nog, een hele hand.’||https://www.volkskrant.nl/mensen/ralf-mackenbach-ga-ervan-uit-dat-je-het-fout-hebt~bf95237e/
2022-07-07||Keihard fietsen werkt heel positief, zegt deze rocycle-instructeur – en hij kan het weten||Hoewel Dennis als instructeur al twee Rocycle-lessen in de benen heeft – de populaire killerwork-out op de spinningfiets met muziek uit 21 boxen – is zijn uitstraling nog onverminderd fris & fruitig. En dat gerevitaliseerde voorkomen is precies wat een Rocycle-ride oplevert. ‘Aan het eind van mijn les zit ik zelf ook op een high. Het is een soort gekkenhuis op een positieve manier.’ En dat gekkenhuis heeft niet alleen met de collectieve fysieke inspanning te maken, maar ook met de persoonlijke ontwikkelings-quotes die Dennis dan over de 90’s house-klanken van Children van Robert Miles door zijn headset poneert. ‘Open yourself up to learn, there’s no right and no wrong, open yourself up to grow stronger, get in discovery mode, we ride!’ En dat lijkt een tikkie lame, maar in de inspanning werkt het anders. ‘Ik noem het zelf Dennergy, haha. Ik ben een vrij nuchter persoon, in een normaal gesprek zou ik dit soort dingen nóóit zeggen, want dan denk je: doe effe normaal joh. Als ik van Instagram een paar quotes zou trekken, dan werkt het ook niet. Alleen als het relatable voor mij is, dan is het ook oprecht.’ En uw Fotograaf des Vaderlands – ook een nuchter persoon – moet toch concluderen: die Dennergy werkt hoor.||https://www.volkskrant.nl/columns-opinie/keihard-fietsen-werkt-heel-positief-zegt-deze-rocycle-instructeur-en-hij-kan-het-weten~b9c63d40/
2022-07-07||Dertig jaar lang had hij rondgesjokt op evenementen als deze, en nu was hij ineens zelf de attractie||Aan het Van Coothplein in Breda, waar wij te midden van het zomergedruis op een taxi stonden te wachten, pruttelde een brommer voorbij met daarop een forse man in een wit hemd en tassen met reclamefolders over zijn bagagedrager die in alles uitstraalde dat de hoge omes bij hem niet aan hoefden te komen met hun mooie praatjes. Zijn schouders waren roodverbrand, uit zijn korte boks staken machtige, met rossig haar beklede kuiten, en toen hij ons in het voorbijgaan opmerkte, zag ik hoe hij na een meter of tien afremde, omdraaide en langzaam terugreed. ‘Mag ik wat vragen’, vroeg hij toen hij weer voor ons stond. ‘Jij bent toch Marcel van Roosmalen?’ Marcel van Roosmalen knikte. De man zette zijn brommer uit, veegde zijn jat af aan zijn broek en stak hem daarna zwijgend naar voren. ‘Respect’, zei hij. ‘Respect voor wat jij allemaal doet. Ik ben een héle grote fan van u.’ Hij keek ons aan: ongelooflijk dat hij Marcel van Roosmalen hier tegenkwam, in zíjn stad, zomaar in het wild, hoe was het mogelijk. Ik keek nu ook naar Marcel van Roosmalen en dacht: waar zijn wíj in beland? Die middag waren we met de trein naar Breda gekomen om samen op te treden op een festival. Samen ja, maar zodra we het terrein op kwamen merkte ik het standsverschil – uit alle hoeken en gaten kwamen podcastluisteraars, boekenlezers en televisiekijkers op hem af gekropen, tot aan het chemisch toilet toe, sommigen waren duidelijk al wat langer op het festival aanwezig. Wat ze wilden: praatje maken, complimentje geven en dan als toetje een selfie, die ík moest maken. De Man, in een paar weken tijd murw gebeukt door alle aandacht voor zijn zelfgecreëerde hype, onderging het geaai inmiddels gelaten maar professioneel. Op de foto – prima. Even lachen – ook goed. Alleen het verzoek om zijn eigen boek van 800 pagina’s op te tillen en net te doen of het heel zwaar was, weigerde hij. Het was nieuw, dit. Dertig jaar lang had hij rondgesjokt op vergaderingen, bijeenkomsten en evenementen als deze, maar dan als fly on the wall, zonder ook maar een blik waardig te worden gegund. En nu was hij ineens zelf de attractie. ‘Alsof ik toverdrank op heb’, zei hij nadat hij zijn derde biertje in handen gedrukt had gekregen. Thuis hadden we een dubbele houding richting het succes geconstateerd. Ja, het was geweldig, maar het was allemaal wel wat véél, af en toe, vooral in combinatie met een nest vol piepjonge kinderen. Het was niet zo dat er naast schoenen werd gelopen, daarvoor komt een doorbraak op je 54ste echt te laat, maar het was wat mij betreft niet zo dat meneer het thuisfront als sanatorium moest gaan zien, waar je eens even lekker kon uitrusten van alle hoge latten buitenshuis. Tegelijkertijd was het soms moeilijk om er níét in te geloven. Erkenning is een machtig ding, fijn ook dat de reportages van toen met terugwerkende kracht alsnog fatsoenlijk werden betaald. Eindelijk dat begin van een pensioen, de olifant in de kamer van elke zzp’er. En nu stonden we weer hier, op het Van Coothplein in Breda, na eerst door tweehonderd man te zijn toegejuicht in een bloedhete tent, waarna we, dronken van onszelf en een fles rode wijn van 40 euro, kon ons het schelen, op de stoep staande werden gehouden door een fan die speciaal voor hem was omgekeerd – wie zal het hebben? Nou, de man benadrukte nog maar eens hoezeer hij Marcel waardeerde, die humor, hoe hij de dingen kon verwoorden, schit-te-rend. Daarna zette hij zijn helm weer op, draaide zijn sleutel om en richtte zich voor hij wegreed nog eenmaal tot mij: ‘Daar mag jij heel trots op zijn, op zo’n vader.’||https://www.volkskrant.nl/columns-opinie/dertig-jaar-lang-had-hij-rondgesjokt-op-evenementen-als-deze-en-nu-was-hij-ineens-zelf-de-attractie~bda2efc8/
2022-07-07||Schrijver Nikki Dekker mag even niet zwemmen, maar gelukkig is ze goed in hobby’s||Als je al vóór je boek in de winkels ligt wordt uitgeroepen tot talent om in de gaten te houden, krijg je als debutant wellicht wat koortsdromen – die hoge verwachtingen moeten wel worden ingelost – maar daar heeft Nikki Dekker (33) gelukkig helemaal geen tijd voor. Haar roman over seksualiteit en onderwaterwezens verdiende een feestelijke tewaterlating en daar komt nu eenmaal nogal wat pr bij kijken: het Rotterdamse boekenbal met voorleessessies (‘hoog in een kerktorentje’), haar eigen luisterboek inspreken, lanceringsfeestjes, interviews, het is nogal wat. Half zuchtend, half lachend bladert ze door haar agenda om zich te herinneren hoe de voorbije week verder ook alweer was. ‘O ja, ik was ook nog anderhalve dag in m’n eentje in Parijs om naar een Amerikaanse comedian te kijken.’ Alles bij elkaar eigenlijk te veel voor iemand die beter gedijt bij maximaal één afspraak per dag. Vandaag godzijdank even tijd voor perenijsjes (in verband met schorre stem en een hittegolf) en dutjes om bij te komen. Normaal gesproken zou ze na zoveel heisa een diepe duik in natuurwater maken (‘mijn zwemseizoen loopt van maart tot november’), maar na haar covidinfectie zit hoge inspanning er eventjes niet in. ‘Mijn sportarts schrok nogal van mijn hartslag van 205 slagen per minuut.’ Ze mist het zwemmen, maar vond twee nieuwe rustigmakers. ‘Ik lig graag in mijn hangmat om Duiven TV voor Instagram te maken. Filmen hoe ze besjes eten, vallen en per ongeluk een salto maken.’ In de woonkamer staat het elektronische orgel dat ze jaren terug van haar oma erfde. ‘De kerkelijke bladmuziek zat nog in de kruk verstopt, mijn doel is om op gehoor te kunnen spelen.’ Ze heeft net haar tweede pianoles gehad. ‘Ik ben goed in hobby’s. Ik draaf nooit door, dat houdt het leuk, de kans is groot dat ik er over een half jaar weer op ben uitgekeken.’ Nog twee drukke weken voor de boeg en dan weer rustiger vaarwater. Hobby’s die voor altijd hobby’s zullen blijven, verder met een podcastproject (‘over een mysterieus kleurboek’) en op haar dooie gemak een nieuw boekidee uitwerken. Hopelijk ooit weer openwaterzwemmen, dus het belangrijkste agendapunt voorlopig: pas op de plaats, hartslag omlaag.||https://www.volkskrant.nl/mensen/schrijver-nikki-dekker-mag-even-niet-zwemmen-maar-gelukkig-is-ze-goed-in-hobby-s~bc26506d/
2022-07-07||Ja hoor, daar kwam het: of ik mijn donatie niet wat wilde opschroeven||Mijn telefoon ging en ik herkende het nummer niet. Het was in ieder geval geen 085-nummer, dat ik nooit – onder geen elke omstandigheid – opneem, want energie- of internetverkopers. Dit nummer had het kengetal van mijn eigen stad. Wellicht was het werkgerelateerd, of belde de tandarts om een afspraak te verzetten. Misschien was het een vriend die in een verkeersruzie terecht was gekomen, zijn telefoon was hij daarbij kwijtgeraakt en nu zat hij op een politiebureau en wist natuurlijk alleen nog mijn nummer uit zijn hoofd. Misschien lonkte er aan de andere kant van de lijn wel een nieuw leven. Ik nam op. Geen werk, geen tandarts, geen vriend, geen nieuw leven. Wel: een meneer van Amnesty International. Hij belde zomaar even, om te zeggen dat hij van me hield. Nee, hij belde om te zeggen dat hij het buitengewoon waardeerde dat ik donateur was (ben ik dat nog?, dacht ik) en dat ze van het geld dat ik doneerde allemaal enorm goede dingen konden doen. Even voelde ik me gevierd, geliefd bijna. Heel even. Hij zei het niet letterlijk, toch hing er een maar tussen ons in. En ja hoor, daar kwam het: of ik mijn donatie niet wat wilde opschroeven. Of ik niet wat meer geld kon geven. Nee, dat wilde ik niet. Maar in plaats van dat meteen te zeggen, ontstak ik in een onsamenhangend betoog waarin ik probeerde te vertellen dat ik het me, gezien mijn inkomsten, eigenlijk niet kon veroorloven om nog meer te doneren. Dat was natuurlijk slechts de halve waarheid. De andere helft was dat ik het simpelweg niet wilde, meer geld doneren. Dit is genoeg, hier moet je het mee doen. Maar dat durfde ik niet te zeggen omdat ik krijgsgevangenen over de hele wereld teleurgesteld hun hoofd zag schudden. De man van Amnesty bedankte me keurig voor mijn tijd en wenste me een fijne avond. Een uitdaging, gezien het schuldgevoel dat me nu in een verstikkende omhelzing had genomen. Eerder had ik hetzelfde gevoel gehad, toen ik een medewerker van het KWF meedeelde dat ik niet van plan was mijn maandelijkse bijdrage te verhogen. Na een tijdje ebde het schuldgevoel wat weg en maakte het plaats voor de wat draaglijker sensatie van verontwaardiging. Wacht even. Jullie krijgen al geld van me en als jullie dan meer vragen, moet ik me bezwaard voelen als ik dat weiger? Zo werkt het natuurlijk niet. Maar, zo vertelde een vriendin die goed thuis is in de wereld van marketing, zo werkt het natuurlijk wel. ‘Weet je hoe ze jou noemen?’, vroeg ze. Aan de manier waarop ze het vroeg merkte ik dat ze zin had om het antwoord te geven. Een lul? Ze keek me aan met een blik die het midden hield tussen mededogen en vertedering. ‘Laaghangend fruit.’ Blijkbaar zijn mensen die al iets geven, makkelijker te overtuigen om nog meer te geven. En marketeers maken dus gretig gebruik (misbruik) van die vrijgevigheid. Omdat het dan een goed doel is, moeten we dat allemaal maar prima vinden. Maar het is niet zo prima. Dit laaghangend fruit laat zich niet meer plukken. Het is ook helemaal geen goed fruit meer. Omdat het zo laag hangt zijn er al happen uit genomen en soms pissen honden eroverheen. Het is half rot en zuur. Je hebt er niets aan. Weet je welk fruit je wel moet hebben? Het fruit dat hoog in de boom hangt, en lekker lang in de zon heeft kunnen rijpen. Het is sappig en zoet en onaangetast. Je moet alleen wat beter je best doen om erbij te kunnen.||https://www.volkskrant.nl/columns-opinie/ja-hoor-daar-kwam-het-of-ik-mijn-donatie-niet-wat-wilde-opschroeven~b0df1921/
2022-07-07||Nederland kan komende winter rekenen op flink meer gas dankzij groot lng-contract||Dat is bijna de volledige capaciteit van beide terminals. Gasunie verwacht ook voor de resterende laatste miljard kuub een leverancier te vinden. De overeenkomst maakt Nederland een stuk minder afhankelijk van Russisch gas, aldus minister Jetten van Energie. De hoeveelheid liquefied natural gas die straks via Groningen het Nederlandse aardgasnet instroomt, staat ongeveer gelijk aan de totale eerdere Nederlandse import uit Rusland. Het lng wordt geleverd door Shell Western LNG en het Tsjechische CEZ. Behalve de drijvende terminals bij de Eemshaven wordt ook gewerkt aan capaciteitsuitbreiding van de bestaande lng-terminal op de Maasvlakte bij Rotterdam. De totale importcapaciteit is hiermee op korte termijn opgeschroefd tot ongeveer 24 miljard kubieke meter aardgas. Nederland verbruikt jaarlijks ongeveer 40 miljard kuub. Niet al het gas dat via de lng-terminals arriveert, is bedoeld voor de Nederlandse markt, maar de grote hoeveelheid helpt de gasnood in Noordwest-Europa wel deels te lenigen. De gasproblemen zijn levensgroot nu Rusland de toevoer van aardgas via de belangrijke Nord Stream 1-pijpleiding heeft afgeknepen. Deze leiding verbindt Rusland met Duitsland en is een belangrijke levensader voor de industrie. Binnenkort gaat deze verbinding tien dagen helemaal dicht voor onderhoud, en de Duitse overheid vreest dat Moskou de kraan daarna gesloten houdt. In 2021 vervoerde de verbinding bijna 60 miljard kubieke meter gas. Het afknijpen van de gastoevoer heeft tot paniek geleid in Duitsland. Energiebedrijf Uniper, grootafnemer van Russisch gas, is erdoor in ernstige financiële nood geraakt en dreigt zelfs om te vallen. Dit komt doordat het bedrijf gas op de dagmarkt moet inkopen tegen veel hogere prijzen, die het niet kan doorberekenen aan zijn klanten. De Duitse regering werkt aan een reddingspakket van 9 miljard euro om te voorkomen dat Uniper ten onder gaat. Jetten spreekt van een ‘tomeloze inzet’ van Gasunie en noemt de bereikte overeenkomst cruciaal om onafhankelijker te worden van Rusland. Naar verwachting komen beide drijvende lng-platforms in augustus aan bij de Eemshaven. Ze blijven daar de komende vijf jaar actief.||https://www.volkskrant.nl/nieuws-achtergrond/nederland-kan-komende-winter-rekenen-op-flink-meer-gas-dankzij-groot-lng-contract~bd699ba1/
2022-07-07||Een en al onbeschaamde verleiding, van elkaar en het publiek, in het danstweeluik Via Injabulo  ★★★☆☆||Volgende week reist de Zuid-Afrikaanse groep Via Katlehong (vernoemd naar de opstandige township op de Oost-Rand) door naar Avignon, maar eerst presenteerde deze 30-jarige festivallieveling een wereldpremière tijdens Julidans. Een feestje is het tweeluik Via Injabulo (Zoeloe voor ‘plezier en geluk’) zeker. Al leunt de groep in de tweede choreografie van de Frans-Senegalese Amala Dianor, getiteld Emaphakathini (‘tussenruimte’), wel erg op de aanstekelijke opwinding van Zuid-Afrikaanse dansen als de pantsula, de gumboot en de step. De vuist van pijn en protest, die er toch ook altijd in zou moeten zitten, zoals vijf jaar geleden geweldig voelbaar was in hun Via Kanana, wordt nu weggeswingd. Het is een en al onbeschaamde verleiding, van elkaar en het publiek. Wel laten de vier vrouwen en vier mannen zien dat ze de hippe bewerkingen van de vroegere mijnwerkersdans, met roffels op kuiten en voeten, tot in iedere vezel van hun lichamen beheersen en weten te transformeren naar een zomerse danscocktail, dankbaar gebruikmakend van koelboxen vol blikjes. Die slepen ze bij aanvang de dansvloer op, waar een dj zijn mengpaneel aan een lampjessnoer heeft opgehangen. Voor het geval we mochten vergeten dat overal plek is voor een feestje. De Portugese choreograaf Marco da Silva Ferreira durft de acht dansers tijdens Førm Inførms wel uit hun comfortzone te duwen. Terwijl trompetten keihard uit de boxen schetteren, zuigen zij hun wangen vol lucht om vervolgens met hun billen naar achter en hun benen voor- en achterwaarts hollend hun spieren te laten rollen in een cross-over van hiphop, pantsula, disco, house en sportieve motoriek. Niet dat ze al heer en meester zijn over deze mix. Nog een weekje flink trainen voordat ze in Avignon de binnenplaats van een universiteit op stelten kunnen zetten.||https://www.volkskrant.nl/cultuur-media/een-en-al-onbeschaamde-verleiding-van-elkaar-en-het-publiek-in-het-danstweeluik-via-injabulo~b6358057/
2022-07-07||NPO beboet Ongehoord Nederland vanwege verspreiden van onjuiste informatie||De NPO kan, op basis van de Mediawet, een boete opleggen die maximaal 15 procent van het budget van een omroep bedraagt. Omdat Ongehoord Nederland (ON) jaarlijks 3,6 miljoen euro te besteden heeft, zou dat in dit geval ruim een half miljoen euro zijn geweest. Zover wilde de NPO niet gaan. Bij de vaststelling van de hoogte van de sanctie – 93.442,43 euro oftewel 2,5 procent van het jaarbudget – heeft de NPO met meer factoren rekening gehouden, schrijft de Raad van Bestuur in een persbericht, ‘zoals dat er voor het eerst een dergelijke sanctie wordt opgelegd, dat ON nog een relatief nieuwe omroep is en dat de sanctie redelijkerwijs draagbaar moet zijn voor de omroep in kwestie’. ON is ‘positief gestemd’ dat de omroep niet de volle 15 procent wordt gekort, schrijft voorzitter Arnold Karskens in een verklaring. Maar, schrijft hij, zijn omroep is het principieel oneens met het opleggen van een boete ‘omdat wij bepaalde, blijkbaar ongewenste, meningen hebben laten horen over bijvoorbeeld de enorme massa-immigratie (…). Een boete, omdat wij gekozen volksvertegenwoordigers in onze uitzendingen uitgebreid aan het woord laten.’ De omroep overweegt juridische stappen. De boete volgt op een onderzoek van de Ombudsman van de NPO, Margo Smit. Zij concludeerde vorige maand dat het praatprogramma Ongehoord Nieuws aantoonbaar onjuiste informatie verspreidde. ‘Journalistieke programma’s bij de publieke omroepen zijn geen open podium en de presentator is geen doorgeefluik’, schreef zij in het onderzoek. ‘Dat is bij omroep ON nu met regelmaat wel zo.’ De Ombudsman gaf voorbeelden. Zo kon de Belgische politicus Filip Dewinter in mei zonder tegenwerping uitweiden over ‘omvolking’, de complottheorie dat overheden immigratie inzetten om de witte bevolking in Europa te vervangen. De sanctie zet de toch al gespannen verhoudingen tussen de achterban van de omroep en de NPO verder op scherp. Nadat half juni bekend was geworden dat de NPO overwoog een boete op te leggen, moest Frederieke Leeflang, bestuursvoorzitter van de NPO, worden beveiligd vanwege bedreigingen. Die zouden mogelijk afkomstig zijn uit de hoek van sympathisanten van Ongehoord Nederland, meldde de podcast Koster & Van Dijk, van mediajournalisten Mark Koster en Ton F. van Dijk. Het bestuur van Ongehoord Nederland nam vervolgens in een verklaring ‘scherp afstand van iedere bedreiging, zowel fysiek als verbaal, naar journalisten of mensen werkzaam in de media’. In het persbericht over de boete schrijft de NPO te verwachten dat ON de Journalistieke Code voortaan zal respecteren. ‘De NPO hoopt dat er dan in de toekomst geen verdergaande stappen nodig zullen zijn.’ Als de aanpak van ON niet verandert, kunnen andere sancties volgen. De NPO kan de uitzendingen van Ongehoord Nieuws schrappen. Het ministerie van Onderwijs, Cultuur en Wetenschap kan besluiten om het aspirant-lidmaatschap van Ongehoord Nederland niet om te zetten in een volwaardige variant, de omroep te schorsen of zelfs uit het bestel te zetten.||https://www.volkskrant.nl/nieuws-achtergrond/npo-beboet-ongehoord-nederland-vanwege-verspreiden-van-onjuiste-informatie~b0116614/
2022-07-07||Gelukkig denken tennissers nooit na, ik ook niet, als ik tennis||Sinds ik me met de tennissport bemoei, inmiddels ongeveer een jaar, gooien onze tennissers hoge ogen. Je kunt het vergelijken met het effect van Louis van Gaal op Oranje. We doen weer mee! Wel heten onze toppers raar. Ik noem een Botic van de Zandschulp, ik noem een Tallon Griekspoor. Bij de dames noem ik een Arantxa Rus. Voor iemand als Rafael Nadal, die zelfs na zegge 14, schrijve veertien overwinningen op Roland Garros Frans praat alsof hij Christoffel Columbus is die na 17 jaar rondvaren op z’n boot plotseling een vol stadion in het Frans moet toespreken, ‘Zjeee… swiezzz… treeezzz… eppie… à… Parriezzz… parseekeh…,’ etc, etc. – voor Rafa lijken deze fantasienamen misschien heel Nederlands, maar wij, Nederlanders, fronsen er onze wenkbrauwen bij. Wie heten er nou zo? Klinkt gegenereerd door een laptop van de binnenlandse veiligheidsdienst. Zijn het omgedoopte Oekraïners? ‘Nou’, zegt Jet, ‘je hebt nu ook die Tim van Rijthoven. Daar is niks raars aan.’ ‘Hoe heet je liever’, kaats ik, ‘Tim van Schijthoven of Tim van Reethoven?’ Stilte. Edoch, na vijf minuten: ‘Mja. Misschien toch liever Van Reethoven.’ ‘En dan je kind Ludwig noemen?’ Jet, proevend: ‘Ludwig. Van. Reethoven.’ Ze knikt. Fraai. We zitten naar Wimbledon te kijken, Nadal tegen Botic van de Zandschulp, met dank aan de AIVD, je zult ’m maar toegestuurd krijgen, je nieuwe naam in onzichtbare inkt, verdeeld over vier anonieme enveloppen. Ondanks Van de Zandschulps uitzinnige naam – in feite afkomstig uit Bint van F. Bordewijk, befaamd om zijn onzinnamen, bestudeer deze opsomming maar eens: Taas Daamde, Van der Karbargenbok, Tallon Griekspoor, Schattenkeinder, Surdie Finnis, De Moraatz, Van de Zandschulp – ziet hij er ontmoedigend Nederlands uit, Nederlandser kan nauwelijks, denk aan Hielke en Sietse van de Kameleon, aan witte asperges, wat ook geldt voor Van Reethoven en Griekspoor. Drie Joris Driepinters, het reclamefiguurtje dat alleen maar melk drinkt. Als Nadal de afgelopen twintig jaar alleen maar melk had gedronken, was hij nu dood. (‘Rafael, wil jij een pint melk?’ ‘Me sangria!’) Gelukkig denken tennissers nooit na, ik ook niet, als ik tennis. Urenlang word ik bezocht door geen enkele gedachte, nul, echt niets, behalve de bal die er alweer aan komt gevlogen, en ook die geef ik gedachteloos een hengst. Als je naar vertragingen kijkt, op Wimbledon, van mooie punten, en je ziet Nadal of Botic ingespannen naar een traag rondspinnende tennisbal turen, dan kun je hem verwarren met Galileo Galilei die naar een planeet tuurt, peinzend over het heelal. Niet doen. Werkelijk niets gaat er om in een tennisser. Het zijn omgekeerde filosofen. Van de Zandschulp heeft daarom geen enkel voordeel van zijn rare naam, Nadal zal zich geen seconde afvragen wat een zandschulp eigenlijk is. Een beestje? Of: kun je gewaden botikken? Jurken? Nee, Nadal denkt nooit. Of juist keihard, ’s avonds na het eten. Dat zou kunnen. Misschien werkt hij al twintig jaar lang, na de wedstrijden, na het trainen, aan Voskuils Het bureau, maar dan over tennis, De baan, zevendelig, waarin types rondlopen die nog wel gekker heten dan Botic van de Zandschulp, Navoc Neukomotz bijvoorbeeld, en Rotak van de Schelpkorrel.||https://www.volkskrant.nl/mensen/gelukkig-denken-tennissers-nooit-na-ik-ook-niet-als-ik-tennis~b88f978b/
2022-07-07||‘Op Schiphol voorziet het personeel ondanks de maatregelen vertragingen en problemen met bagage’||‘Op de eerste dag lijkt het inderdaad wat minder druk. Toen ik vanochtend de vertrekhal inliep, stond er geen enkele rij. Iedereen kon zo doorlopen en passagiers waren binnen tien minuten door de controle voor de handbagage. Ik sprak een 21-jarige jongen die er al om 9 uur stond, ruim vijf uur voor z’n vlucht, omdat hij bang was voor de drukte. Nu moest hij plots bedenken wat hij met z’n tijd ging doen. ‘Het is een groot verschil met de drukte van afgelopen maanden. Sinds begin mei liep in de weekenden de rij steevast tot ver buiten Schiphol. Om die situatie te verbeteren, besloot Schiphol om per dag 13,5 duizend reizigers minder te laten vertrekken in juli. Over de hele maand komt dat neer op 324 duizend. ‘Toch moeten we een flinke slag om de arm houden. Dit is nog maar de eerste dag van de maatregel en bovendien is dit allesbehalve een piekdag. Om het in perspectief te zetten: er waren vandaag zelfs minder passagiers dan het nieuwe plafond toestaat, zo’n zestigduizend vertrekkende reizigers. De echte stroom komt volgende week op gang, als de meeste Nederlanders vakantie hebben.’ ‘De bestuurders van Schiphol denken van wel, maar de medewerkers maken zich grote zorgen. Ze hebben de laatste tijd enorme werkdruk ervaren en weten dat de zomer altijd een drukke periode is. Iedereen die je spreekt, begint over de last die er op hun schouders ligt, vooral de beveiligingsmedewerkers. ‘Zelf zijn ze door hun mogelijkheden heen. Hun werk kan niet sneller, dan wordt het onveiliger in de vliegtuigen. Bovendien kampt Schiphol met een tekort aan vrouwelijke beveiligers. En aangezien vrouwen in principe door vrouwen moeten worden gefouilleerd, is haast niet te voorkomen dat er opstoppingen ontstaan. ‘Het personeel vindt daarom dat Schiphol nog meer passagiers moet weigeren. Ze zijn somber en voorzien met de huidige maatregelen toch weer vertragingen en problemen met bagage, zoals koffers die niet meegaan met het vliegtuig. De klachten van passagiers daarover komen overigens ook weer bij de medewerkers terecht. Ze staan aan de frontlinie en vangen als eerste de klappen op. Uit een peiling van de vakbond blijkt dat 72 procent vreest voor de veiligheid op de werkvloer.’ ‘Eigenlijk heeft de luchthaven al bijna alles uit de kast getrokken. In de vertrekhal staat al kantoorpersoneel. Ik sprak net iemand die zich normaal gesproken bezighoudt met digitale systemen. Nu stond hij in een fluorescerend hesje mensen de weg te wijzen. Bovendien probeert Schiphol echt overal personeel vandaan te halen, maar er is maar een beperkte pool aan beveiligingspersoneel in een krappe arbeidsmarkt. ‘De makkelijkste manier om lucht te bieden is, zoals het personeel terecht opmerkt, het nog verder beperken van de passagiersstroom. Maar dat wil Schiphol koste wat kost voorkomen. De maatregel stuit op fel verzet van de luchtvaartmaatschappijen, die hun passagiers moeten teleurstellen. De medewerkers van Schiphol vermoeden ook dat Schiphol daarom, in hun ogen, nog niet tot het uiterste is gegaan met de inperking.’ ‘Wat er de komende tijd gebeurt, is erg onzeker. Het personeelstekort is simpelweg te groot om snel op te lossen. We moeten dus zien of Schiphol de chaos enigszins kan bezweren. Op de lange termijn gloort er wel hoop. ‘De luchthaven heeft zich lang verscholen achter het argument dat ze weinig aan het personeelstekort konden doen omdat beveiligers, bagagepersoneel en andere belangrijke medewerkers niet bij hen in dienst zijn. Zij zouden de arbeidsvoorwaarden dus niet kunnen verbeteren. ‘Maar inmiddels begint het besef in te dalen dat de luchthaven meer van dit essentiële personeel zelf in dienst moet hebben. Daar lijkt ook Benschop van doordrongen. Het grote voordeel is dat Schiphol dan zelf over de voorwaarden gaat, de werkomstandigheden gunstiger kan maken en meer zekerheid kan bieden. De kans dat het dan weer zo misgaat als afgelopen maanden wordt dan in ieder geval kleiner.’||https://www.volkskrant.nl/nieuws-achtergrond/op-schiphol-voorziet-het-personeel-ondanks-de-maatregelen-vertragingen-en-problemen-met-bagage~bdbd9d7f/
2022-07-07||Ingezonden brieven: van Remco Camperts gedicht Lamento tot het verbod op huisdieren||Het houden van exotische dieren wordt aan banden gelegd en wordt beperkt tot dertig soorten. Een commissie heeft onderzocht welke dieren nog gehouden mogen worden. Van elk exotisch zoogdier is zeer uitgebreid onderzocht of zijn gedrag en leefwijze zich verdraagt met gevangenschap. Ondertussen is ons land vergeven van varkens, kippen en geiten die onder dieronwaardige omstandigheden worden gehouden. Zij zijn slachtvee en onderdeel van ons overheersend consumptief gedrag. Daar is geen commissie mee bezig: er kraait geen haan naar. Het begrip meten met twee maten krijgt hiermee een nieuwe dimensie. Exotische dieren zijn hier niet meer welkom. Dat begrijp ik goed. In dit land zou ik geen dier willen zijn.Tjeu Kessels, Maasbree De Volkskrant drukt een deel van het gedicht Lamento af , bij de foto van Remco Campert, op de dag na zijn overlijden (Ten eerste, 5 juli). Een ingezonden brief van een lezer de dag daarna, waarin deze vraagt waarom niet het gehele gedicht is afgedrukt. Donderdag staat het hele gedicht dan toch in de rubriek Taal (V, 7/7). Het allermooiste (en simpelste) wat je kunt doen, is even op internet kijken, waar je in twee klikjes terecht komt op YouTube, met de werkelijk schitterende opname van de Nacht van de Poëzie 2014. De dichter droeg dit gedicht toen zelf voor. Prachtig, stilmakend en niet te overtreffen door welke gedrukte versie dan ook.Aaf Bijleveld, Hoorn In steeds meer verpleeghuizen wordt er weer gewerkt met mondkapjes, onder meer om ziekteverzuim in te tomen (Ten eerste, 4/7). Maar in het artikel staat ook dat het werk er zwaarder door wordt en het de sfeer drukt. Dit is ook mijn ervaring. Er wordt zo vaak vergeten dat mensen ook psychische en lichamelijke klachten kunnen krijgen door het voortdurende dragen van een mondkapje. Geef het zorgpersoneel meer ruimte om zelf te kiezen voor het dragen van een mondmasker. Heel misschien maakt dat het werken in de zorg weer een klein beetje aantrekkelijker. Ik neem zelf het zekere voor het onzekere en werk dit najaar in de kinderopvang. Daar hoef ik in elk geval niet bang te zijn om weer de hele dag met een mondkapje op te hoeven werken.Bertine Klappe, Utrecht Ik doe bij deze een oproep aan alle Nederlanders die een tegengeluid willen laten horen tegen de boerenterreur die we momenteel wederom ondergaan: boycot alle producten die voortkomen uit de intensieve veeteelt en landbouw in Nederland. Kies alleen voor biologische producten en anders voor producten uit het buitenland. De maat is vol. Een groep in onze samenleving die enkel en alleen met haar eigen belang bezig is en volledig is losgezongen van de werkelijkheid, die niet door de overheid maar door de rechter tot inkeer wordt gedwongen, laat zich op geen enkele wijze tot redelijkheid manen. Dit leidt tot situaties waarbij in mijn woonplaats ordebewakers zich genoodzaakt voelden hun vuur­wapen aan te wenden om het vege lijf te beschermen. Ik erger me kapot en schaam me dood. We staan als burgers weerloos tegen chantagemiddelen zoals trekkers en blokkades, maar we kunnen wel onze kracht als consumenten bundelen om tegenwicht te mobiliseren. En daar is het hoog tijd voor. Daarom: help onze samenleving door de boeren duidelijk te maken dat het laatste beetje bestaansrecht en goodwill dat ze nog hebben, aan een zijden draadje hangt. Een boycot van producten uit de Nederlandse intensieve veeteelt en landbouw is een eerste, hopelijk duidelijk signaal.Bart Koet, Heerenveen Citaat uit de Volkskrant over Johnson in een profiel van Patrick van IJzendoorn: ‘Hij ging ten onder aan zijn gebrek aan integriteit en zijn neiging om de waarheid te verdoezelen.’ Politiek is duidelijk geen natuurkunde, een wetenschap die is gebaseerd op wetmatigheden. Daarom hebben in de politiek dezelfde oorzaken niet altijd dezelfde ­gevolgen. Anders was Rutte al lang afgetreden.Thomas Gaugenot, Amsterdam||https://www.volkskrant.nl/columns-opinie/ingezonden-brieven-van-remco-camperts-gedicht-lamento-tot-het-verbod-op-huisdieren~bb9372f3/
2022-07-07||De papieren atlassen zijn niet aan te slepen. Wat maakt ze zo onweerstaanbaar?||Wie had gedacht dat met de komst van de smartphone – waarin bijna de hele wereld tot op straatniveau is op te zoeken – de atlas in boekvorm het loodje zou leggen, vergiste zich; de atlas bloeit als nooit tevoren. De atlas als topografische informatiebron wordt nog gewoon verkocht, naast zijn digitale concurrenten, maar daarnaast is er de afgelopen tien, vijftien jaar een markt ontstaan voor thematische en historische atlassen. Drie uitgeverijen domineren de markt: Noordhoff Atlasproducties, WBooks en Thoth. De evergreen van Noordhoff is De Grote Bosatlas, waarvan in maart de 56ste druk sinds 1877 verscheen, formeel en in de praktijk nog steeds een schoolatlas maar ook geschikt voor de liefhebber. Er is tevens een digitale versie, zodat de atlas ook op de mobiel is te raadplegen. Sinds ruim een decennium publiceert Noordhoff een serie spin-offs van de GB, van De Bosatlas van het cultureel erfgoed tot het summum op het gebied van de informatieve atlassen, De Bosatlas van de geschiedenis van Nederland, uit 2011. De godfather van het thematische genre, Peter Vroege, ging recentelijk met pensioen en maakt nu voor de lol de Bosatlas-puzzelboeken. Maar zijn opvolgers zijn ongetwijfeld alweer bezig met nieuwe projecten waarin cartografie en informatieverschaffing worden gecombineerd. De mogelijkheden zijn eindeloos, en bovendien zijn de verrijkte atlassen populair bij de kopers, ze belanden met grote regelmaat in de top-60 van de CPNB. Historische atlassen zijn evenmin aan te slepen. Nog niet zo lang geleden verscheen er links en rechts weleens een, maar het genre was tot 2005 toch vooral beperkt tot de Grote Historische Atlassen (van bijvoorbeeld de Achterhoek, Liemers en Rijk van Nijmegen), herdrukken van de topografische militaire kaarten uit het midden van de 19de en het begin van de 20ste eeuw. Verder verschenen er regelmatig facsimile-uitgaven van oude atlassen. In 2012 publiceerde Lannoo bijvoorbeeld een schitterende uitgave van de Atlas de Wit uit 1698, met talloze kaarten van Nederlandse en Vlaamse steden op groot formaat. Daarna ging het hard. Historici doken de archieven in, op zoek naar onontdekte schatten. Die bleken er in overvloed te zijn. Uitgeverij Thoth bracht in 2018 de Stedenatlas Jacob van Deventer uit, een mooie stoeptegel met 226 stadsplattegronden uit de periode 1545-1575. Daarnaast verscheen bij Thoth een serie historische (stads)atlassen, met die van Amsterdam als meest recente. Nieuw bij Thoth: het omvangrijke Nederland op zijn mooist – De achttiende-eeuwse Republiek in kaart en beeld, dat is gebaseerd op de 23-delige Tegenwoordige Staat der Vereenigde Nederlanden, een historisch-topografische beschrijving van de Republiek en Het Verheerlijkt Nederland (negen delen) van de Amsterdamse uitgever Isaak Tirion (1705-1765). Voor het eerst worden al het beeld- en cartografisch materiaal uit Tirions ambitieuze uitgaves in één overzichtswerk samengebracht – aangevuld met kaarten uit het bezit van het Allard Pierson in Amsterdam. Nederland op zijn mooist is een prentenboek én een atlas, met naast tientallen ingekleurde kaarten en stadsplattegronden maar liefst 959 afbeeldingen (etsen) van kerken, kloosters, gemeentehuizen en andere gebouwen in Nederlandse dorpen en steden, van destijds bekende tekenaars als Cornelis Pronk, Jan de Beijer en Abraham de Haen. Die laten een Nederland zien dat soms nog wel herkenbaar is, maar dat in de meeste gevallen tot een verdwenen – afgebroken, weggebombardeerd, afgebrand – verleden behoort. Dat maakt deze historische atlas tot een monument, tot een Grand Tour door een geïdealiseerd Nederland dat te mooi was om waar te zijn maar niettemin aangenaam om naar te kijken. Uitgeverij WBooks zette zichzelf in 2016 cartografisch gezien op de kaart met de uitgave van De atlas van Beckeringh, de verzamelde voorstudies voor de kaart van de provincie Groningen die Theodorus Beckeringh maakte in 1781, mét een facsimile van de oorspronkelijke kaart. Van samenstellers Martin Berendse en Paul Brood verscheen onlangs bij WBooks de vierde Historische Atlas. De twee mannen houden een stevig tempo aan: in 2019 verscheen Hoe Nederland zichzelf bijeen heeft geraapt, in 2020 De ware schaal van Nederland en in 2021 Nederland stedenland. Het onderwerp voor 2022 is misdaad en straf: Nederlanders over de schreef, een mengvorm van thematische en historische atlas. Daarmee is sprake van een nieuwe trend, die weer grote mogelijkheden biedt. De Atlas van de verdwenen spoorlijnen in Nederland uit 2016, die bij WBooks inmiddels zijn zesde druk beleefde, laat mooi zien wat de kracht van de historische thematische atlas is: hij vertelt een verhaal. Iedereen die weleens over een kaart gebogen heeft gezeten (en die houdt van al die abstracte lijntjes en kleuren die samen een samenhangende werkelijkheid vormen) kent het gevoel: er gaat een nieuwe wereld voor je open, zoals bij de kaarten met vergeten spoorlijnen. Het gaat niet meer om de mooie kaarten – of althans niet alleen meer – maar om het verhaal dat je ermee kunt illustreren, dat van een verdwenen wereld die opeens weer tot leven wordt gewekt. Het zijn ‘vertellende atlassen’, die niet alleen laten zien hoe Nederlanders er door de eeuwen heen prijs op hebben gesteld te weten waar ze woonden en dat gebied daarom in kaart gingen brengen, maar die een breder verhaal vertellen. Bij WBooks verschenen alleen in 2021 al vier van dergelijke verhalende kaartenboeken: de Atlas van Twickel, over een van de grootste landgoederen in Nederland en zijn betekenis, de Atlas van de IJssel, over de mooiste rivier van het land en haar lange geschiedenis, de Historische Atlas van Zeeland – die mooi laat zien hoe de zee het land heeft veranderd en hoe de mens de zee eronder kreeg – en de Historische Atlas van de Biesbosch, het verhaal van zes eeuwen Biesbosch, ook al zo’n fascinerend gebied. Nederland was in de 16de, 17de en 18de eeuw een cartografische grootmacht, met wereldberoemde kaartenmakers als Petrus Plancius, Johannes Blaeu, Johannes Janssonius en Frederick de Wit. De Atlas Major van Blaeu was het beroemdste boek van de 17de eeuw (en ook het mooiste en het duurste, de allereenvoudigste uitgave kostte 250 gulden, een modaal jaarsalaris). Het is verleidelijk de Nederlandse liefde voor de atlas terug te voeren op die rijke traditie, maar dat is moeilijk te bewijzen. Misschien schonken de kaarten de burgers van het ministaatje aan de Noordzee vanuit de leunstoel een blik op de grotere wereld – en doen ze dat nog steeds. Wat dan weer niet verklaart waarom we op de kaarten vooral en eindeloos ons eigen stukje grond hebben getekend. De mogelijkheden van de historische atlas zijn, in tegenstelling tot die van de thematische atlas, niet eindeloos, maar gebonden aan de eindige hoeveelheid kaarten in de Nederlandse archieven en musea. Niettemin zijn dat er zo veel, dat we voorlopig nog wel even vooruit kunnen: alleen al het Nationaal Archief beschikt over een verzameling van 300 duizend kaarten en tekeningen en 400 atlassen, kaartenboeken en portefeuilles met kaarten. Uit die verzameling maakte Ron Guleij voor WBooks een selectie onder de titel Het Grote Kaartenboek, vijf eeuwen cartografie aan de hand van zes thema’s: water, grond, navigatie, rechtspraak en grenzen, militair en overzee. Die zijn niet toevallig gekozen. Sinds de Middeleeuwen spelen kaarten een belangrijke, zo niet cruciale rol op elk van die gebieden: het vastleggen van eigendomsverhoudingen, het in kaart brengen van militair omstreden gebieden, de organisatie van onze veiligheid tegenover het wassende water en de navigatie op zee: waar halen we onze goederen vandaan en langs welke route krijgen we ze veilig thuis? Daarmee vormt Het Grote Kaartenboek een cursus kaartgebruik door de eeuwen heen. Het hoofdstuk ‘Militair’ – kaarten en defensie vormen een twee-eenheid – wordt geopend met ‘Een cartograaf in Spaanse dienst’, de Amsterdamse kaarttekenaar Joost Janszoon Beeldsnijder. Die maakte in 1573 voor de hertog van Alva een kaart waarmee de Spanjaard op veldtocht kon naar Noord-Holland en met name Alkmaar. Het beleg van die stad werd geen succes, maar dat lag niet aan de kaart van Beeldsnijder; daarop waren waterwegen, van belang voor transport en bevoorrading, helder genoeg aangegeven. Een paar van de mooiste kaarten staan in het hoofdstuk ‘Grond’. De administratie van grond, en vooral van het eigendom ervan, kan niet worden vastgelegd zonder kaarten. Vooral sinds in 1832 het kadaster werd opgericht, ging het hard met de kaartproductie. Het principe begon veel eerder: het Kartuizerklooster bij Delft liet al in 1555 het grondbezit rond het klooster vastleggen. Prachtig is de ‘Nieuwe Kaart van ’s-Gravenhage met de omliggende Dorpen en Buitenplaatsen’ van S.W. van der Noordaa uit 1839, met de later ingetekende spoorlijn Den Haag-Rotterdam. Dat Den Haag is er niet meer, maar gelukkig hebben we de kaarten nog.||https://www.volkskrant.nl/cultuur-media/de-papieren-atlassen-zijn-niet-aan-te-slepen-wat-maakt-ze-zo-onweerstaanbaar~b5a8d65e/
2022-07-07||‘Het nieuwe pensioenstelsel is onverantwoord riskant en onnodig ingewikkeld’||De carrousel van meningen en ideeën over pensioenen blijft maar doordraaien. Opvallend is het aantal al dan niet zelf benoemde deskundigen, die zich vaker tegenspreken dan het met elkaar eens zijn. Nu weer van Cees Grimbergen en Jan Willem Dieten. Laat ik ook eens wat toevoegen: de mythe van het recht op indexeren en de daaruit afgeleide stelling dat niet-indexeren gelijkstaat aan ‘diefstal’. Pensioenpremie wordt betaald om op een vastgesteld moment een nominaal bedrag (per maand) te krijgen. De hoogte van de premie is afhankelijk van prognoses omtrent verwachte levensduur op pensioendatum en verwacht rendement op het (vanaf dat moment zichzelf niet verder aangroeiende) bedrag. Dit leidt tot een bedrag in kas voldoende om toekomstige pensioenen te betalen. Eens en voor altijd: er is nooit 1 cent, bij welk pensioenfonds dan ook, ingelegd voor toekomstige indexeringen, het recht daarop bestaat dan ook niet. Let wel, als je een gepensioneerde 100 euro per maand meer geeft op basis van de indexeringsgedachte, moet de reserve van het fonds onmiddellijk met pakweg 18.000 euro (15 jaar nog te gaan) stijgen. Niet doen. Klotst het geld dan toch onweerstaanbaar tegen de plinten, geef dan hoogstens een eenmalige uitkering, en voor de premiebetalers een tijdelijk premieverlaging. Er wordt te weinig bij stilgestaan dat het huidige pensioenstelsel zeer goed is, blijkend uit hoe we er voor staan. Het nieuwe stelsel is onverantwoord riskant en onnodig ingewikkeld en levert schijnoplossingen voor schijnproblemen.Walter Zuidhoek, ooit actuarieel rekenaar en nu genietend van een (nooit geïndexeerd) pensioen, Alkmaar Geheel eens met de artikelen van Cees Grimbergen en Jan Willem Dieten. Met betrekking tot het artikel van DNB-toezichtdirecteur Else Bos over de risicovrije rekenrente: zij stelt dat ‘de berekening van de dekkingsgraad los staat van de beleggingsmix’, et cetera. Dit (het hanteren van een risicovrije rente als discontovoet) is inderdaad zo afgesproken, maar het is geen natuurwet of absolute waarheid; het is een keuze geweest. Bij het bepalen van de discontovoet of rekenrente, om toekomstige pensioenuitkeringen contant te maken naar euro’s van nu, resulterend in de pensioenverplichting, zijn er meerdere mogelijkheden. Dieten spreekt van een ‘rationele rekenrente’, die mede gebaseerd is op behaalde rendementen, en niet alleen van risicovrije obligaties, maar ook van aandelen, et cetra. De pensioenpotten zijn namelijk zodanig belegd dat toekomstige uitkeringen opgebracht moeten kunnen worden. Inderdaad, als invoering van het nieuwe stelsel vooral bedoeld is om de discussies over de ‘vermaledijde’ rekenrente te elimineren, dan is dit een zeer omslachtige, gecompliceerde en geldverslindende oplossing. Een rationele rekenrente had al veel eerder indexering van pensioen mogelijk gemaakt en maakt invoering van een nieuwe stelsel overbodig.Bart Doets, gepensioneerde en oud-bestuurslid pensioenfonds. Oosterhout Een uitstekend artikel van Cees Grimbergen, waarover eveneens de tweedelige tv-documentaire Zwarte Zwanen is gemaakt. In het artikel valt onder meer te lezen hoe al dan niet opzettelijk gemaakte ‘denkfouten’ van De Nederlandsche Bank (DNB) voor pensioenfondsen tot gevolg hadden  dat 14 jaar lang de pensioenen niet werden geïndexeerd. Hardwerkende ouderen aan wie destijds een welvaartsvast pensioen werd gegarandeerd, zagen hierdoor 55 miljard euro door de neus geboord. Vooral over de Els Bos deed Grimbergen een duidelijk boekje open. Zij bejubelde het nog aan te komen nieuwe ‘casino’ wetsvoorstel al voor die wet er is, en gaf het groene licht nu al aan pensioenfondsen om op grond daarvan een piepkleine verhoging van de pensioenen met ingang van eind juli aan hun leden toe te staan. Ik roep alle mede gepensioneerden die het nieuwe wetsvoorstel afwijzen( ikzelf ben ABP-lid) om de te ontvangen verhoging linea recta aan het pensioenfonds te retourneren om daarmee duidelijk aan te geven hartgrondig met deze gang van zaken oneens te zijn.Marcel Souman, Bennekom||https://www.volkskrant.nl/columns-opinie/het-nieuwe-pensioenstelsel-is-onverantwoord-riskant-en-onnodig-ingewikkeld~b38469e4/
2022-07-07||Jan Lucassen schreef een uitgebreide geschiedenis van werk – die óók gaat over ongelijkheid: ‘Het is natuurlijk verschrikkelijk uit de hand gelopen’ ||Wat er zo leuk is aan werk? Emeritus hoogleraar sociale geschiedenis Jan Lucassen (75) staart een tijdje peinzend naar het systeemplafond van de kamer aan het Internationaal Instituut voor Sociale Geschiedenis (IISG) in Amsterdam, waar hij zijn onderzoek doet. Dan: ‘Ik kan het misschien uitleggen aan de hand van een vergelijking. Ik ben een erg gelukkig mens; niet alleen heb ik mijn werk maar ik verzamel ook vakantiemunten. Als iemand nog ergens een potje heeft staan, ga ik dat uitzoeken. Het stelt niks voor en het resulteert in niks, maar ik heb er lol in. ‘Op gezette tijden zeg ik tegen mijn vrouw: ‘Deze week (bonkt gedecideerd met vuist op tafel) ga ik niet werken. Deze héle week ga ik alleen maar munten doen.’ Nou ja: dat houd ik nog geen dag vol. Na een paar uur ben ik die munten helemaal zat. Maar als ik druk aan het werk ben en denk: vanavond ga ik nog wat munten doen, en het wordt eerst negen uur, dan tien uur en vervolgens elf uur voor ik eindelijk kan beginnen, dán is dat uurtje voor mij het geluk op aarde. Een psycholoog zou hier wel iets van kunnen maken.’ ‘Dat weet ik niet. Maar je hebt bezigheden mét resultaat en bezigheden zonder resultaat. En met resultaat is toch fijner.’ Recentelijk verscheen bij WBooks de Nederlandse vertaling van Jan Lucassens levenswerk, eerder gepubliceerd bij Yale University Press: De wereld aan het werk – Van de prehistorie tot nu. Het is, naast een zeer gedetailleerde beschrijving van de geschiedenis van arbeid wereldwijd, ook een ode aan de loonslaaf oftewel de ‘gewone werknemer’. In zijn voorwoord uit Lucassen zijn ongenoegen over een gedachte die in de jaren negentig postvatte: dat alleen losers voor iemand anders werken, en dat de ware winnaars zzp’ers dan wel ondernemers zijn. ‘Ik ben me steeds meer gaan storen aan deze kijk op mensen die gewoon hun werk doen als hetzij uitgebuite slachtoffers, hetzij weinig vindingrijke en fantasieloze sufferds’, schrijft hij. Werken, is zijn overtuiging, staat centraal ‘in bijna ieder mensenleven in ieder werelddeel’. Werken is niet alleen noodzakelijk, het geeft ook voldoening. Het voorziet in onze basisbehoefte aan gezelschap. Werk is ‘geen oudtestamentische vloek’ maar een zegen. ‘Dat klopt, maar ik ben natuurlijk wel de meest luxepersoon die op de hele wereld rondloopt, want ik heb prettig werk waar ik erg van hou. Als ik in een archief zit om onderzoek te doen, ben ik meer dan gelukkig.’ ‘Ja, wat is dat. Het begint met nieuwsgierigheid. Ik probeer me te verplaatsen in een wereld van honderd of duizend jaar geleden, via schriftelijke bronnen; ik probeer me voor te stellen hoe die mensen leefden, wat ze bewoog. Je zoekt naar iets en als je het vindt – wat niet altijd gebeurt maar vaak wel – is dat heerlijk.’ ‘Maar dan is het niet leuk. Een groot deel van het plezier, voor mij dan, is toch dat er een bepaald resultaat komt, een product dat je kunt delen, uit kunt delen, bij wijze van spreken. Ik houd van resultaat.’ Jan Lucassen groeide op in het dorp Meijel in Midden-Limburg. Hij is de oudste zoon van een onderwijzer en een verpleegkundige en heeft acht broers en zussen, onder wie IISG-directeur Leo Lucassen (nummertje 7) met wie hij het boek Vijf eeuwen migratie – Een verhaal van winnaars en verliezers schreef. ‘In mijn kinderjaren. Ik heb altijd veel respect gehad voor mensen die hard werken en vooral voor mensen die daar dan niet al te veel voor krijgen. Ik denk dat dat met name van mijn moeder komt. We hadden thuis meisjes die kwamen poetsen – dat was wel nodig in een gezin met negen kinderen – en een vaste uitspraak van mijn moeder was: ‘Weet je waaraan je kan zien hoe beschaafd mensen zijn? Aan hoe ze met het dienstmeisje omgaan.’ Dat was echt een criterium voor haar. Ze zei het dan in het Limburgs hè.’ ‘Wèts dich wie me kan zeen of eemes daucht? Wie ze met ur dinstperseniël umgaon. Det zeet alles. Werk heeft me altijd geïntrigeerd. In 1988 kwam ik hier op het IISG en werd me gevraagd een onderzoeksafdeling op te zetten. Het was de tijd van de glasnost, de val van de Muur en het failliet van het arbeidersparadijs. Arbeid was dus niet sexy meer en we leken op weg naar een nieuwe wereldorde waarin we nog maar een paar uur per dag of week hoefden te werken. Ik dacht: als niemand zich in het thema arbeid wil vastbijten, moeten wij het maar doen. Want werk is een belangrijk onderwerp.’ ‘Asperges steken, ik zat nog op de lagere school. Je kreeg er heel weinig voor. Ik deed dat tussen zes en zeven ’s ochtends, om zeven uur moesten we allemaal naar de kerk. Mijn ouders waren goed katholiek, dus als kindertjes gingen wij naar de vroegmis. En verder natuurlijk bessen plukken, aardbeien plukken: alles waar je in een dorp maar geld mee kunt verdienen. Ik heb in een steenfabriek gewerkt, in de bouw, in de granietmijnen in Australië. Als historicus kun je niet genoeg ervaring hebben.’ Vandaag de dag, schrijft Lucassen in zijn boek, brengen de meeste mensen op onze planeet meer dan de helft van hun wakkere leven door met werken. Over wat dat ‘werken’ precies behelst bestaan talloze definities. In veel ervan komt onbetaald huishoudelijk werk er beduidend bekaaider van af dan betaald werk buitenshuis. Flauwekul, vindt Lucassen, die als uitgangspunt voor zijn boek voor de ruime definitie van werk koos van de Amerikaanse sociologen Charles en Chris Tilly: ‘Werk omvat elke menselijke inspanning die ‘gebruikswaarde’ toevoegt aan goederen en diensten. Hoezeer degenen die de inspanning verrichten er ook van genieten of haar verafschuwen, conversatie, zang, decoratie, pornografie, de tafel dekken, tuinieren, het huis poetsen en het repareren van kapot speelgoed houden allemaal arbeid in, in die zin dat zij de bevrediging vergroten die de consument eraan beleeft’. Het oudste beroep van de wereld is niet dat van hoer; het oudste beroep van de wereld is dat van jager-voedselverzamelaar, oftewel huisman/huisvrouw. Andere vroege beroepen zijn die van akkerbouwer, veehouder of zeeman. Steden zijn aanjagers van nieuwe beroepsgroepen: rond 3000 v.Chr. specialiseren mensen zich tot kappers, wevers, bouwers, pottenbakkers, geneesheren of schrijvers – die laatste groep had in het begin van het derde millennium al een eigen vakopleiding. Ruim twintig jaar heeft Lucassen aan zijn boek gewerkt, en misschien nog wel langer. ‘Ik weet het niet precies. Ik ben al tientallen jaren bezig met de geschiedenis van arbeid wereldwijd. Bijna alles wat daarover was geschreven, gaat over de tijd van ná de industriële revolutie. Over arbeiders, en revolutionaire arbeiders, en nog revolutionairdere arbeiders – allemaal leuk en aardig en zeer relevant, maar het is maar zó’n (millimeter afstand tussen duim en wijsvinger) stukje van het hele verhaal. Werk is van alle tijden, en ik wilde de hele arbeidsgeschiedenis behandelen. Het leek me gekkenwerk, ik dacht dat ik het nooit zou afkrijgen. Maar na mijn pensioen kon ik er lekker aan werken. Ik deed en doe nog steeds ook veel andere dingen, maar er was wel meer tijd om te schrijven.’ ‘Voor mij wel, maar dat is ook omdat ik fellow ben bij het IISG en hier een of twee keer in de week langskom. Dan zie en spreek ik mijn collega’s. Vroeger moest ik eindeloos tentamens nakijken, colleges voorbereiden, vergaderen. Nu doe ik uitsluitend nog de leuke dingen.’ ‘Ik weet niet of het een stijlbreuk is. Ik moest verplicht met pensioen op mijn 65ste, anders was ik ook niet gegaan; maar ik geloof dat identificatie met het werk dat je doet iets algemeens is. Dat was er vroeger ook al. Alleen is het een hard demografisch feit dat vroeger bijna niemand aan zijn pensioen toe kwam. Wat nieuw is, is dat we de mogelijkheid hebben niet meer te werken. Dat we het ons kunnen permitteren voor pensioenen te sparen. We hebben pensioenpotten, dat is vrij zeldzaam in de geschiedenis; en we gaan over het algemeen pas veel later dood. In het verleden kwamen mensen niet voor het moment te staan dat ze niet meer werkten. Zelfs in het bejaardentehuis bij de nonnen in het dorp waar ik als klein kind kwam, was iedereen druk bezig. De mannen schilden aardappelen, de vrouwen zaten te breien of weet ik wat. Ze werden allemaal aan het werk gehouden.’ De geschiedenis van werk is óók een geschiedenis van ongelijkheid. Keer op keer maakt Lucassen duidelijk dat bij het schetsen van grote lijnen het gevaar van versimpeling op de loer ligt. ‘We zien de geschiedenis zich herhalen’, schrijft hij. ‘Grootschalige loonarbeid, slavenarbeid, zelfstandig werk en zelfs markteconomieën zijn in verschillende delen van de wereld herhaaldelijk opgekomen en soms ook weer verdwenen.’ Toch is het evident dat de beloning van arbeid in de lange periode waarin mensen als jager-verzamelaars over de wereld sjouwden en aan het eind van de dag de buit verdeelden, vermoedelijk ‘rechtvaardiger’ was georganiseerd dan in het Engeland van de industriële revoluties. In zijn boek stelt hij een elementaire vraag: waarom de ene soort werk zo anders wordt beloond dan de andere. Waarom hij meer moet verdienen dan zijn vader, die als onderwijzer dezelfde inspanning leverde, en waarom een verpleegkundige zoals zijn moeder minder betaald kreeg dan de arts die naast haar stond. ‘Ja. Ik kan geen fatsoenlijke reden bedenken waarom dat anders zou moeten.’ ‘Ja god… we hebben natuurlijk een maatschappij waarin we op een gegeven moment behoefte hebben aan mensen die dit of dat doen, en een manier om dat gedaan te krijgen is ze meer geld geven. Op die manier zouden we nu ons gebrek aan verpleegkundigen en weet ik wat allemaal kunnen oplossen. Maar daar zijn we te beroerd voor.’ ‘Dat, en degenen in de betere posities zijn natuurlijk geweldig goed in staat die posities te verdedigen. Dan gaat het over ‘verworven rechten’. Of over het feit dat je erin hebt geïnvesteerd, met die vreselijke studieschulden. Het leenstelsel is vrágen om problemen, het is volslagen logisch dat mensen dat geld later willen terughalen. Net zoals het begrijpelijk is dat mensen die veel geërfd hebben, vinden dat het geld ze niet mag worden ‘afgepakt’, want ‘je hebt het nu eenmaal’. ‘Verworvenheden: psychologisch is het allemaal verklaarbaar, maar ik vond het aardig die lange geschiedenis te beginnen met de jager-verzamelaars, toen het inderdaad zo was dat iedereen min of meer gelijk was. Een luilak kreeg heus niet het beste stuk en er was vast een zekere parallellie tussen inspanning en beloning, zoals dat nog altijd in kleine kring geldt – iemand in jouw vrienden- of familiekring die nooit iets geeft, die krijgt doorgaans ook niet veel. Maar dat soort wederkerigheid is natuurlijk iets heel anders dan de afschuwelijke inkomens- en vermogensongelijkheden die later zijn ontstaan.’ ‘Ja, maar voedseloverschotten leiden ook weer niet automatisch tot ongelijkheid; in delen van Afrika heb je ook na de landbouwrevolutie nog millennia gehad waarin de herverdeling van hulpbronnen zwaarder woog dan individuele bezitsgroei. Het ontstaan van verschil in beloning hangt samen met staatsvorming, zo’n vijfduizend jaar geleden. Leiders van een staat hebben de mogelijkheid zichzelf meer toe te eigenen dan anderen. Je ziet dan ook voor het eerst dat ze krijgsgevangenen aan het werk zetten als slaven, in plaats van hen te doden. ‘Maatschappelijk geaccepteerde ongelijkheid wordt mogelijk als er mensen aan de top van een staat staan die zich zeggen in te spannen voor het algemeen belang. Zoals ook in bijvoorbeeld de Sovjet-Unie, of in de katholieke kerk. Maar voor een echt sterk gelaagde samenleving, waarin het ene individu succesvoller kan worden dan een andere, heb je markteconomieën nodig. Een markteconomische samenleving is een staat waarin de ongelijkheid wettig wordt geregeld en erkend; dat als je geld verdient, het niet kan worden afgepakt – want anders werkt een marktsamenleving niet. Hoe die samenleving is ingericht, bepaalt vervolgens in hoeverre het uit de hand kan lopen.’ ‘Ja, de laatste dertig, veertig jaar is het natuurlijk verschrikkelijk uit de hand gelopen. Maar omdat we tegelijk nog die oorspronkelijke idee in ons hebben van wat juist en rechtvaardig is en wat niet, hebben we óók in een doorgeslagen markteconomie een verhaal nodig. Dus krijg je die ideologie van ‘de samenleving functioneert het best als we allemaal heel erg ons best doen, en om iemand enorm zijn best te laten doen moet hij veel verdienen; veelverdieners zijn dus goed voor de samenleving’. Zoiets, hè. Niemand zal zeggen: ‘Het is goed dat Elon Musk zoveel miljarden heeft want die man heeft dat nodig, die verdíent het.’ Het is meer dat we die enorme rijkdom bij wijze van spreken op de koop toenemen.’ ‘Ik schrijf ook dat het communisme weliswaar een ontzettend aardig idee lijkt, maar toch gedoemd is te mislukken, en wel hierom: het is geen oplossing voor het menselijk initiatief. Een van de domste dingen die de Sovjets hebben gedaan, is dat ze de kleine boeren en de handwerkslieden hebben aangepakt. Hoe krijg je een meer egalitaire samenleving waarin het initiatief beloond wordt, zonder dat dat initiatief over-beloond wordt? Dat is denk ik de grote vraag.’ ‘Ik mag het hopen! En ik denk ook dat daar echt behoefte aan is en dat ernaar gezocht wordt. Piketty is natuurlijk niet voor niks zo populair geworden, zijn boek over ongelijkheid is breed aangeslagen; het was echt niet alleen de loony left die daar achteraan ging. Ik was een tijdje geleden bij een rechtse denktank in Westminster om te komen praten over mijn eigen boek, ze waren oprecht geïnteresseerd. En ze waren het er ook over eens: zoals het nu gaat, zo kan het niet.’ ‘Ja. En die zijn allemaal voor ondernemerschap en noem maar op hè. Dertig jaar hebben ze gedacht: hoppakee, maar nu staan ze met de mond vol tanden. Ze weten niet hoe het verder moet. Het probleem van de ongelijkheid tussen mensen wordt op dit moment wat overschaduwd door de Oekraïne-oorlog en de grotere implicatie daarvan, namelijk dat we nu toch weer in blokken denken, in ‘wij’ en ‘zij’. Maar het probleem is daarmee niet weg.’ ‘Ik vind dat een lastig onderwerp. Spontaan zeg ik: Ja. Tuurlijk. Waarom zou een mens dat niet moeten krijgen? Dikwijls wordt gezegd: ja maar de luilakken et cetera, of: dan gaat niemand meer wat doen, maar daar ben ik niet zo bang voor. Waar ik veel banger voor ben, is voor wat je zag in die toeslagenaffaire: wanneer er iets fout gaat, bij wie moet je dan verhaal halen? Als je een rotte baas hebt, ga je naar een andere baas die iets minder rot is. Maar de staat, de bureaucratie, kun je niet inruilen. Ik zou het basisinkomen graag omarmen, maar ik vind dat we er heel goed over moeten nadenken.’ ‘Ik denk dat dat een misverstand is. Maar ieder misverstand heeft zijn grond. En de grond is het gebrek aan autonomie waarvan in veel werk sprake is. Iedereen begrijpt natuurlijk dat het in een autofabriek waarin elke arbeider zelf mag bedenken hoe hij die auto in elkaar zet een zootje wordt. Maar toch: als iemand in je bedrijf zegt dat zus of zo beter kan, neem dat dan serieus. Ik denk dat werk, wil het écht persoonlijk bevredigend zijn, vanuit een maximum aan autonomie en initiatief moet gebeuren.’ ‘Vergeet de onderwijsgevenden niet, ik heb het op de universiteit zelf meegemaakt en werd er stapelgek van. Ik dacht: kom op, jullie hebben mijn kóp toch gehuurd! De bedilzucht is een van de heel grote problemen van een steeds rationelere samenleving, waarin we denken: hoe beter we het organiseren, hoe beter het gaat. Nou ja: dan krijg je allemaal managementlagen. Veel middenmanagement is er uitsluitend om verantwoordelijkheden af te schuiven.’ ‘Daar heb ik wel een probleem mee. Iedereen vindt iets anders een bullshitjob. Iemand die niet in de media gelooft, zal jouw werk een bullshitjob noemen en je geen cent waard vinden. En iemand die meent dat de wetenschap de boel belazert, vindt dat ík een bullshitjob heb. Maar de meeste mensen vinden dat hun eigen baan wel wat toevoegt. We zitten momenteel in een heel interessant laboratorium, met die gigantische arbeidstekorten. Als we echt zoveel bullshitjobs zouden hebben, dan zou daar toch in gesneden worden zodat het echte werk gedaan kon worden? Dan zou Schiphol hun mensen toch van de kantoren halen en ze op andere plekken zetten? Kennelijk is dat niet zo eenvoudig.’ ‘Ja, vermoedelijk. En aanzien en prestige spelen ook een rol, de psychologische functie van werk is zó belangrijk. Stel dat ze dat experiment zouden doen: hoe kun je nou thuiskomen met het verhaal dat je opeens koffersjouwer bent geworden? Ik weet ook niet hoe je dat moet oplossen.’ ‘Met een Piketty-achtig verhaal: we moeten vermogen veel zwaarder belasten zodat er ruimte komt om arbeid beter te belonen, en dan vooral de laagste banen, de banen waar veel behoefte aan is.’ ‘Gedeeltelijk denk ik dat je autonomie niet kunt opleggen, die moeten mensen ook zelf veroveren. Lang hebben ze dat gedaan via vakbonden, iets waartoe ze nu minder geneigd zijn; maar je zou initiatieven daartoe kunnen bevorderen. En je moet iets doen aan de grootte van organisaties. Ik zou, als ik dan toch de dictator werd, alle scholen met tienduizend leerlingen of meer splitsen. Behapbare groepen: dat is een basisvoorwaarde voor het zorgen voor meer autonomie. Ik zou meteen ophouden met het samenvoegen van gemeenten en er weer een stel splitsen. Zo zijn er best wat dingen die structureel beter kunnen.’ ‘Ha! Nou, de plek is Nederland; en ik denk dat in de jaren vijftig, zestig, zeventig van de vorige eeuw een aantal arbeidsvoorwaarden veel beter was dan nu.’ ‘Nee, dat lijkt me niet zo’n fijne tijd, met die afschuwelijk grote kindersterfte en noem maar op. Conservatieven zoals Baudet willen terug naar 1850, dan denk ik: je hebt een gaatje in je hoofd. Dat was een en al ellende. Maar een eeuw later was de kindersterfte teruggedrongen, de gezondheidszorg redelijk goed toegankelijk, het onderwijs kwam open te staan voor velen, armoede was voor een groot gedeelte uitgebannen. En er was hoop. Maar goed, dat was een fase in de geschiedenis. En je kunt nooit teruggaan naar een fase in de geschiedenis.’||https://www.volkskrant.nl/cultuur-media/jan-lucassen-schreef-een-uitgebreide-geschiedenis-van-werk-die-ook-gaat-over-ongelijkheid-het-is-natuurlijk-verschrikkelijk-uit-de-hand-gelopen~bcb3eb1a/
2022-07-07||Wat te luisteren deze zomer? Zes tips van luisterboekenrecensent Hugo Blom||Geen idee hoe het vorig jaar ontvangen is, maar geen bericht is goed bericht, dus dit jaar opnieuw een willekeurig (nou ja niet helemaal) lijstje boeken om te luisteren de komende maanden, want we gaan op reces. De eerstvolgende aflevering van deze rubriek staat pas weer op 10 september in de krant. In de tussentijd kunnen we allemaal lekker luisteren in de rij bij Schiphol, als je daar al weet te komen langs trekkerprotesten en Walks of Freedom. Ik hoef niet eens een brug te slaan om uit te komen bij het eerste luisterboek voor deze zomer: Eigen welzijn eerst van Roxane van Iperen, waarin ze betoogt dat het gevaar niet per se van de uitersten van de samenleving hoeft te komen. Het grote onbehagen zit juist in de welvarende middenklasse en dan met name in ‘wellness-rechts’, waar politiek extremisme en kruidentheorieën hand in hand gaan. Van Iperen leest zelf voor, helder en overtuigend. Wie alle hindernissen heeft overwonnen en opgelucht met z’n knieën naast z’n oren in het vliegtuig zit, is wellicht geïnteresseerd in waarom we toch zo verrekte veel moeite doen voor dat vliegveld, en vooral voor de KLM. Luister dan naar De blauwe fabel – Waarom we de KLM al een eeuw lang tegen elke prijs in de lucht houden, van Ties Joosten. De titel is natuurlijk al een spoiler van jewelste, dus ik zal er verder niets over zeggen. Voorlezer van dienst is Chris Kijne, ook een instituut, maar dan zonder overheidssteun. Echte luisteraars krijgen bij schrijver/muzikant/podcastmaker Tomias Keno drie keer waar voor hun geld. Zijn project Astronaut verscheen in romanvorm, als album en als podcast. Drie lagen om het verhaal te vertellen over een man die er opeens is bij Angela en haar geadopteerde zoon Rocko. Ze weten niet wie hij is, of waar hij vandaan komt. De roman wordt voorgelezen door Keno zelf, Anne Lichthart en Uriah Havertong, met soundscape voor nog meer vervreemding. Vervreemding is ook aan de orde in De menseneter van Tom Hofland, een gothic novel met een twist die zich afspeelt in de buurt van de Veluwe. Hoofdpersoon Lute werkt daar op een kantoor dat gereorganiseerd moet worden, waar hij nogal tegenop ziet. Gelukkig doemt er een helpende hand op in een vorm die hem eerder rillingen dan vreugde zou moeten bezorgen. Ultiem vakantieplezier voor iedere kantoorslaaf – eh, tot kantoorslaaf gemaakte. Iduna Paalman leest voor, mooie, beetje donkere stem met een prettig harde rrrrr. Of we onszelf maken of door anderen of omstandigheden worden gemaakt, daarvan is Volodymyr Zelensky een mooi voorbeeld. Van acteur tot… ja tot wat eigenlijk, de rol van zijn leven? De biografie Zelensky van Serhi Roedenko is niet per se een doorwrocht en objectief verhaal en er zullen ongetwijfeld nog 24 biografieën van de man verschijnen, maar het kan prima dienen als eerste doorkijkje en het boek krijgt in de luisterversie een waas van betrouwbaarheid door de stem van Jeroen van Kan. Het laatste boek is ook een tip voor Zelensky zelf, als hij daar tijd voor kan maken, Veranderen: methode van superervaringsdeskundige Édouard Louis. Hierin beschrijft Louis de weg die hij heeft afgelegd om te worden wie hij wilde zijn. Te beginnen met het afstand nemen van zijn geboortegrond, zijn familie, maar daar zou het niet bij blijven, want ook de wereld van de Franse elite waarin hij belandde bleek niet de zijne. Jesse Mensah leest voor, maar pas aan het eind van uw vakantie; deze titel verschijnt op 29 augustus. Wie niet kan wachten, kan ook terecht bij David Bowies Changes: ‘Every time I thought I’d got it made/ It seemed the taste was not so sweet.’||https://www.volkskrant.nl/cultuur-media/wat-te-luisteren-deze-zomer-zes-tips-van-luisterboekenrecensent-hugo-blom~b3b43386/
2022-07-07||Na vier jaar begint eindelijk het proces over het ingestorte Morandi-viaduct in Genua||De slachtoffers van de instorting van het viaduct waren niet alleen inzittenden van auto’s die over de brug reden, maar ook twee vuilnismannen en een bouwvakker die onder het viaduct aan het werk waren. Bijna vier jaar na hun dood begon het proces, dat vermoedelijk enkele jaren gaat duren, donderdagochtend met een ultrakorte eerste zitting. Onder de 59 verdachten bevinden zich voormalig topmensen en monteurs van de Italiaanse snelwegen en van het bedrijf dat verantwoordelijk was voor het onderhoud, maar ook oud-ambtenaren van het ministerie van infrastructuur. De lijst beschuldigingen aan hun adres is lang en bevat onder andere meervoudige dood door schuld, doodslag in het verkeer, en in gebreke blijven bij het uitvoeren van een publiek ambt. Het snelweg- en het onderhoudsbedrijf zelf troffen in april een schikking van 30 miljoen euro met de staat. ‘Wij hebben na vier jaar wachten hoge verwachtingen van het proces’, liet voorzitter van het nabestaandencomité Egle Possetti weten in een verklaring tegenover Italiaanse media. ‘We verwachten dat het proces gerechtigheid brengt en dat het duidelijkheid schept over de oorzaken en de verantwoordelijkheid voor de dood van onze familieleden.’ Dat gaat niet zozeer om geld, want ook de nabestaanden ontvingen al financiële compensatie van het snelwegenbedrijf. Dat ging in totaal om 60 miljoen euro, die 95 procent van de nabestaanden accepteerde. Daarmee is de zaak nog niet gesloten, want aan de ruim driehonderd tot nu toe erkende civiele partijen wilden zich donderdag meer mensen toevoegen die schade zeggen te hebben geleden. 180 privépartijen en stichtingen dienden daartoe een verzoek in, dat de rechtbank nu gaat beoordelen. Volgens de openbaar aanklager wist het merendeel van de verdachten dat de brug bij Genua vroeg of laat zou instorten, maar deden zij niets. Het was bekend dat de brug zwak was. Uit onderzoek na de ramp bleek dat de oorzaak gebrekkig of zelfs totaal ontbrekend onderhoud was. Tijdens een hevige zomerstorm begaf het wankele viaduct het daardoor op die noodlottige augustusochtend. ‘De Morandi-brug was het topje van de ijsberg’, verklaarde nabestaande Possetti voorafgaand aan de eerste zitting. ‘De hele infrastructuur van ons land moet adequaat gecontroleerd worden.’ Sinds het instorten van de Morandi-brug gaat er in Italië meer aandacht uit naar het vernieuwen van viaducten en wegen, waarvoor ook 300 miljoen euro van het Europese coronageld bestemd is. Op de plek van de ingestorte brug staat sinds 2020 een nieuw viaduct, de San Giorgio-brug, ontworpen door de beroemde architect Renzo Piano. Toch is Italië voorlopig nog niet klaar met de nasleep van de ramp: de volgende zitting van het proces staat gepland op 12 september, en de zittingskalender loopt al door tot juli volgend jaar. Een uitspraak wordt niet verwacht voor 2024.||https://www.volkskrant.nl/nieuws-achtergrond/na-vier-jaar-begint-eindelijk-het-proces-over-het-ingestorte-morandi-viaduct-in-genua~b38f6db7/
2022-07-07||Deze bekroonde Franse roman is niet perfect, maar wel erg spannend ★★★★☆||Als op een dag, na zes jaar afwezigheid, de vader van de 9-jarige naamloze hoofdpersoon in De mensenzoon voor de deur staat, is dat niet per se goed nieuws. De man scheldt niet, hij slaat niet, hij koelt zijn woede niet op het servies of het meubilair, maar er gaat onmiddellijk een dreiging van hem uit. En die dreiging blijft het hele boek door voelbaar. Het zit hem in een pols die wordt vastgepakt, in de zachte, ongetwijfeld geruststellend bedoelde woorden die hij zijn vriendin in het oor fluistert. Kleine gebaren, bijna tussen de regels door. Dat is de kracht van deze roman, de vijfde van Jean-Baptiste Del Amo (1981), die vorig jaar bij meerdere Franse literaire prijzen op de longlist terechtkwam en werd bekroond met de prijs van de boekenketen Fnac. Ook in eerder werk schreef Del Amo, die zelf is opgegroeid in Toulouse, over families in de provincie. In De mensenzoon onderzoekt hij of gewelddadigheid ‘erfelijk’ is. Het boek opent met een proloog in een bijna dromerige stijl over een groep jagers en verzamelaars uit de steentijd. Wanneer een adolescent uit de groep tijdens de jacht een ree weet te raken, tekent zijn vader met hertenbloed een kruis op zijn voorhoofd. Het symbolische gebaar is een vooruitwijzing naar het verhaal dat volgt, waarin Del Amo zijn personages aanduidt als het kind of de zoon, de moeder en de vader. Het kind woont met zijn moeder in een arbeidershuisje. Het is een bijna symbiotische relatie, ze hebben het goed samen. De terugkeer van de vader verandert alles. Hij neemt ze mee naar een bouwval zonder enig comfort in een onherbergzaam gebied ver weg van de bewoonde wereld. We herkennen er de Pyreneeën in, omdat de vader het heeft over beren en vanwege een Castiliaanse radiozender. Het kind, dat tot dan toe in een kleine stad woonde, trekt eropuit, leert van alles over de natuur en sluit zelfs vriendschap met een kleine kudde verwilderde paarden. De vader heeft zijn zinnen gezet op het opknappen van het huis en het laten slagen van zijn plan om weer als een gezin samen te leven. Zijn vriendin heeft niets in te brengen. Een scène waarin hij een dag en een nacht achtereen tracht een stenig stukje grond te ontginnen voor een moestuin is veelzeggend. Hij rust en eet niet voordat het werk klaar is. Hij is woest, onbereikbaar. Perfect is De mensenzoon zeker niet. Del Amo laat zich te vaak meeslepen in het zo mooi mogelijk beschrijven van alles, inclusief wat de personages denken of voelen. Tijdens voornoemde scène bijvoorbeeld: ‘Het kind bedenkt dat de vader ooit verbonden is geweest met het lichaam van een vrouw van wie de jongen niets weet, dat hij waarschijnlijk in haar armen heeft gelegen – toen kwetsbaar, ongevaarlijk – , dat hij gedronken heeft aan haar borst en dat niets toen wees op de ontwikkeling van het hardwerkende lichaam dat met plotse woede losgaat op dit rotsige stuk berg.’ Dat is nogal een gedachte voor een kind van 9. Soms vult hij ook te veel in. De aanblik van het huis met ‘de treurige voorgevel, het zeil op het dak’ en de ruimte binnen die koud en smerig is, met kaal beton op de vloer en een paar aftandse meubels, spreekt voor zichzelf. Maar Del Amo voegt er nog aan toe: ‘Het huis is stil, vijandig en koud.’ Desondanks is het een spannend boek, mede door de keus van de schrijver om te schakelen tussen heden en verleden. En omdat je, ondanks alle voortekenen, hoopt op een goede afloop en een ontsnapping van de zoon aan zijn lot.||https://www.volkskrant.nl/cultuur-media/deze-bekroonde-franse-roman-is-niet-perfect-maar-wel-erg-spannend~b973aa75/
2022-07-07||Ester Naomi Perquin dicht over het nut van poëzie: ‘Geef een dichter een oorlog en hij maakt van de verduisterde stad een diepzwarte zee’||Bijdrage Geef een dichter een oorlog en hij maakt van de verduisterde stadeen diepzwarte zee. Vormt zeester uit inslag, plankton uit as. Rust tanks uit met ogen en vinnen, bouwt een koraalrif uit stapelsverbleekte geraamtes, wiegt (omwille van alliteratie)wankele gevels tot wuivend wier. De mensen, happend naar adem, half verscholen,hun ogen groot en rond – Alleen een dichter jaagt ze moeiteloos, in één zwenkende schoolnaar veiliger water en zegt desgevraagd dat het inderdaadmaar een gedicht is, niets meer, geen brood, geen zuurstoffles, geen onderwijs,geen protest, geen dividend, geen wapenfeit,geen duikpak, sportwedstrijd, vredesbal, alleen maar gepraat, vaag, onder de oppervlakte,goeddeels onverstaanbaar, een gedicht omwille van elke vis die nog te redden valt.||https://www.volkskrant.nl/cultuur-media/ester-naomi-perquin-dicht-over-het-nut-van-poezie-geef-een-dichter-een-oorlog-en-hij-maakt-van-de-verduisterde-stad-een-diepzwarte-zee~b8699670/
2022-07-07||Hoe ‘ufodorp’ Roswell een bedevaartsoord werd voor believers||Woestijndonker noemen ze dit. Draai de koplampen uit, wacht een paar tellen en je snapt het. Je ziet hier niets, echt níéts – maar tegelijk zie je meer dan ooit. Op deze heuvel in het dorre zuiden van de Amerikaanse staat New Mexico blijkt omhoogkijken een duizelingwekkende ervaring. Je waant je niet onder de sterren, maar ertussen. Insecten zoemen onzichtbaar. De geur van warme aarde. En dan die lichtjes, blinkend aan de hemel. Je fantasie slaat als vanzelf op hol. Op 8 juli 1947 vond hier de aftrap plaats van het geloof van hele volksstammen in vliegende schotels, overheidscomplotten en buitenaardse bezoekers: het oorspronkelijke, archetypische ufo-incident, dat nog altijd leeft in het heden. Ja, zo’n nacht moet het geweest zijn, 75 jaar geleden. Plotseling begint de hemel te flitsen. Groen, rood, blauw. Lawaai. De ene na de andere felgekleurde vuurpijl knettert de lucht in. Ze worden afgestoken, in de verte, vanuit Roswell. De stad is onder de voet gelopen door duizenden ‘believers’, toeristen, wetenschappers en complotdenkers. Wat zoeken ze hier? En wat is er in Roswell nu echt gebeurd? Met 47 duizend inwoners is Roswell, New Mexico, een stad van niets. Eén drukke weg, Main Street, met een raamwerk van uitgestorven zijstraten vol loodsen, graansilo’s en roestige autowerkplaatsen. Een plek als zovele in dit deel van het land. Maar één ding is hier anders: de aliens. Ze zijn overal. Het jaarlijkse UFO Festival is begonnen. Het grote plein voor het stadhuis ziet groen van de mensen die verborgen zijn onder buitenaardse schmink en uitzinnige kostuums. Versierde drones zoeven door de lucht, het vuurwerk is niet aan te slepen. Binnen worden lezingen gehouden, van uitzinnig tot bloedserieus, over alles wat met ufo’s te maken heeft. In één expertpanel zit een nuchtere Britse defensie-expert (‘We hebben een plan nodig voor het geval dat’) ontspannen naast een bebaarde veertiger die de zaal bezweert dat ‘ze’ er allang zijn (‘En er groeit mos op Mars’). De bezoekers zijn jong, oud, rechts, links, alles door elkaar – maar ze hebben één ding gemeen: het gevoel dat er ‘meer’ is en dat ze op zoek moeten naar ‘antwoorden’. Die zoektocht begint, voor de meesten, op de redactie van het lokale dagblad, de Roswell Daily Record. ‘Zien jullie de datum?’ Uitgever Barbara Beck wijst op de krant die ze als een pronkstuk over haar arm heeft gedrapeerd. Tegenover haar een groep ademloze believers, op hun tenen voor een glimp van deze historische uitgave. De datum op de voorpagina: 8 juli 1947. De kop: ‘RAAF Captures Flying Saucer on Ranch in Roswell Region’. Vliegende schotel buitgemaakt. ‘Zo zie je’, zegt Beck, ‘dit is gewoon allemaal echt.’ Het begint 75 jaar geleden met een persbericht. Het Roswell Army Air Field (RAAF), een militaire basis, meldt dat brokstukken zijn geborgen van een – in hun woorden – ‘vliegende schotel’. Lokale rancher W.W. ‘Mac’ Brazel zou ’s nachts een knal hebben gehoord. Bij daglicht bleek zijn land bezaaid met schroot van onbekende origine. Die zomer gaan in de VS al vreemde geruchten rond. Een paar weken eerder trof vliegenier Kenneth Arnold gekke objecten aan in de lucht. In de pers noemt hij ze ‘vliegende schotels’. Niet – vaak verkeerd begrepen – vanwege de vorm, maar vanwege hun manier van vliegen: ‘als een schotel die over het water stuitert’. Brazel vraagt hulp in het nabijgelegen gehucht Corona. Wat is dit? Zij sturen hem door naar de sheriff van Roswell, die de luchtmacht benadert. De militairen trekken, verbijsterd, hun conclusie: ‘De vele geruchten rond de vliegende schotel zijn gisteren realiteit geworden’, melden ze. Zij hebben er eentje in bezit. De Roswell Daily Record krijgt de primeur, landelijke media en persbureaus als AP volgen. De vliegende schotel van Roswell wordt wereldnieuws. De volgende dag verschuift alles. De luchtmacht meldt dat het wrak bij nader inzien toch geen ufo is, maar een weerballon, een alledaags meetinstrument voor meteorologisch onderzoek. Niets spannends. Maar die verklaring wordt in Roswell niet geloofd. In de glasheldere woestijnlucht ziet elke inwoner weleens zo’n ballon hangen. Die zien er toch héél anders uit? Een complottheorie is geboren – om nooit meer te verdwijnen. ‘Mijn grootvader was de eerste klokkenluider van Roswell’, zegt Jesse Marcel, een bebaarde veertiger, zwetend in de hete zon. Hij wijst naar de grond. Daar glanst een zojuist door de burgemeester van Roswell onthulde eretegel. Opa Jesse Marcel sr. was de militair die de eerste brokstukken in beslag nam. Als ‘kleinzoon van’ is Marcel jr. op het festival een eregast. De hele dag schudt hij handen, gaat grijnzend op de foto met een eindeloze carrousel groene gezichten. Marcel verkoopt stapels van de graphic novel die hij maakte over zijn opa, zonder wie Roswell niet meer dan een curieuze voetnoot in de geschiedenis was gebleven. Eind jaren zeventig is de geruchtenmolen zo’n beetje stilgevallen. Maar dan geeft de oude Marcel, gepensioneerd luitenant-generaal, een interview aan wetenschapper Stanton Friedman. Het wrak, stelt hij, was buitenaards. Het leger dwong hem te zwijgen. Deze verklaring slaat in als een bom, in Roswell en ver daarbuiten. Opeens melden zich andere getuigen. Zij hebben die nacht in 1947 een vreemd object door de lucht zien bewegen, dat even later als vuurbal ter aarde stortte. Géén weerballon. Lokale begrafenisondernemer Glenn Dennis maakt het helemaal bont: hij verklaart dat het leger na de crash bij hem ‘kleine kisten’ bestelde voor buitenaardse lichamen. Dit alles speelt vlak nadat films als Close Encounters of the Third Kind en Star Wars de wereld in een sciencefictionkoorts hebben gestort. Roswell wordt een trekpleister voor believers, (pseudo)wetenschappers en complotdenkers. Het tijdperk van de ufo is aangebroken, en overal ter wereld menen mensen ze opeens te zien. Hank (60) heeft een trieste blik op zijn besnorde gezicht. Trillend hangt hij aan zijn looprek in het International UFO Museum and Research Center – opgericht door Glenn Dennis, van de lijkkisten. Hank deelt zwarte usb-sticks uit. Ze bevatten tekeningen van het ruimteschip dat hij als kind zegt te hebben gezien. ‘Hier, neem er een’, zegt Hank. ‘Ik heb niet lang meer. Mijn broers zijn dood. Ik ben de laatste die ons verhaal kan delen.’ Dat luidt dat zij eind jaren zeventig een schotel zagen zweven boven hun ouderlijk huis. ‘Hij bewoog bizar en maakte geluiden die ik nooit eerder had gehoord.’ Achter Hank spuwt intussen een karikaturale ufo met komische bliepjes theaterrook de zaal in. Zus Goldie tilt haar hondje Scotty in de lucht. ‘Beam me up!’, gilt ze. Hank lijkt zich er niet aan te storen – ernst en spot gaan, zoals vaker hier, ongrijpbaar hand in hand. Talloze festivalbezoekers vertellen verhalen zoals Hank, uit eerste of, vaker, uit de tweede hand. Zoals de 63-jarige kabelwerker Hofman Shorty: ‘Mijn broer heeft een vliegende schotel in de woestijn gezien.’ Hij heeft een lange vlecht en een zelfgevouwen aluhoedje (‘twee rollen folie’) op zijn hoofd. Meent hij dit serieus? ‘Ja! Natuurlijk geloof ik in buitenaardse wezens. Wie hier niet?’ Ufo’s en overheidscomplotten hebben in dit deel van New Mexico het karakter van folklore gekregen. ‘Een tweede natuur’, zegt student Autumn Webster (22), volledig zilver geschminkt in de stijl van de recente tv-serie Roswell, New Mexico. ‘Dat we er ook om kunnen lachen betekent niet dat het niet waar is.’ Moeder Trish (50), legerveteraan, knikt. ‘Er gebeuren in deze staat altijd al geheimzinnige dingen. Als je in New Mexico opgroeit, leer je vanzelf dat er méér aan de hand is.’ Dat komt weer minder uit de lucht vallen dan je misschien zou denken. Begin jaren negentig zet de Amerikaanse overheid een opmerkelijke stap. Theorieën rond Roswell blijken zo hardnekkig, dat ze openheid geeft. In 1994 wordt een rapport gepubliceerd op basis van voorheen geheime documenten. Wat blijkt: de inwoners van Roswell hadden gelijk. Goed, niet over het ruimteschip, maar wel over de leugens van het leger. Het wrak was inderdaad geen weerballon. De ‘ufo’ van 1947 blijkt een militair experiment. De naam: Project Mogul. In de woestijn van New Mexico ontwikkelden de Amerikanen nieuwe spionagetechnologie. Ook een soort zeppelins, van reflecterend materiaal, om het kernprogramma van de Russen mee in kaart te brengen. Maar, zo stelt het rapport, voor onwetende ooggetuigen zouden die weleens vervreemding kunnen opwekken. Op een bepaald moment werden in New Mexico zo veel ‘ufo’s’ gesignaleerd, dat de CIA vreesde dat burgers straks Russische bommenwerpers zouden verwelkomen als interstellaire bezoekers. Bij Roswell zou zo’n experimentele ballon zijn neergestort. De autoriteiten maakten toen, volgens het rapport, een fundamentele keuze die nog altijd consequenties heeft: dit móést geheim blijven. Angst voor de Russen won het van transparantie. Het Pentagon blies met evidente leugens de buitenaardse theorie zelf leven in. Als de overheid eindelijk schoon schip maakt, blijkt het te laat. Met de waarheid wordt immers ook een complot bekend. Het decennium van The X-Files, Independence Day en Men in Black is aangebroken. De aliengekte bereikt een nieuw hoogtepunt en de popcultuur zit daar met zijn neus bovenop. Maar dit keer verandert er ook binnen Roswell iets. Een bus vol toeristen wordt uitgestort over het Community Little Theatre, een schoenendoos aan de rand van Roswell. Badend in een groene gloed ratelen vijf acteurs een script af, geschreven door Barbara Beck van de Roswell Daily Record. Toeschouwers krijgen haarfijn uitgelegd hoe het er in 1947 aan toeging. Spoiler: aards blijft het niet. Beverly Coots (64) staat in de lobby achter een balie. Aan haar de taak om stapels zwarte T-shirts met theaterlogo en groen alienhoofd te slijten. Wat vindt zij van al dit gedoe? ‘Wil je het officiële antwoord of het eerlijke?’ Als je goed kijkt, zie je haar glimlach de spot verbergen. ‘Het eerlijke? Oké. Dit is een ontspoorde grap.’ Coots is in Roswell geboren, getogen en gebleven. Haar vader knarste met zijn tanden als hij ufo-pelgrims zag. ‘Die cowboys vonden dat genant. Kwamen de believers hen ondervragen. Die mannen lullen: jááá, ik heb een alien gezien. Hij was zó groot, groen, met hoorns. Dat werd dan een ooggetuigenverslag. Wat hebben zij zich bescheten.’ Maar de generatie van Coots ziet iets anders: kansen. ‘Dit is gewoon een stoffig koeiendorp’, zegt Coots. ‘Maar nu hebben we hotels, musea en een toerisme-industrie.’ Het koeiendorp heeft besloten het ufo-complot tot de bodem uit te melken. De lokale McDonald’s is een vliegende schotel. Domino’s heeft een alien pizzabezorger. De buurtwinkel verkoopt abduction beef jerky, de kroeg alien beer and bites. Zelfs in het Cowboy Cafe, een in de tijd bevroren saloon waar een jus- en baconwalm hangt, prijkt in de vensterbank naast de houten cowboy een gifgroene alien in dezelfde stijl. De Roswell Daily Record heeft, als een van weinig Amerikaanse kranten, een trademark bemachtigd. Wie de historische voorpagina afdrukt, moet dokken. ‘Het is tijd om te stoppen met leunen op 1947 voor ons economisch voortbestaan’, stelde burgemeesterskandidaat Guy Malone dit voorjaar tijdens zijn campagne. Hij verloor dik. ‘Met de verlokkingen van moordende hitte en stof in je oren, neus en tanden krijg je geen hotelkamers gevuld’, zegt Coots. ‘Wat zou Roswell zijn zonder aliens?’ In 2017 geeft de Amerikaanse overheid Roswell opnieuw, onbedoeld, een zetje. The New York Times onthult dat het Pentagon clandestien onderzoek doet naar ufo’s – of ‘uap’s’, unidentified aerial phenomena, in het staatsjargon. Piloten blijken zo vaak onverklaarbare objecten te zien dat er een speciale divisie aan wordt gewijd. President Donald Trump gooit in de zomer van 2020 nog wat extra olie op het vuur. Hij laat zich op nieuwszender NBC interviewen door zijn zoon. ‘Ga je ons ooit vertellen wat er in Roswell aan de hand is?’, vraagt Trump jr. Een grijns verschijnt op Trumps gezicht. ‘Roswell is een heel interessante plek.’ Veel ‘Roswellians’ zien in dit soort onthullingen een bevestiging van wat ze altijd al riepen: ufo’s zijn echt, hier, en de staat weet ervan. De VS lijken lessen te hebben getrokken. In 2021 openbaart de overheid tientallen aanvaringen met ufo’s, in detail beschreven. De verklaring: geen. Dat levert hallucinante krantenkoppen op, die weinig onderdoen voor die uit 1947. ‘U.S. Has No Explanation for Unidentified Objects’, kopt The New York Times, ‘and Stops Short of Ruling Out Aliens’. Op 17 mei 2022, tussen beslommeringen over abortus, vuurwapens en de staatsgreep van Trump, houdt het Amerikaanse Congres voor het eerst in vijftig jaar een openbare hoorzitting over ufo’s. Op een groot scherm worden video’s vertoond, voorheen geheim, van aanvaringen met ‘ufo’s’. Ook Roswell komt, indirect, ter sprake. Militairen verklaren onder ede dat de VS echt, écht nooit beslag hebben gelegd op buitenaards materiaal. Het vervolg van de zitting vindt plaats achter gesloten deuren: openheid, tot op zekere hoogte. Het zal de believers niet meer overtuigen. De woestijnnacht kondigt zich met rode strepen boven Roswell aan. De meeste bezoekers hebben hun biezen gepakt. Op het plein spuiten schoonmakers de tegels schoon. Gifgroen afvalwater, van schmink, speelslijm en vermolmde groene ijshoorntjes, stroomt richting de putdeksels. Langs de vliegende schotel van McDonald’s loopt nog één alien. Ze geeft haar visitekaartje. Roxy Welkin. Functie: fruitcake extraordinaire. Ze heeft de flitsendste uitdossing van allemaal – roodgeverfde ledematen, groen haar, knalgele lippen – maar geeft het nuchterste antwoord. ‘Weet je wat het steeds is met die ufo’s?’, zegt Roxy. ‘De echte verklaring is waarschijnlijk om te jánken zo saai. Maar laat het maar aan de Amerikaanse overheid over om zo panisch en geheimzinnig te doen, dat het vanzelf spektakel wordt.’||https://www.volkskrant.nl/wetenschap/hoe-ufodorp-roswell-een-bedevaartsoord-werd-voor-believers~bf7d746a/
2022-07-07||In zijn zombieroman volgt Colson Whitehead de klassieke wetten van het genre ★★★☆☆||Ook elf jaar geleden stond Colson Whitehead al bekend als een auteur die in elk boek een nieuw genre verkent. In 2011 had hij een detective geschreven (De intuïtionist), een verzameling essays over New York (De Colossus van New York), een satire over het Amerikaanse consumentisme (Apex is een pleister op de wonde) en een bildungsroman (Sag Harbor). Maar toen hij dat jaar met een zombieroman kwam, was er verbazing alom. Was dat niet een beetje beneden de literaire waardigheid van een auteur als hij? Was er zoiets als een literaire zombieroman denkbaar? Sindsdien verschenen er van Whiteheads hand een boek over poker (De kaarten op tafel), een allegorie over racisme (De ondergrondse spoorweg), een variatie op de historische roman (De jongens van Nickel) en een zogeheten heist novel: een misdaadroman met een roofoverval in het hart (Harlem Shuffle). Maar nog altijd geldt die zombieroman als een buitenbeentje. Het is waarschijnlijk geen toeval dat dit boek, Zone 1, nu pas in vertaling verschijnt. Voor Whitehead heeft van meet af aan vastgestaan dat hij zich ooit aan het zombiegenre zou wagen. Uit interviews weten we dat hij is opgegroeid met de Living Dead-films van George A. Romero en met de talloze film- en televisievarianten daarop. Het waren niet romans maar films en series die het schrijverschap in hem deden ontwaken. Het schrijven van zijn eigen zombieboek was voor Whitehead een soort eerbetoon. In dat zombieboek – waarin het woord ‘zombie’ overigens slechts eenmaal valt – volgt hij een aantal klassieke wetten van het genre. Als bij toverslag wordt de mensheid getroffen door een onstuitbare ziekte (‘de pest’). Daarbij ontstaan twee typen ‘ondoden’: de ‘skellen’ en de ‘achterblijvers’. De skellen zijn het klassieke type zombies: vleesbelust vallen ze alles en iedereen aan, hun prooien ook tot zombies makend. ‘Twee van hen vloerden de oude man, waarna ze ineens allemaal over hem heen krioelden als mieren die langs chemische weg het bericht hebben doorgekregen dat er ergens een lolly op het trottoir ligt.’ De achterblijvers zijn van een andere aard. Bij hen leidt de ziekte tot totale apathie, waarbij ze eeuwig blijven steken in een hersenloze handeling die ze vóór de uitbraak van de pest uitvoerden: een fotokopie maken, een trouwjurk passen, friet bakken, vliegeren. Als de roman begint, is de pandemie ongeveer een jaar oud en is 95 procent van de mensheid in zombies veranderd. De overige 5 procent probeert de oude wereld weer uit zijn as te laten herrijzen. Er is een nieuwe Amerikaanse regering, gevestigd in Buffalo, die zich hardmaakt voor wat de ‘Amerikaanse Fenix’ wordt genoemd. In het kader daarvan is er een nieuw volkslied geschreven: ‘Stop! Can You Hear the Eagle Roar?. Ondertussen leidt een significant deel van de overlevenden aan de post-apocalyptische stressstoornis PASS (die in het Engels PASD heet, een knipoog naar het obsessieve verlangen naar het verleden, the past, dat een rode draad vormt in het boek). Om terug te kunnen keren naar de oude orde moeten de overlevenden orde op zaken stellen en de zombies doden. De hoofdpersoon van Zone 1, Mark Spitz, maakt deel uit van een driekoppige Omega-unit van ‘vegers’. Het zuidelijke deel van Manhattan (Zone 1 genoemd) is door mariniers grotendeels ontdaan van skellen. Aan Mark en zijn teamgenoten de taak om de achterblijvers (in beide betekenissen van het woord) te vinden en te elimineren. Met de introductie van deze achterblijvers voegt Whitehead een interessant, ethisch element toe aan het zombiegenre. Anders dan de skellen zijn zij immers ongevaarlijk. Het zijn wezens die tot in het oneindige een handeling blijven uitvoeren die ze in hun vorige leven belangwekkend achtten, maar ze zitten verder niemand in de weg. Ze zijn eenvoudige doelwitten voor de vegers en het geeft de lezer een allesbehalve triomfantelijk gevoel wanneer ze door Spitz en zijn teamgenoten worden ‘opgeruimd’. Mark Spitz is overigens niet zijn echte naam, maar een bijnaam die verwijst naar de zevenvoudige olympische zwemkampioen van 1968 en 1972. De reden mag u zelf ontdekken, maar laat ik volstaan met de belofte dat het fraaie slot van de roman hiermee wordt voorbereid. Dat we de echte naam van de hoofdpersoon niet te weten komen, is een vette knipoog naar zijn persoonlijkheid. Spitz, zo lezen we al vroeg, is de vleesgeworden middelmaat: ‘Zijn aanleg lag op het terrein van het bekwaam aanmodderen, nooit uitblinken, nooit blijven zitten of zakken, maar je beste beentje voor zetten.’ Gaandeweg de roman wordt duidelijk hoe functioneel die eigenschap is. Wie intelligent is, heeft geen hoop in een zombiewereld, ziet geen toekomst en stapt uit het leven. Wie dom is, valt al spoedig ten prooi aan de skellen. Slechts de volhardende middelmaat overleeft. Dit betekent wel dat de hoofdpersoon van Zone 1 niet erg tot de verbeelding spreekt, al heeft hij een oprechte liefde voor New York. Toen Whitehead Zone One in 2011 publiceerde, was het zijn eerste roman die speelde in de stad waar hij in 1969 werd geboren en in de jaren zeventig en tachtig werd gevormd. In die periode (die hij ook beschrijft in de opvolger van Harlem Shuffle) was New York gewelddadig, ongeorganiseerd en smerig, met verlaten en uitgebrande woonblokken en wijken waar de politie niet durfde te komen. Er is veel voor te zeggen om Zone 1 te lezen als een biografie van het toenmalige New York in de gedaante van een zombieroman. Er spreekt mededogen uit dit boek.||https://www.volkskrant.nl/cultuur-media/in-zijn-zombieroman-volgt-colson-whitehead-de-klassieke-wetten-van-het-genre~b2841ce7/
2022-07-07||Vlotte biografie van de mopperkont die de Nederlandse sterrenkunde op de kaart zette ★★★★☆||Frederik Kaiser zou zelf waarschijnlijk geen goed woord hebben overgehad voor de biografie die wetenschapshistoricus Rob van den Berg over hem schreef. De 19de-eeuwse Leidse sterrenkundige stond bekend om zijn misprijzende klaagzangen en zijn weinig empathische commentaar op zo’n beetje alles en iedereen. ‘Er is niemand die zo superieur kon klagen als Frederik Kaiser’, aldus Van den Berg. ‘Hooggeachte en knorrige vriend’, luidde de aanhef van een brief aan Kaiser, afkomstig van Willem Vrolik, de secretaris van de voorloper van de Koninklijke Nederlandse Akademie van Wetenschappen. Ondanks – of misschien juist dankzij – alle gezeur, achterdocht en zelfbeklag is Een passie voor precisie een heerlijk boek over een belangrijke maar grotendeels vergeten Nederlandse wetenschapper. Ja, er zijn kraters op de maan en op Mars naar hem genoemd, hij heeft zijn eigen planetoïde en de Leidse Cellebroersgracht, waar hij woonde, is later omgedoopt tot de Kaiserstraat. Maar slechts weinig mensen weten dat deze ziekelijke mopperkont de astronomie in Nederland op de kaart heeft gezet. Die werd begin 19de eeuw voornamelijk bedreven door enthousiaste amateursterrenkundigen (de zogeheten ‘konstgenoten’, die hun eigen telescopen bouwden), terwijl de beroepsastronomen zich behielpen met vrij krakkemikkige apparatuur op eenvoudige observatieplatforms. Het is aan Kaiser te danken dat rond 1860 de statige koepels van de Leidse Sterrewacht verrezen, uitgerust met professionele instrumenten. Frederik Kaiser (1808-1872), zoon van een Duitse immigrant, was toen de 50 al gepasseerd. In feite was hij zelf ook een ‘konstgenoot’, die de voorliefde voor de kosmos meekreeg van zijn oom. Op 18-jarige leeftijd kreeg hij een aanstelling als observator in Leiden, waar hij naar eigen zeggen elf jaar nutteloos doorbracht. Faam verwierf hij niet door zijn werk aan de universiteit, maar door zijn waarnemingen (met een geleende kijker op de tochtige vliering van zijn Leidse woning) aan de beroemde komeet Halley. Dat leverde hem een eredoctoraat op, en een paar jaar later een buitengewoon hoogleraarschap. In 1844 werd hij directeur van de (toen nog ondermaatse) sterrenwacht en begon hij met het waarmaken van zijn droom: een volwaardig observatorium in Leiden, gemodelleerd naar de prestigieuze Pulkowa-sterrenwacht in Sint-Petersburg. 1844 was ook het jaar waarin Kaisers beroemde boek De sterrenhemel verscheen, een van de eerste populaire astronomieboeken in Nederland. Want populariseren en enthousiasmeren kon hij als de beste; niet alleen in de collegezaal, maar ook voor het brede publiek. Mooi schrijven kon hij ook. ‘Onze aarde met het geheele planetenstelsel’, zo is te lezen in De sterrenhemel, ‘is (…) niet meer dan een druppel in de oceaan; een ondeeltje, welks plotselijke vernietiging geene merkbare verandering in het uitgestrekt gebied der schepping zoude te weeg brengen.’ En zo is het. De lezers smulden van dit soort tot de verbeelding sprekende kosmische inzichten; Kaiser was op slag een bekende Nederlander. Ondertussen lag hij voortdurend in de clinch met alles en iedereen. Kaiser klaagde over zijn eigen observatoren (‘als ik ze niet kwijt weet te raken neem ik zelf wel ontslag en geef ik de astronomie in mijn vaderland over aan het waanzinnige jongere geslacht’), over zijn slechte gezondheid, de te hoge werkdruk, het belabberde Nederlandse weer, zijn te lage salaris en vooral de onkunde van zijn collega’s. Zo had hij geen goed woord over voor het werk van de broers Sjoerd en Dolf de Lange, die onder erbarmelijke omstandigheden in Nederlands Oost-Indië sterrenkundige metingen verrichtten om tot nauwkeuriger zeekaarten te komen. Het is slechts een van de talloze lezenswaardige verhalen in deze vlot geschreven biografie. Rob van den Berg heeft zijn boek ingedeeld in mooi afgebakende thematische hoofdstukken, die samen een compleet beeld schetsen van de man die vooral in de tweede helft van de 19de eeuw een stempel drukte op de Nederlandse wetenschap. Zo was hij de inspirator voor de latere (Leidse) Nobelprijswinnaars Hendrik Lorentz en Johannes van der Waals. Helaas komt niet helemaal uit de verf in welke mate grote sterrenkundigen als Jacobus Kapteyn en Jan Oort beïnvloed zijn door Kaisers werk. De titel Een passie voor precisie is overigens uitstekend gekozen. Frederik Kaiser had een niet aflatende aandacht voor statistische methoden (een gloednieuw onderwerp in zijn tijd), de kwaliteit van zijn instrumenten en de invloed van meetonnauwkeurigheden en systematische fouten – ook dat komt in het boek allemaal uitgebreid aan bod. De ‘Freiherr von Missgeschick und Immerkrank’, zoals Kaiser zichzelf noemde in een brief aan zijn Duitse collega Carl Bruhns, kon daardoor wedijveren met de grootste Europese astronomen van zijn tijd en tilde de Nederlandse sterrenkunde definitief op een hoger plan.||https://www.volkskrant.nl/cultuur-media/vlotte-biografie-van-de-mopperkont-die-de-nederlandse-sterrenkunde-op-de-kaart-zette~bde4bfab/
2022-07-07||Luister naar Nduduzo Makhathini en je weet: de verfrissendste jazz komt nu uit Zuid-Afrika||Het meest verfrissende geluid in de jazz komt de laatste jaren uit Zuid-Afrika. Dat bewees bijvoorbeeld de Londense tenorsaxofonist Shabaka Hutchings al toen hij vijf jaar geleden op North Sea Jazz, samen met zijn uit Zuid-Afrikaanse muzikanten bestaande band Shabaka and the Ancestors, zijn veelgeprezen album Wisdom of Elders ten gehore bracht. Op dat album speelde toetsenist Nduduzo Makhathini een belangrijke rol. Het is diezelfde Makhathini die met zijn eerder dit jaar verschenen album In the Spirit of Ntu de Zuid-Afrikaanse jazzvariant verder helpt verspreiden. Op In the Spirit of Ntu komt het mooiste van twee muzikale werelden samen. Je hoort er echo’s in terug van spirituele jazz zoals die in de jaren zestig werd gespeeld door Amerikaanse bands als die van John Coltrane en Pharoah Sanders. Maar er klinkt, met name in de gezongen stukken, ook traditionele Zuid-Afrikaanse volksmuziek in door. Dominant is het klaterende pianospel van Makhathini zelf. Zijn noten vallen vaak hard neer als metalen buizen uit de lucht. Evengoed kan hij ook heel empatisch spelen. Stevige blokakkoorden in de stijl van pianist McCoy Tyner, een van zijn grote voorbeelden . Shabaka Hutchings vermengde zijn muzikale visie op Zuid-Afrikaanse jazz met vooral Britse elementen en gaf zo de Londense jazz een enorme impuls. Makhathini (39) heeft een soortgelijke missie, legt hij telefonisch uit. ‘Mijn vriend Shabaka en ik delen eenzelfde droom: laten horen dat we in Zuid-Afrika een eigen jazzvariant hebben ontwikkeld waarin traditionele Afrikaanse volksmuziek en klassieke Amerikaanse jazz een spiritueel verbond vormen.’ Hij belt vanuit Oos-Londen, Zuid-Afrika, waar hij aan de Universiteit van Fort Hare jazzgeschiedenis en compositieleer doceert. Tenminste, als hij niet hoeft te spelen. ‘Componeren en muziek maken heeft mijn prioriteit, dat doe ik het liefst. Ik heb het gevoel dat dit ook het juiste moment is om op de voorgrond te treden.’ Op dat moment heeft hij lang moeten wachten. Acht albums had Makhathini al in eigen beheer uitgebracht toen hij in 2020 door het fameuze label Blue Note in New York werd getekend. ‘Ik speelde daar in een club en kreeg een contract. Het heeft, denk ik, meegeteld dat ik op Shabaka’s plaat speelde en dat hij ook altijd een partijtje kwam blazen als hij in de buurt was.’ In 2020 bracht Makhathini het alom bejubelde Modes of Communication – Letters from the Underworlds uit, dit jaar gevolgd door het nog betere In the Spirit of Ntu. Dat album zal de geschiedenis ingaan als het eerste album van het nieuwe, op Afrikaanse jazz gerichte, Blue Note Africa. Makhathini zal behalve als uitvoerend artiest ook als adviseur en talentscout voor Blue Note Africa werken. ‘Er moeten in Benin, Nigeria en Ghana net zulke enthousiaste jazzscenes bestaan als bij ons. Ik hoop het label te kunnen helpen die te ontdekken en begeleiden.’ De rol van mentor past hem, hij enthousiasmeert graag jonge muzikanten. Zelf heeft hij veel gehad aan de lessen die hij als student kreeg van pianist/componist Bheki Mseleku (1955-2008). ‘Ik was aanvankelijk helemaal niet van plan om jazz te gaan studeren. Thuis stond een piano waarop mijn moeder me mijn eerste lessen gaf. Ik had er lol in en wilde doorstuderen, dus meldde ik me aan op de universiteit. Ik kwam er pas in het leslokaal achter dat ik me voor een jazzprogramma had ingeschreven.’ Het beviel. Dagen achter elkaar bracht Makhathini door in de goedgevulde muziekbibliotheek. Vooral het klassieke jarenzestigkwartet van tenorsaxofonist John Coltrane raakte hem diep. ‘Toen ik de hoes van A Love Supreme bekeek en een gedicht zag afgedrukt, leek het alsof ik door iets hogers werd geraakt. Veel mensen hebben er moeite mee als begeleidende teksten spiritueel zijn, merk ik. Maar ik begreep meteen wat hij bedoelde. De muziek kreeg er een bijna religieuze meerwaarde van. Een diepere laag aanbrengen is ook voor mijn eigen muziek altijd belangrijk gebleven.’ Makhathini heeft ‘oneindig veel’ van Mseleku geleerd zegt hij. Over Zuid-Afrikaanse muzikanten als Abdullah Ibrahim en Hugh Masekela en de vele landgenoten die naar Europa uitweken, zoals pianist Chris McGregor. ‘Wat de ontwikkeling van Zuid-Afrikaanse jazz altijd parten heeft gespeeld is dat iedereen met talent en ambitie zijn geluk elders ging beproeven. Niet zo gek natuurlijk in een land waar Apartheid zo lang domineerde. Chris McGregor was wit, maar zijn band was zwart. Die man kon hier nauwelijks spelen. Ook nu de omstandigheden beter zijn, trekken veel muzikanten naar New York of Londen.’ Zelf vertrok Makhathini in 2005 naar New York om, zoals hij zegt, toch even in de praktijk te zien wat hij allemaal had geleerd. ‘Toen begon het heen en weer pendelen tussen de continenten’, zegt hij. De pianist leerde veel samen te spelen, formeerde tal van bands maar keerde met een zekere regelmaat terug naar zijn vaderland. ‘Ik begrijp de Amerikaanse jazz, voel me vooral door de spirituele kant aangesproken. Maar ik kan ook niet zonder de muziek van mijn eigen voorvaderen, die nog steeds overal te horen is. Zanglijnen, eindeloze ritmische herhalingen en dat vitale, dat de kern is van de Ntu-filosofie die aan mijn muziek ten grondslag ligt. Ntu is in wezen een holistische filosofie: we worden allemaal door elkaar beïnvloed, iedereen heeft een spirituele kant. Die wil ik vinden en blootleggen met mijn muziek.’ Grote woorden die volgens Makhathini lang niet door iedereen begrepen worden. ‘Dat hoeft ook niet. De muziek kan zelf zijn werk doen. Luister naar Coltrane of Shabaka en je hoort hun verhaal zonder woorden. Spiritualiteit is geen vies woord, muziek kan volgens mij niet zonder. Het ligt hier in Zuid-Afrika voor het oprapen, maar te weinig mensen nemen er notie van. Ik zie het als mijn taak om onze muziek zoveel mogelijk te laten horen en verbindingen aan te gaan met andere jazzvormen.’ Het album In the Spirit of Ntu maakte Makhathini in Zuid-Afrika met – voor hem – deels nieuwe muzikanten. Het is een mooie staalkaart van wat het land aan jazz te bieden heeft, maar dat is eigenlijk toeval. Aanvankelijk wilde Makhathini zijn album in New York opnemen, met landgenoten en met Amerikaanse muzikanten zoals saxofonist Logan Richardson. ‘Toen kregen we hier de omikronvariant van covid, dus dat feest ging niet door. Ze zagen ons aankomen, een groep Zuid-Afrikanen uit het broeinest van de pandemie. Mooi niet.’ De Amerikaanse muzikanten naar Johannesburg halen was ook geen optie want ‘half Zuid-Afrika was aan het rellen.’ Veel vooral zwarte Zuid-Afrikanen leven op de armoedegrens en leden onder de gevolgen van de coronacrisis. Dat leidde tot onvrede, opstanden en plunderingen. Dus formeerde Makhathini zijn eigen band en nam met hen het steeds intenser klinkende In the Spirit of Ntu op. Dampend van energie, ontroerend als Makhathini’s echtgenote Omagugu in Mama een ode aan haar net overleden moeder brengt, en beklemmend aan het slot als de steeds herhaalde pianoakkoorden van Makhathini maar niet ophouden. ‘Senze’ Nina loopt door in Ntu,  het lijken twee nummers met dezelfde pianoakkoorden. Maar in werkelijkheid kon ik gewoon niet stoppen met spelen. Mijn band dacht: we zijn klaar, maar ik ging door. Ik had mijn ogen dicht, was in trance en realiseerde me pas na vijf minuten dat er niemand meespeelde. Best wel magisch, zo’n moment dat je alles even vergeet en echt in een andere wereld bent. Dan heb je even de essentie van jazz geraakt.’||https://www.volkskrant.nl/cultuur-media/luister-naar-nduduzo-makhathini-en-je-weet-de-verfrissendste-jazz-komt-nu-uit-zuid-afrika~b56e9618/
2022-07-07||Joseph Conrad vangt de benepen Hollandse geest in zijn rijke debuutroman||‘Er zijn omstandigheden waar de primitieveling en de zogenaamde beschaafde mens elkaar op hetzelfde vlak raken’, schrijft de Pools-Engelse auteur Joseph Conrad (1857-1924) in Almayers luchtkasteel, zijn debuutroman uit 1895 over de onbemiddelde koopman Kaspar Almayer, die ervan droomt fortuin te maken in de binnenlanden van Borneo. Hij doelt daarmee op de wederzijdse, diepgewortelde minachting tussen kolonisator en gekoloniseerde. De roman is doordrenkt van botsingen tussen de ‘Orang Belanda’ (Hollanders) en de voor de Nederlandse overheerser ondoordringbare wereld van oorspronkelijke bewoners en talloze verschillende culturen. Józef Teodor Konrad Naleçz Korzeniowski wordt geboren in Berdytsjiv (ooit Polen, toen Rusland, tegenwoordig Oekraïne), in een verarmde adellijke en patriottistische familie. Op zijn 11de wordt hij wees, waarna hij op zijn 16de naar Marseille verhuist en zich in 1879 vestigt in Engeland, waar hij enkele jaren later zijn diploma haalt als kapitein op de koopvaardij. De reizen die hij vervolgens maakt vormen het uitgangspunt voor zijn romans, waarvan Hart der duisternis, over de hebzucht en moordlust van kolonisten in voormalig Belgisch-Congo, de bekendste is – Francis Ford Coppola baseerde er zijn filmklassieker Apocalypse Now uit 1979 op. In Almayers luchtkasteel trouwt Kaspar Almayer met de Maleisische adoptiedochter van een ogenschijnlijk invloedrijke vrijbuiter, een vrouw die hem al snel veracht en hem het leven zuur maakt. Zijn hoop is gevestigd op zijn dochter Nina, met wie hij een toekomst in Europa voor ogen heeft, maar die verliefd wordt op een Maleisische prins en zich los probeert te maken van haar ‘blanke’ kant en dus van haar vader. Almayer, geïnspireerd op rubberhandelaar Carel Willem Olmeijer, die Conrad in 1887 ontmoet in Berau (jammer genoeg heeft Conrad de achternaam zo verbasterd dat de Nederlandse associatie verdwenen is), doet denken aan Otto van Oudijck, de resident wiens ondergang Louis Couperus zo raak beschrijft in De stille kracht. Zowel Couperus als Conrad lijkt te willen aantonen dat Hollanders niet thuishoren in Nederlands-Indië en doet dat mede door de aandacht te vestigen op mysterieuze krachten van de lokale bevolking. Opmerkelijk is niet alleen hoe rijk Conrad schrijft in het Engels, zijn derde taal (voor deze nieuwe uitgave uitstekend vertaald door Marcel Otten; een eerdere, verouderde vertaling dateert uit de jaren veertig), maar ook hoe subtiel hij, zelf geen Nederlander, het pijnlijke onvermogen van de benepen Hollandse koopmansgeest weet te vatten. Almayers luchtkasteel leest als een aanklacht tegen het kolonialisme, maar is tegelijkertijd opgetekend vanuit een koloniale, bij vlagen racistische blik. ‘Halfbloed’ meisjes worden voortdurend geseksualiseerd en om de haverklap valt het adjectief ‘primitief’ waar het de oorspronkelijke bevolking betreft. Aan de andere kant worden de ‘blanken’ neergezet als slap en traditieloos; ze zijn ‘(fysiek) sterk, maar heel erg dom’. Maar ondanks die gedateerde koloniale opvattingen, is Conrads kijk op de scheve verhoudingen in Nederlands-Indië verrassend eigentijds. In die context is het een vondst om deze rijke roman in dit tijdsgewricht, waarin de aandacht voor een bredere blik op ons koloniale verleden alsmaar toeneemt, opnieuw uit te geven.||https://www.volkskrant.nl/cultuur-media/joseph-conrad-vangt-de-benepen-hollandse-geest-in-zijn-rijke-debuutroman~b51a12ae/
2022-07-07||Alles echt gebeurd is een indrukwekkend requiem voor Jeroen Brouwers geworden ★★★★☆||Alles echt gebeurd heet de kloeke bundel essays, notities en verhalen van Jeroen Brouwers die zijn uitgever een paar maanden na zijn dood het licht heeft doen zien. De titel verwijst naar het bekende adagium van Gerard Reve: ‘Echt gebeurd is geen excuus.’ Een stelling die Brouwers – die op 11 mei op 82-jarige leeftijd overleed – in zijn hele oeuvre heeft onderschreven. Twee jaar geleden, in het nawoord bij de vijftigste druk van zijn roman Bezonken rood, ging Brouwers nog eenmaal in op de polemiek met ‘bijvoegselgoeroe Rudy K’, die hem bourgondisch geloei, rooms pathos, hol gebral, wansmaak, inferieure gevoelens, maar vooral leugenachtigheid had verweten. Volgens Kousbroek (van Brouwers krijgt hij slechts een initiaal) werd de situatie in het jappenkamp in Bezonken rood veel erger voorgesteld dan het was geweest. Brouwers zou de werkelijkheid geweld hebben aangedaan. Achteraf, schreef Brouwers, mocht hem als vergissing worden aangerekend dat hij de handelingen in zijn roman zich had laten afspelen in het bestaande kamp Tjideng in een buitenwijk van Batavia, zoals Jakarta in ‘ons Indië’ heette. Toch moest het dáár, omdat Jeroen er als jongetje van 2, 3 samen met zijn moeder had gezeten. ‘Ik moet het allemaal hebben gezien, maar zoals een kind de dingen ziet. Vanuit dit kinderperspectief zijn de in Bezonken rood opgeroepen gebeurtenissen vergroot, verhevigd weergegeven.’ Hij had wreedheden van de jappen, elders gepleegd, in zijn roman verwerkt en de gebeurtenissen naar zijn hand gezet. Mag je als fictieschrijver liegen over zo’n delicate historische kwestie? Brouwers vond van wel. ‘Waarheid ligt niet in werkelijk gebeurde feiten en gebeurtenissen, maar in de weergave, het verhaal, het lied, het toneelstuk, de film, het schilderij en hoe het wordt verteld, vertolkt en zichtbaar gemaakt.’ Alles is echt wat goed geschreven is. Jeroen Brouwers stond niet alleen weerbarstig ten opzichte van de waarheid, maar ook ten opzichte van zijn autobiografie. ‘In strikt autobiografische zin heb ik amper over mijn leven geschreven’, beweerde hij in zijn eenmanstijdschrift Feuilletons. Niet de inhoud, maar de vorm van zijn werk is autobiografisch. ‘De manier van denken, verwoorden, ordenen, chaossen bestrijden, vormgeven.’ Tegelijk is er bijna geen schrijver die zijn angsten, obsessies en verlangens zo tot inzet heeft gemaakt van zijn werk. ‘Ik ben een schrijver die zijn eigen leven boekstaaft’, schreef hij in De laatste deur, dat schitterende zelfmoordboek, ‘boek na boek zijn eigen autobiografie aanvullend, zijn bestaan verklarend, zijn opvattingen verhelderend, in de hoop aldus tot zelfinzichten te komen.’ Dit zorgt ervoor dat het lezen van al die losse, barok geschreven stukken uit Alles echt gebeurd een pijnlijk intieme, ontluisterende én inzichtelijke ervaring is. De onverschilligheid en haat jegens zijn ouders, de zelfhaat, de schaamte en schuldgevoelens, de eenzaamheid en verlatenheid, en de rotsvaste, flonkerend geformuleerde overtuiging een totale mislukkeling te zijn. Er blijkt glashelder hoe traumatisch zijn jeugd is geweest en hoe die hem tot zijn laatste dag heeft gevormd. Schrijven moest zijn leven redden. Nog meer dan het onterende verblijf in het jappenkamp, waar zijn moeder tot moes werd geslagen en hij niet langer van haar kon houden, ligt de sleutel tot de schatkamer van zijn schrijverschap in zijn verblijf in verschillende katholieke jongenspensionaten, waarin hij tussen zijn 10de en 17de zat opgesloten, werd geslagen en vernederd, en waaruit hij niet kon ontsnappen. ‘Ik zie de auto, waarin mijn ouders mij naar het pensionaat hebben gebracht, zonder mij weer vertrekken. Deze gebeurtenis, of de onvergeetbare herinnering eraan, heeft mijn leven bepaald, mijn karakter bepaald: geen gebeurtenis in mijn leven, dan deze, heb ik zó vaak, boek na boek, beschreven, steeds opnieuw, soms in dezelfde bewoordingen, mijzelf citerend, mijzelf herhalend. Wie de sleutel zoekt: hier ligt hij.’ Brouwers wist dat een schrijver zich niet kon bevrijden van zijn trauma’s. ‘Ik ten minste ben nog altijd ziek van mijzelf, lijdend aan mijzelf, ik ben nog steeds mijn eigen gevangene, het zal niet veranderen.’ Toch kon hij niet anders dan doorgaan met schrijven. In zijn essays liet hij het dieptelood in de duisternis zakken. In zichzelf. En in zijn romans en verhalen kon hij zijn alter ego – en ons, zijn lezers, met hem – laten ontsnappen. Lodewijk Verduin, die vorig jaar een scherpe studie van Brouwers’ oeuvre publiceerde onder de titel Eenzaamheid in eindeloos meervoud, heeft Alles echt gebeurd samengesteld. Onbekende stukken opgeduikeld en de juiste klassiekers opgenomen. Dat heeft een indrukwekkend requiem opgeleverd voor een getergd en gekwetst schrijver, vol bombast en theater, barok en grimmig, geobsedeerd door schoonheid en dood. Het schijnt dat Brouwers, op initiatief van zijn uitgever, aan het eind van zijn leven al bezig was om stukken uit te zoeken voor deze bundel. Terwijl hij volgens Verduin zijn autobiografische teksten doorgaans verstopte. In ‘Voorjaarsmoeheid’, oorspronkelijk uit 1981, geschreven toen Brouwers, in het midden van zijn leven, verstopt zat in een krotwoning in een dantesk woud in de Achterhoek en kopje onder ging in jenever, zag hij voor zijn geestesoog al zijn personages verschijnen, inclusief Het Dode Meisje, de gruwel en de schoonheid zelf. ‘Dit, dacht ik, is het visioen dat zich voor het oog van iedere schrijver ontrolt voordat hij sterft, of het besluit neemt om niet meer te schrijven omdat zijn verbittering te groot is geworden, en het besef van misluktheid hem volledig dreigt te zullen verlammen, – voor een schrijver is dit besluit hetzelfde als sterven. Blaast nu voor hem de feesttrompet.’||https://www.volkskrant.nl/cultuur-media/alles-echt-gebeurd-is-een-indrukwekkend-requiem-voor-jeroen-brouwers-geworden~bf5d5bf4/
2022-07-07||Soepel en ongedwongen brengt Aimée de Jongh een liefde op latere leeftijd in beeld ★★★★☆||Zaterdag krijgt tekenaar Aimée de Jongh in het Groningse museum Storyworld de Stripschapprijs uitgereikt. Dat is bijzonder, want het gaat hier om een oeuvreprijs en De Jongh is pas 34 jaar oud. Toch heeft ze al een hele boekenplank bij elkaar getekend. Negen delen van de semi-autobiografische reeks Snippers, om mee te beginnen. En diverse grafische romans die ook in het buitenland succesvol zijn, waaronder De terugkeer van de wespendief (inmiddels verfilmd), Bloesems in de herfst in samenwerking met de gelauwerde stripscenarist Zidrou en Dagen van zand uit 2021, waarvan de oplage alleen al in Nederland 15 duizend exemplaren bedraagt. Aan dat nog tamelijk prille oeuvre voegt De Jongh nu alweer een nieuwe titel toe: Zestig lentes, op een tekst van de Franse scenarist Ingrid Chabbert, die al meer dan vijftig stripalbums op haar naam heeft staan. De hoofdpersoon is Josy, een vrouw die op haar 60ste verjaardag besluit man, kinderen en kleinkinderen te verlaten. Ze weigert zelfs de kaarsjes op de taart uit te blazen. Josy vlucht in een Volkswagen-busje, gaat op een camping wonen en probeert gelukkig te zijn. Ze wordt lid van ‘De Club van Ontsnapte Huissloven’ en leert daar de 55-jarige Christine kennen, met wie ze een intieme maar kortstondige relatie heeft. Haar gezin snapt niets van Josy’s vrijheidsdrang en kan er alleen een uiting van verregaand egoïsme in zien. Zij verdedigt zich met de stelling: ‘Ik mag over mijn eigen leven beslissen.’ In het Frans heet het boek Soixante printemps en hiver, oftewel zestig lentes in de winter, waarbij de winter staat voor wat wij – iets milder – de herfst van ons leven noemen. Voor De Jongh zijn romantiek en seks in het latere leven vertrouwd terrein, want haar boek Bloesems in de herfst ging daar ook over. Zij tekende toen onbeschroomd het verouderende lichaam en de liefde die daarmee bedreven wordt. Een nieuw element is voor haar de lesbische liefde, terwijl Chabbert al in 2010 La fête des deux mamans schreef, het feest van de twee moeders, geïllustreerd door Chadia Loueslati. Dit was een kinderboek over homo-ouderschap en vrouwenliefde, waarover de feministische website Terrafemina.com schreef: ‘Een gevoelig onderwerp dat het verdient om aan de orde te worden gesteld, vooral omdat er in de jeugdliteratuur nog steeds een schrijnend gebrek is aan lesbische personages.’ Zestig lentes speelt dus niet bepaald op safe. Niet alleen is homoseksualiteit bij mensen van middelbare leeftijd een zeldzaam onderwerp voor strips, ook het onsentimentele ‘egoïsme’ waarmee Josy haar vrijheid opeist, is gedurfd. Chabberts scenario zet vraagtekens bij de grootmoederlijke zorgplicht voor echtgenoot, kinderen en kleinkinderen: oma als kloek. Josy is daar niet voor in de wieg gelegd. Zij wil léven! Aimée de Jongh brengt dit gecompliceerde liefdesavontuur op een soepele en ongedwongen manier in beeld, dienstbaar aan het scenario van Chabbert. Met als hoogtepunt de erotische scène waarbij de naakte Josy en Christine elkaars gezichten omvatten. Geluksgevoelens visualiseren: dat kan niet iedereen.||https://www.volkskrant.nl/cultuur-media/soepel-en-ongedwongen-brengt-aimee-de-jongh-een-liefde-op-latere-leeftijd-in-beeld~b1835981/
2022-07-07||Michiel Cox laat een eenzame vrouw haar verhaal doen||Ik ben niet echt dood, ik ben levenloos en dat is wat anders. Dat bedenkt B., een vrouw op leeftijd die in 2003 is gestorven maar pas in 2013 in haar appartement wordt gevonden. Haar geest doet het nog, al komen de herinneringen niet helemaal vanzelf en is niet altijd duidelijk in hoeverre ze precies overeenkomen met wat er werkelijk is gebeurd. B. had een saai huwelijk in een saai dorp en kan haar verlangen naar de aantrekkelijke krullenbol met wie ze het lang geleden één keer heeft gedaan maar niet uit haar hoofd zetten. Maar als haar man met pensioen gaat, maakt ze alsnog werk van haar leven. Ze vertrekt naar Rotterdam, waar ze ‘vrouw, minnares, hoer’ wordt. Althans, in haar eigen beleving. Of liever gezegd: in haar bevochten herinnering daaraan. Het is knap hoe Michiel Cox deze eenzame vrouw haar verhaal laat doen in zijn tweede roman Herinneringen aan het levenloze: gelaagd en toch sober, zwierig en wars van sentimentaliteit. Had hij het hier maar bij gelaten. Maar hij dient daarnaast nog een ander verhaal op: dat van een met zijn ambities worstelende toneelstudent. Dit had genoeg potentie om uit te kunnen groeien tot een zelfstandige roman. Maar dat gebeurt niet, doordat Cox dit tweede verhaal op een geforceerde manier linkt aan dat van B. Jammer.||https://www.volkskrant.nl/cultuur-media/michiel-cox-laat-een-eenzame-vrouw-haar-verhaal-doen~b7ec6c5d/
2022-07-07||Goeie genade, wat een kracht. Sir Tom Jones (82) maakt diepe indruk in de Ziggo Dome ★★★★★||We noemden ze al ‘oud’ toen ze de 60 bereikten, maar nu komt de finish echt in zicht. De gebreken komen. Elk bezoek van de oorlogskinderen en babyboomers onder de popsterren kan een afscheid zijn. Daar gaan we. Naar Tom Jones in de Amsterdamse Ziggo Dome. Hij wilde op tournee na zijn 80ste verjaardag, de mijnwerkerszoon uit Pontypridd in Wales, maar dat ging niet. Daarom doet hij het nu, 82 jaar inmiddels. ‘I’m growing slower in my walk’, zingt hij in het openingslied. Ja, dat is wel zo. Maar die stem! Goeie genade, wat een kracht. Het lied, I’m Growing Old van Bobby Cole, staat op Jones’ jongste album Surrounded by Time (2021). Koos hij het uit omdat het precies in zijn vocale comfortzone ligt? Houdt hij dit vol? Per lied stijgt de verbazing, want hij houdt het dus vol. Jones neemt ons mee terug naar zijn eerste hits uit 1965. It’s Not Unusual krijgt conga’s, accordeon en een Parijse swing. In What’s New Pussycat? is hij een vocale bulldozer. Tussendoor praat hij, lacht hij, knipoogt hij, ouwehoert hij met zijn band, maakt hij guitige grapjes over het feit dat de titel van zijn toch erg mooie nieuwste album op een muur van Hollandse stilte stuit: Nederland kent het blijkbaar amper. Sexbomb dan. Afwijkend arrangement: Jones als crooner. Is dat om het zichzelf iets makkelijker te maken? Zijn antwoord is een vocale uithaal, hoger en rauwer dan welke noot uit het origineel ook. De Brit leidt ons door zijn loopbaan, onwerkelijk goed zingend, niks ‘fragiel’ of ‘kortademig’. In plaats daarvan: bravoure. Delilah: dak eraf. If I Only Knew: een rauwe krijs, gewoon omdat hij het kan. De band rockt hard in Talking Reality Television Blues, maar de baas zelf rockt harder. Zo mogelijk nog meer indruk maakt Jones in de zorgvuldig geselecteerde liedjes over ouderdom en vergankelijkheid: Tower of Song van Leonard Cohen, of het schitterende I Won’t Crumble with You if You Fall, voor zijn in 2016 aan longkanker overleden vrouw Linda. Zij drukte hem op haar sterfbed op het hart dat hij moest blijven zingen. Je zou hem moeten horen, Linda. Alles in deze voorstelling is goed gekozen. Jones zingt in de toegift dat hij ‘one hell of a life’ heeft gehad, maar het is bewust niet zijn slotboodschap. Dat is de levenslustig rockende gospel Strange Things. Feest. Nog één keer alle vocale registers open. ‘Met deze fantastische band ben ik al heel wat keren de wereld rondgereisd’, zegt hij tot besluit. ‘En we hopen het nog vaak te doen. Tot de volgende keer!’ En daar gaat Sir Tom Jones. Zijn bandleden moeten avond na avond verbijsterd zijn. Keith Richards onverwoestbaar? Tom Jones, díé is onverwoestbaar.||https://www.volkskrant.nl/cultuur-media/goeie-genade-wat-een-kracht-sir-tom-jones-82-maakt-diepe-indruk-in-de-ziggo-dome~b65f0fb2/
2022-07-07||Guus Luijters schreef een ontwapenende coming-of-ageroman over de kracht van fantasie||‘De tijd stond nog stil, maar niet meer zo stil als eerst.’ Zo omschrijft Guus Luijters het ouder worden van Tom, van pakweg zijn 6de tot zijn 10de jaar. Hij groeit op in een warm gezin in Amsterdam-West, kort na de Tweede Wereldoorlog. De sfeer van die tijd is in de mooie kleine roman Hoe Tarzan de Tour de France won voelbaar, van de melkboer die aan de deur komt tot een oom die ‘fout’ was in de oorlog. Tom is een actief én dromerig jongetje. Hij speelt graag buiten en richt clubjes op. Zijn fantasie richt zich op de naderende Olympische Spelen (1952) en de Tour de France. De Amsterdamse wielergrootheid Hein van Breenen – bijgenaamd Tarzan – vereert hij met de dweepzucht die bij zijn leeftijd past. In Toms fantasie vermag zijn held meer dan hij in werkelijkheid presteert. Deze pre-puberale coming-of-ageroman vertelt subtiel over kinderlijke onbevangenheid, de groeiende ontnuchtering bij het ouder worden en verbeelding die het leven zin en kleur geeft. Tom lijkt soms een achterneefje van Kees de jongen, met zijn dromen en verbeeldingskracht. Een flonkerend diamantje, dit verhaal over groeivreugd en groeipijn en vooral over de waarde van fantasie. Een ontwapenend, lief boek dat verzoent met het bestaan en toch nergens klef wordt.||https://www.volkskrant.nl/cultuur-media/guus-luijters-schreef-een-ontwapenende-coming-of-ageroman-over-de-kracht-van-fantasie~b26e61ab/
2022-07-07||Kunstig relaas van pianist en voormalig wonderkind Jeremy Denk||Jeremy Denk is 5 jaar oud als hij zijn ouders smeekt om op pianoles te mogen. Voor het verlegen jongetje dat altijd met zijn neus in de boeken zit en op school wordt gepest, is pianospelen een schuilplek én een façade. Jeremy blijkt niet alleen muzikaal begaafd te zijn – op zijn 12de geeft hij zijn eerste concert – maar ook een uitzonderlijk talent voor exacte vakken te hebben: hij wint de Scheikunde Olympiade. Later, op de universiteit, valt hij op door zijn fijne pen. Inmiddels is Jeremy Denk een gelauwerd pianist en als een van de weinige musici in staat om analytisch, verhalend én toegankelijk over zijn vak te schrijven. In Een merkwaardig leven lang klassiek lezen we hoe het onzekere jongetje zich ontwikkelt tot een evenwichtige concertpianist. Ondanks de moeizame verhouding met zijn drankzuchtige moeder en gestresste vader krijgt het wonderkind alle kansen: hij gaat scheikunde en piano studeren. In zijn bijna 500 pagina’s tellende autobiografische relaas vervlecht hij kunstig zijn persoonlijke achtergrond, de lessen van zijn pianodocenten en zijn ontluikende seksualiteit met zijn lievelingsstukken uit de klassieke muziek. Zijn analyse van een fuga van Bach of een impromptu van Schubert is zo inspirerend, dat je stopt met lezen om de muziek te beluisteren.||https://www.volkskrant.nl/cultuur-media/kunstig-relaas-van-pianist-en-voormalig-wonderkind-jeremy-denk~b0cecdc2/
2022-07-07||Smerig, grappig, treurig: deze Franse debuutroman is het allemaal||Over oom is het vreemdste boek dat ik de afgelopen jaren heb gelezen. Het is smerig en grappig en treurig tegelijk, het is fascinerend. In eindeloos uitdijende zinnen (in het voorlaatste hoofdstuk staat maar één punt) creëert debutant Rebecca Gisler een werkelijkheid die niet zo veel afwijkt van de droom waarmee het boek opent. Daarin zoekt de hoofdpersoon haar oom, die in het gat van de wc verdwenen moet zijn. Samen met haar oom en haar broer vormt ze een huishouden in het vervallen huis van hun overleden grootouders aan de Bretonse kust. Hun oom is begin 50, hij maalt niet om hygiëne, eet het liefst chocoladekoekjes en houdt er zonderlinge maar hardnekkige gewoonten op na. Een van zijn bezigheden is het zetten van mollenvallen, ‘buisvormige dingen die elke veertig seconden geluidsgolven produceren, geluidsgolven die mollen verjagen en die voor mensenoren niet hoorbaar schijnen te zijn, zodat wij, mijn broer en ik, misschien wel in mollen zijn veranderd, want ons duurzame samenwonen werd elke veertig seconden doorbroken door een heel goed waarneembaar gesnerp’. Over oom is geen plotloze roman die het alleen van de sfeer moet hebben, integendeel. Het vredige leventje van oom wordt ruw verstoord, waarna niets meer zal zijn zoals het was. Niet voor hem en niet voor zijn neefje en nichtje.||https://www.volkskrant.nl/cultuur-media/smerig-grappig-treurig-deze-franse-debuutroman-is-het-allemaal~b71e8f44/
2022-07-07||Wat leest u deze zomer en waarom? Deel uw tips in de Volkskrant Leesclub||Veel moois hebben we samen gelezen in de Volkskrant Leesclub (te vinden op Facebook). We begonnen, na de zomerstop, afgelopen september met het verzameld werk van dichter en P.C. Hooft-prijswinnaar Alfred Schaffer, zo heb ik u lief – alle gedichten tot nu toe. Daarna lazen we Kruispunt van Jonathan Franzen. Vervolgens de postuum verschenen spionagethriller Silverview, de zwanenzang van de Brits-Ierse auteur John le Carré. Toen De dood in Taormina van Arnon Grunberg. In januari en februari lazen we de dikke pil Naar het paradijs van Hanya Yanagihara. Vervolgens de ontroerende debuutroman Waar gezongen wordt van Shula Tas. Daarna Monterosso mon amour, de novelle die Ilja Leonard Pfeijffer schreef voor de Boekenweek. Ook hebben we het actuele Aleksandra van Lisa Weeda bestudeerd. En afgelopen maand lazen we de dichtbundel Dagen in huis van Roelof ten Napel, onlangs uitgeroepen tot winnaar van De Grote Poëzieprijs 2022, voor de beste Nederlandstalige bundel van afgelopen jaar. Op volkskrant.nl/lezen kunt u alle leeswijzers van de besproken boeken terugvinden. De Volkskrant Leesclub houdt nu een zomerstop en is er weer in september. In de tussentijd zijn we heel benieuwd naar uw zomerboekentips. Wat leest u en waarom?||https://www.volkskrant.nl/cultuur-media/wat-leest-u-deze-zomer-en-waarom-deel-uw-tips-in-de-volkskrant-leesclub~bfc0b2b9/
2022-07-07||Boris Johnson treedt na de zomer af als premier||Omringd door zijn medewerkers, enkele trouwe ministers en zijn vrouw Carrie (met baby Romy) gaf Johnson een korte toespraak voor de beroemde deur van Downing Street 10. Hij richtte zich vooral tot de kiezers die hem drie jaar geleden een mandaat hadden gegeven en beweerde en passant het slachtoffer te zijn geworden van het kudde-instinct van Westminster. In de afgelopen dagen heeft hij zo lang mogelijk geprobeerd aan te blijven, maar dat bleek onmogelijk te zijn. Johnson heeft altijd benadrukt dat hij door het volk is gekozen. Met name in Midden- en Noord-Engeland hebben veel kiezers niet zozeer op de Conservatieve Partij gestemd, als wel op Boris Johnson persoonlijk. Het Verenigd Koninkrijk is echter een parlementaire democratie, waar een afgevaardigde wordt gekozen in een kiesdistrict en de premier wordt uitverkoren door zijn collega-volksvertegenwoordigers. Johnsons visie past meer bij een presidentieel systeem. Er is nu discussie ontstaan over de vraag of hij nog wel een paar maanden kan aanblijven. Het drama van de afgelopen dagen heeft voor veel woede en kwaad bloed gezorgd binnen de regeringspartij. Bovendien is er na het opstappen van meer dan vijftig leden van de regering een bestuurscrisis ontstaan. Veel Conservatieven willen dat vicepremier Dominic Raab interim-leider wordt. Johnsons aartsrivaal, zijn voormalige topadviseur Dominic Cummings, heeft gewaarschuwd dat zijn oude baas nog lang niet weg is. ‘Ik ken die knul,’ twitterde hij, ‘en ik kan je vertellen dat hij niet denkt dat het voorbij is. Hij denkt: ‘Er is een oorlog aan de gang en dan kan er van alles gebeuren. Tijdrekken, tijdrekken. Ik kan nog altijd ontsnappen, ik heb een mandaat, de achterban houdt van me. Ik moet september halen’.’ Inmiddels heeft Johnson nieuwe ministers aangesteld om verder te gaan. Als Johnson per direct opstapt, zal zijn premierschap twintig dagen korter zijn dan dat van zijn voorganger, Theresa May. De premier was van plan om op trumpiaanse wijze door te vechten, maar de genadeklap werd donderdagochtend uitgedeeld door Nadhim Zahawi, de net aangestelde minister van Financiën. ‘Minister-president,’ liet hij weten, ‘dit is niet houdbaar en zal alleen maar slechter worden, voor jou, de partij, en nog belangrijker, het land. Je moet het juiste doen en nu weg gaan.’ Johnson heeft ook telefonisch contact gehad met de koningin, maar het paleis laat niets los over de inhoud van het gesprek. Johnson is drie jaar premier geweest en zal de geschiedenis ingaan als een politieke showman die zijn land uit de Europese Unie heeft geleid. Leden van de Conservatieve Partij gaan nu voor de derde keer in zes jaar een nieuwe leider kiezen. Deze wordt automatisch premier. Onder diens leiding zal de relatie tussen het Verenigd Koninkrijk en de EU naar verwachting verbeteren. Voor Johnson komt een einde aan een enerverend premierschap dat veel korter heeft geduurd dan hij had gedroomd. Politieke hoogtepunten waren het voltooien van de Brexit, het vaccinatiesucces tijdens de pandemie en zijn leiderschap in de Oekraïnecrisis. Hij ging ten onder aan zijn gebrek aan integriteit en zijn neiging om de waarheid te verdoezelen. Sinds de eerste berichten over lockdownborrels op Downing Street 10, eind vorig jaar, hing Johnsons premierschap aan een zijden draadje – net zoals hij tien jaar geleden zelf tijdens de Olympische Spelen met twee Britse vlaggetjes aan een vastgelopen kabelbaan hing in een Londens park. Dat beeld droeg indertijd bij aan zijn imago als politieke stuntman. Hij was een meester in het enthousiasmeren van collega’s, kiezers en zijn eigen personeel, maar voor het besturen van een land waren andere kwaliteiten vereist. Lange tijd piekerde hij er niet over om op te stappen, erop wijzend dat hij het goed deed in de grote dossiers. Steeds meer partijgenoten begonnen zich zorgen te maken over de schade die hij met zijn immorele en wispelturige gedrag toebracht aan partij en koninkrijk. Begin juni probeerde een deel van de fractie tevergeefs hem weg te stemmen, maar hij kreeg toen nog het voordeel van de twijfel. Dat voordeel verdampte na verloren verkiezingen en een nieuwe affaire – waarbij hij wederom bleek te hebben gelogen. Zelfs na het opstappen van de topministers Rishi Sunak (Financiën) en Sajid Javid (Volksgezondheid) weigerde Johnson te vertrekken. Wat woensdag volgde, was een gevecht tegen de bierkaai. De vooraanstaande minister Michael Gove riep Johnson op de strijd te staken, in het Lagerhuis gaf Javid een vernietigende afscheidstoespraak en het ene na het andere lid van de regering stapte op. De leegloop was dusdanig omvangrijk dat fractiemanagers geen vervangers meer konden vinden voor de opengevallen plekken. Met Johnsons vertrek als premier dit najaar komt er een einde aan een unieke tijd in de Britse politiek. Hij was aan de macht gekomen dankzij de Brexit, een gebeurtenis die mede door hem is veroorzaakt. Met zijn ongerijmde gedrag en zijn ongekamde haardos wist hij niet alleen zijn eigen achterban te verleiden, maar ook hele groepen kiezers uit het noorden van het land die niet eerder in hun leven Tory hadden gestemd. Maar Johnson stond ook bekend om zijn roekeloze en egocentrische gedrag, zowel in zijn persoonlijk leven als in de politiek. Dat heeft tot zijn pijnlijke ondergang geleid. Er is geen evidente favoriet om Boris Johnson op te volgen. Minister van Buitenlandse Zaken Liz Truss en de dinsdag als minister van Financiën afgetreden Rishi Sunak worden vaak genoemd. Tot de andere kandidaten behoren Penny Mordaunt, Nadhim Zahawi, Suella Braverman, Tom Tugendhat en Steve Baker. Binnen twee weken zal de fractie de longlist uitdunnen tot twee kandidaten. Tijdens het zomerreces kunnen de 200 duizend leden van de Conservatieve Partij een nieuwe leider kiezen, die dan meteen premier wordt. Deze kan verkiezingen uitschrijven om een eigen mandaat te verwerven. In zijn afscheidstoespraak omschreef Johnson zo’n leiderschapsverkiezing op kenmerkende wijze als een ‘briljant darwiniaans systeem’.||https://www.volkskrant.nl/nieuws-achtergrond/boris-johnson-treedt-na-de-zomer-af-als-premier~b0e78dba/
2022-07-07||De ‘nieuwe Sacre’ van choreograaf Hooman Sharifi vraagt vooral een offer van het publiek ★☆☆☆☆||Het begon nog wel zo leuk, met dansers die zich kwamen voorstellen langs rijen toeschouwers. ‘Hi, ik ben Rosa uit Teheran, hoofdstad van Iran, maar hoofdsteden zijn saai’ en ‘Hai, ik ben Hooman, dank voor het komen.’ Maar eenmaal in doodse stilte op het grote toneel rekken de zes dansers de tijd enorm op, door ieder traag na elkaar met een nadrukkelijk zwaarmoedige solo over het lege podium te trekken. De een stampvoet wijdbeens over de houten vloer. De ander baant zich gebukt moeizaam een weg alsof hij iets zoekt in een veld vol modder. Choreograaf Hooman Sharifi zelf eindigt zijn solo ruggelings op de vloer, schokkend met zijn volle lijf, zijn zware kuiten spartelend onder zijn zwarte rok vandaan, als een kever op zijn schild. Vervolgens klappen en rinkelen ze in een kringetje. En vallen ze in herhaling, maar dan allemaal tegelijk. Want het zou in Sacrifice while lost in salted earth gaan om de kracht van het collectieve offer. Maar wat deze Nederlandse première in festival Julidans met het beroemde lenteoffer uit Le sacre du printemps van Igor Stravinsky te maken heeft, blijft een raadsel. De in Iran geboren en jaren geleden in Noorwegen neergestreken choreograaf zegt met deze Iraanse makers een nieuwe Sacre te brengen. Maar kun je het spugen van rood sap op slordig neergelegde blanco A4’tjes als collectief bloedoffer zien? Is het dan pijnlijk dat een van de danseressen bijna uitglijdt over het zelf veroorzaakte vocht? En verwijst die gezouten aarde naar bijbelse spreuken of het tegengaan van bederf? Wanneer tamboerspeler Arash Moradi eerst stroef zijn driesnarige Perzische instrument bespeelt en dan toch mag losgaan om het zestal een slag in de rondte te jagen, is het vooral een offer van het publiek om die rit uit te zitten. Collectief, met gezucht, dat wel.||https://www.volkskrant.nl/cultuur-media/de-nieuwe-sacre-van-choreograaf-hooman-sharifi-vraagt-vooral-een-offer-van-het-publiek~bf57c24a/
2022-07-07||Een kant van Kanye West die we nog niet kenden: ontwerper van verpakkingen voor McDonald’s||Is rapper Ye (alias Kanye West) de ontwerper van de nieuwe hamburgerdoosjes van McDonald’s? Het was een raadselachtig bericht op Instagram, maar omdat de afzender een bereik heeft van dik 16 miljoen volgers en zich al eerder serieus met design bemoeide, is het ontwerp wellicht te lezen als een signaal dat de hamburgergigant nadenkt over zijn imago en huisstijl. En er staat nogal wat op het spel voor McDonald’s, dat slechte rapportcijfers heeft op gebied van gezondheid en milieubelasting. Het vierkante doosje dat Ye liet zien is van dof bruin karton, met een transparante strook rondom, waarachter een zweterige hamburger glimt. Qua kleurstelling staat het diametraal op het felrood en goud waar McDonald’s nu mee wordt geassocieerd. Hoe serieus is dit ontwerp, dat Ye maakte in samenspraak met de Japanse industrieel ontwerper Naoto Fukasawa? ‘Het zal Ye vooral gaan om de buzz’, zegt merkenstrateeg Bert de Wit van Positivity Branding. ‘Het zou raar zijn als de onlangs gelanceerde nieuwe verpakkingslijn van McDonald’s nu alweer ter discussies staat.’ En qua design blijft het gissen naar Ye’s idee. Dat McDonald’s en Ye innig zijn, is wel officieel bevestigd. De rapper is een grote fan van fastfood. In februari was hij te zien in een McDonald’s-reclame tijdens de Super Bowl. ‘Next week it’s the fries’, was zijn bijschrift op Instagram – de post is alweer verwijderd – een zin uit Kanye Wests nummer Gold Digger. ‘Een stijlicoon als Ye kan veel betekenen voor je merk’, zegt De Wit. Het bruine doosje zelf scoort laag bij de merkenstrateeg. ‘Het lijkt een signaal om terug te keren naar de basis, what you see is what you get. Maar als verpakkingsconcept mist het een belofte en boodschap.’ Als het statement van duurzaamheid is, mist het kracht. Bovendien is volgens De Wit een duurzaamheidsclaim lastig voor McDonald’s. ‘Die enorme productie van rundvlees is niet opeens minder vervuilend met een nieuw doosje. Een groot bedrijf moet waken voor greenwashing, oneigenlijke ecologische claims. Dat keert zich tegen je.’ Wel lijkt het dat ook McDonald’s iets meer aardse kleuren in zijn verpakkingen stopt. In de nieuwe verpakkingslijn – die nog niet in Europa is geïntroduceerd – is het rood al ingeruild voor aardbruin (hamburger), blauwgroen (visburger) en mosterdgeel (cheeseburger). Kleuren die dichter bij natuurwaarden liggen. ‘De post van Ye kan een poging zijn om de discussie aan te zwengelen over zijn favoriete fastfoodketen. Stof tot nadenken, in dat opzicht werkt Ye’s post prima, al is het lastig te bepalen hoe constructief het uitpakt.’||https://www.volkskrant.nl/cultuur-media/een-kant-van-kanye-west-die-we-nog-niet-kenden-ontwerper-van-verpakkingen-voor-mcdonald-s~b100166a/
2022-07-07||Onderzoek naar belangenverstrengeling bij publieke omroepen ||Het gaat bijvoorbeeld om persoonlijke en werkrelaties tussen beleidsbepalende functionarissen van de NPO en personen in relevante functies buiten de publieke omroep. Onlangs maakte een klokkenluider bij de NPO melding van constructies waarbij het salarisplafond bij de publieke omroep zou zijn ontweken. De klokkenluider had hierover een vertrouwelijk gesprek met de hoogste ambtenaar van het ministerie van Onderwijs, Cultuur en Wetenschap, Later bleek dat deze ambtenaar goed bevriend is met toenmalig NPO-baas Shula Rijxman. De klokkenluider was vooraf niet op de hoogte gebracht van deze privérelatie. Er kwam deze week nog een tweede zaak rond Rijxman aan het licht. Zij zou in 2017 een privévakantie met staatssecretaris Sander Dekker (VVD) van Media niet hebben gemeld bij haar werkgever. Het Commissariaat voor de Media meldt dat er gedurende het onderzoek geen mededelingen meer worden gedaan. Het is niet duidelijk wanneer het onderzoek klaar zal zijn. Een aantal NPO-presentatoren lag de afgelopen jaren ook onder vuur vanwege mogelijke belangenverstrengeling. Zo was Boer zoekt vrouw-icoon Yvon Jaspers een actief bij ForFarmers, het grootste veevoerbedrijf van Europa. Het Commissariaat voor de Media stelde een onderzoek in, maar oordeelde uiteindelijk dat er geen sprake was van belangenverstrengeling. Ook stelde de waakhond vorig jaar een onderzoek in naar de campagnefilmpjes die Op1-presentator Jort Kelder maakte voor Forum voor Democratie-leider Thierry Baudet. Dit onderzoek loopt nog. Ook rezen er vragen rond het commerciële concert dat Matthijs van Nieuwkerk organiseerde rond zijn programma Matthijs gaat door.||https://www.volkskrant.nl/cultuur-media/onderzoek-naar-belangenverstrengeling-bij-publieke-omroepen~bf69c1e8/
2022-07-07||Danseres Louise Lecavalier: ‘Vroeger wilde ik hoog kunnen vliegen, nu wil ik ook landen’||Waren die peroxide gebleekte, lange haren een statement om als jonge twintiger vooral wild en woest te lijken? Danseres en choreograaf Louise Lecavalier, inmiddels 63, schudt verlegen haar hoofd, tijdens een zoominterview vanuit haar Canadese huis. ‘Nee, totaal niet. Ik houd simpelweg niet van haren kammen. Blonde lokken passen niet bij mij, dan lijk ik een lief romantisch meisje. Ik heb alles gedaan om dat beeld te voorkomen: kaal geschoren, zwart geverfd. Door dat bleken werden het vanzelf dreadlocks en hoefde ik er niets meer aan te doen. Heerlijk.’ Wie Lecavalier, geboren in Montreal, in de jaren tachtig en negentig heeft zien dansen als boegbeeld van de Canadese dansgroep LaLaLa Human Steps, heeft zeker twee beelden op het netvlies staan: dat ongetemde, gespierde uiterlijk en die horizontale dubbele salto waarmee ze zich vanuit stilstand met de energie van een torpedo in de armen van haar danspartners wierp. Flame on legs werd ze genoemd, cyber derwish, kamikaze, raket, pitbull, tornado, wervelwind, miniatuurleeuwin. Allemaal vanwege die onnavolgbare dubbele schroef, waarmee ze LaLaLa en choreograaf Éduard Locke wereldfaam bezorgde. Van 1981 tot 1999 was ze zijn muze en blikvanger (en tussendoor ook geliefde). Toen begaf haar heup het. Niet door die riskante kamikazedans, maar door een misser tijdens een chiropractische behandeling. Ze verliet de groep – ‘Édouard maakte van ons vierkoppige LaLaLa een steeds groter balletgezelschap. Ik ben meer een loner.’ Ze trok naar Parijs voor een nieuwe liefde, kreeg een kunstheup én een meisjestweeling (inmiddels 21 jaar). ‘Dat nieuwe gewricht maakte mij flexibeler dan ooit.’ Dus ging Lecavalier opnieuw dansen, ze begon in 2006 een eigen groep, Fou Glorieux, en durfde er eindelijk voor uit te komen dat ze ook zelf creëert. Ze choreografeert en danst nog steeds. Dit weekend treedt ze op tijdens Julidans in Amsterdam met haar solo Stations op even bezwerende als meedogenloze uithalen van bassaxofonist Colin Stetson. Volgend jaar is ze met Stations ook te gast in Kerkrade, tijdens festival schrit_tmacher. Dat ze dan 64 is, deert haar voor geen meter. ‘Vroeger wilde ik hoog kunnen vliegen, nu wil ik ook landen, aarden. Ik ben pas compleet als ik vogel en olifant tegelijk kan zijn, engel en duivel.’ Niets in haar karakter en zachte stem komt overeen met dat ongepolijste stoere imago van toen. ‘Ik ben verlegen en perfectionistisch. Om dat overbewustzijn op toneel uit te schakelen, dans ik extreem snel of extreem langzaam. Dan moet ik wel mijn ego loslaten en breekt mijn lichaam los van mijn kritische geest. Dansen op mediumsnelheid is niks voor mij.’ Haar sterrenstatus ontleent Lecavalier aan een samenwerking met David Bowie; in 1990 lagen tienduizenden fans aan haar voeten toen ze in New York en Los Angeles met Bowie op het podium danste tijdens zijn Sound + Vision tour. In zijn videoclip Fame 90 (geregisseerd door Gus Van Sant) slingert ze hem met groot gemak dwars over haar bicepsen. ‘David had in 1985 onze voorstelling Human Sex gezien. Zijn agent heeft daarna Édouard gebeld met een vraag voor samenwerking, maar zonder te willen zeggen om wie het ging. Édouard weigerde een video te sturen naar iemand die zich niet bekend maakt. ‘Een jaar later nodigde David ons zelf uit voor zijn show en is toen op ons afgestapt. Wij hebben hem gevraagd een repetitie van ons bij te wonen. Terwijl wij als dansers er shabby bijliepen, verscheen David in een hallucinerend zwart pak in de studio. Vervolgens hebben we eerst fragmenten uit Human Sex opgevoerd tijdens zijn Glass Spider Tour in 1987 en in 1990 samen die nieuwe concertshow en videoclip gecreëerd.’ In de jaren negentig vroeg ook Frank Zappa, een half jaar voor zijn dood, of Lecavalier zijn nieuwe compositie G-Spot Tornado wilde opluisteren met een duet tijdens een concert met groot orkest. ‘Door al die musici op het podium was er geen ruimte voor een fatsoenlijke dansvloer. Maar ik wilde zo graag voor hem dansen. Frank was al ziek, had zijn vrouw, dochter en zoons bij zich als steun, maar hij had nog wel steeds die ongelooflijke twinkeling in zijn ogen. Frank is als dirigent ergens anders gaan staan om plek voor ons te maken en te zorgen dat hij zelf ons ook kon zien dansen.’ Tussen al die beroemdheden met wie de verlegen Lecavalier heeft samengewerkt, staan ook de Zweeds-Nederlandse theaterregisseur Jakop Ahlbom en filmregisseur Boudewijn Koole. Ahlbom was na een optreden van haar in Amsterdam brutaal op haar afgestapt met de vraag of ze een stervende vrouw wilde vertolken in zijn korte dansfilm Offground (2013). In deze koortsdroom verliest een jongen zijn dementerende moeder zonder te beseffen dat ze voor altijd verdwijnt. Eerst speelt hij nog vrolijk handenspelletjes met haar. Wanneer de piano stilvalt, schieten hun handen los, stijgt zij boven tafel uit om daarna als reliëf in het blauwe behang op te gaan. ‘Ik had net zelf twee jonge dochters. Ik vond het zo’n troostrijk beeld dat voor het kind het definitieve afscheid wordt verzacht doordat ik ergens in die ruimte blijf zweven.’ Zelf heeft Lecavalier haar 91-jarige moeder nog. Al durft ze die en haar beide dochters uit verlegenheid vaak nauwelijks voor eigen werk uit te nodigen. ‘Ik voel mij ook op mijn 60ste nog altijd een absolute beginner.’||https://www.volkskrant.nl/cultuur-media/danseres-louise-lecavalier-vroeger-wilde-ik-hoog-kunnen-vliegen-nu-wil-ik-ook-landen~bcc2539f/
2022-07-07||Hoogmoed kwam voor de val van Boris Johnson||Lees hier hoe zijn eigen ondergang tegemoet stuntelde.||https://www.volkskrant.nl/nieuws-achtergrond/hoogmoed-kwam-voor-de-val-van-boris-johnson~b5ec937c/
2022-07-07||In Caïro's make-over is geen plek voor de drijvende herinnering aan de gouden jaren||Ze waren de thuishaven van Duitse spionnen in de Tweede Wereldoorlog. Ze vormden het decor voor menig filmklassieker en voor de bohemiens uit In een roes op de Nijl (1966), de roman van de Egyptische Nobelprijswinnaar Naguib Mahfouz. Ze zijn een drijvende herinnering aan Caïro’s gouden jaren. En nu moeten de laatste woonboten in de Nijl verdwijnen. Caïro ondergaat een totale make-over, met als gevolg dat er voor de 32 schilderachtige woonboten – een deel stammend uit de negentiende eeuw – geen plek meer is. Er liggen blauwdrukken voor nieuwe bruggen, nieuwe snelwegen, nieuwe voedselketens en zelfs een geheel nieuwe hoofdstad, even buiten Caïro. Op de Nijl zijn alleen nog commerciële plezierjachten en luxerestaurants welkom. Naar buiten toe verkondigt de regering dat de woonboten vies en vervuilend zijn. ‘Ze zijn als vervallen auto’s waarvan de licentie in 1978 is verlopen’, zo zei Ayman Anwar, het hoofd van het regeringskantoor voor de ‘Bescherming van de Nijl’ op tv-zender MBC Masr. In een poging de geesten rijp te maken voor onteigening voerde hij aan dat drie van de boten zouden toebehoren aan leden van de Moslimbroederschap, een partij die onder president Abdel Fatah al-Sisi volledig in de ban is gedaan. De Nijloever moet zijn ‘beschaafde uiterlijk’ terugkrijgen. ‘En beschaafd betekent in dit geval commercieel winstgevend’, aldus het subtiele commentaar op Mada Masr, een oppositiegezinde website die in eigen land verboden is en alleen via een beveiligde VPN-verbinding te lezen is. Volgens de eigenaren van de woonboten (‘awama’, in het Arabisch) vroegen ze de laatste jaren veelvuldig om verlenging van hun aanmeerrechten, en werd die telkens geweigerd. Een petitie van drieduizend bezorgde ondertekenaars haalde niets uit, en op compensatie hoeven de bewoners niet te rekenen. Eén van de eigenaren, de Egyptisch-Britse filmmaker Omar Robert Hamilton, begon op sociale media een mini-campagne en wist naar eigen zeggen het ministerie van Justitie zover te krijgen niet alle boten naar de sloop te sturen. ‘We zijn strijdbaar, maar natuurlijk is het beangstigend’, zo zei hij tegen het online platform Middle East Eye. ‘Dit is een familiehuis, mijn broer en ik zijn hier getrouwd.’ Een paar dagen later werd hun woonboot weggesleept, met onbekende bestemming. Grootstedelijke vernieuwing is in de mode, ook elders in de Arabische wereld. Dat gaat zelden zachtzinnig. Begin dit jaar werd een kilometers grote wijk in de Saoedische havenstad Jeddah platgewalst om plaats te kunnen maken voor onder meer een operahuis, een jachthaven en een sportstadion. Het leidde tot veel kritiek online, een zeldzaamheid in een land waar dissidenten de cel in draaien. Een anonieme activist sprak tegenover de BBC van de ‘verwoesting van de stedelijke geschiedenis’, terwijl op sociale media een vergelijkbare hashtag trending topic werd. Net als hun Saoedische lotgenoten moesten de bewoners van de woonboten haastig op zoek naar andere woonruimte. De 31-jarige Mohamed Mohamed vertelde de in Dubai gevestigde website The National dat hij bij zijn vader is ingetrokken. Het Egypte van nu lijkt volgens hem in niets meer op de republiek van literator Mahfouz. ‘Alleen het kolossale en het imponerende worden nog toegestaan.’ De tanige Ekhlas Helmy (88) bracht nagenoeg haar hele leven op het water door. Tegen de Engelse editie van Al Jazeera zei ze begin deze week dat ze niet van plan is te vertrekken. ‘Als ik mijn boot verlaat, betekent dat mijn dood. Ergens anders kan ik niet leven.’ Jenne Jan Holtland is correspondent in Beiroet.||https://www.volkskrant.nl/columns-opinie/in-cairo-s-make-over-is-geen-plek-voor-de-drijvende-herinnering-aan-de-gouden-jaren~bc1d1cfc/
2022-07-07||De beroemdste vrouw van de wereld wordt weggespeeld en Victoria Beckham eet al 25 jaar hetzelfde||Laat mij de kinderen van de sterren zien, en ik zal de sterren duiden. Zoiets zal vanaf nu het motto van uw sterrenkijker zijn, want toen zij deze week foto’s zag van North West, de dochter van Kanye West en Kim Kardashian, bij de Parijse modeshows, wist ze zeker dat minstens een van die twee ouders, of misschien wel allebei, een genie moest zijn om zo’n kind te krijgen. Wat een uitstraling, wat een charisma, wat een onverstoorbare powerhouse van 9 jaar tussen alle paparazzi en Anna Wintour. En ook: wat een stijl. Bij de ene show droeg North een soort enorme über-Crocs met metalen platen aan de voorkant, een kruising tussen bouwvakkerskistjes en campingschoenen. Bij de andere een compleet krijtstreeppak met gilet, dasspeld en plooirok. Daarbij een intrigerende neusketting; een ring door de neus, daaruit kwamen twee zilveren kettingen, en die kettingen liepen naar een oorbel. Bij een gemiddeld kind zou uw sterrenkijker zeggen, niet doen kind, dat komt alleen maar in de war met je springtouw en je vlechten, maar bij iemand met de levenshouding van North West – de levenshouding van een doorgewinterd genie van een jaar of 60 – zou ik dat niet in mijn hoofd halen. Het grappige is dat moeder Kim, die ook haar best deed met allerlei zilveren hondenbanden om haar nek, beige plastic verpakte borsten, en diezelfde neusring, totaal wegviel op de Parijse foto’s. De beroemdste vrouw ter wereld kan misschien ook alleen maar weggespeeld worden door haar eigen dochter. Uw sterrenkijker is erachter gekomen hoe je ultraberoemde mensen meer kunt laten onthullen dan ze normaal gesproken doen: podcasts. Het lijkt tot de meeste sterren niet doorgedrongen te zijn dat die informele, in knutselige studiootjes opgenomen programma’s door velen worden beluisterd, en daarom zijn ze in podcasts veel opener dan in andere media. Zo onthulde David Beckham bij de podcast The River Cafe Table 4 dat hij ‘helaas getrouwd is met iemand die al 25 jaar hetzelfde eet’. Zijn vrouw Victoria, vertelde hij, eet al die tijd al ‘alleen gegrilde vis en gestoomde groenten’. Victoria Beckham sloeg terug in Vogue, waar ze zei dat haar man haar ‘nogal saai’ deed klinken. Zijzelf kwam in Vogue met een hele lijst dingen die ze best mocht: avocado, noten, elke ochtend een glas pure appelciderazijn en collageenpoeder in haar koffie. Erna kwam een stroom andere publicaties op gang over wat ze allemaal at. Een Spaanse chef die kookte bij het huwelijk van Sergio Ramos liet weten dat Victoria permanent aan tafel zat met kokoswater, een bak met pepermunt en een fles ontsmettende gel. Bij Euro 2004, wist de Daily Mail, zat ze op een dieet van aardbeien met mineraalwater. En, wist de Mail, dit jaar was haar favoriete snack: een volkoren cracker met zout erop. Noem dat maar eens saai!||https://www.volkskrant.nl/mensen/de-beroemdste-vrouw-van-de-wereld-wordt-weggespeeld-en-victoria-beckham-eet-al-25-jaar-hetzelfde~bd67c5ef/
2022-07-07||De Ombudsclown haalt geen gebbetje uit met Corry de Groot||‘Wat? NU??’, begint Corry de Groot. ‘Met plezier vandaag de vele, mooie artikelen over Remco Campert gelezen. Maar wat schetst mijn verbazing: boven de columns van Campert en Jan Mulder staat consequent CaNu in plaats van CaMu! Nut kent dit nauwelijks, niet? Of heb ik het niet begrepen?’ De Ombudsclown heeft om opheldering gevraagd bij de vormgever. De keuze voor CaNu komt voort uit het feit dat het een hele reeks stukjes betrof, niet alleen CaMu’tjes maar ook andere columns. Mogelijk zag Corry de Groot over het hoofd dat alleen de eerste column een CaMu was. Welnu, de vormgever aan het woord: ‘Aangezien het oude stukjes van Campert waren (niet van Mulder) die opnieuw onder de aandacht zouden komen hebben we er Campert Nu van gemaakt, afgekort tot CaNu – als gebbetje.’ Wat nu? Nu doet de Ombudsclown Corry de Groot graag een exemplaar van Campert Compleet toekomen – géén gebbetje. Klagen loont! didu@volkskrant.nl||https://www.volkskrant.nl/cultuur-media/de-ombudsclown-haalt-geen-gebbetje-uit-met-corry-de-groot~bf155f5c/
2022-07-07||Litouwse crowdfunding levert Oekraïne drone op, en fabrikant betaalt er graag aan mee||De Litouwse minister van Defensie liet woensdag op Twitter weten dat de drone elk moment aan Oekraïne geleverd kan worden. Hij staat nu nog op een militaire luchthaven in het noorden van Litouwen. De schenking begon eind mei in de politieke-satirische show van programmamaker Andrius Tapinas op het youtubekanaal Laisves TV (laisves betekent vrijheid). Tapinas, een soort Litouwse Arjen Lubach, betoogde dat de Bayraktar TB2-gevechtsdrone cruciaal is voor de Oekraïense strijd tegen Rusland, maar dat Oekraïne er te weinig van had. In zijn frustratie over de trage westerse wapenleveranties aan Oekraïne begon hij zelf maar een crowdfundingsactie. Tapinas is zeer populair op sociale media, en de crowdfundingsactie sloeg zodoende aan in Litouwen. Hoewel het Baltische land maar 2,6 miljoen inwoners kent, haalden de initiatiefnemers 6 miljoen euro op voor de drone. Daarvan was 5,4 miljoen al binnen drie dagen binnen. Litouwen werd tot 1991 door Rusland bezet. Veel Litouwers vrezen dat als Rusland Oekraïne verslaat en bezet, Litouwen het volgende doelwit zal zijn. De solidariteit met Oekraïne is dan ook groot. Litouwen ving meer dan vijftigduizend vluchtelingen op, van wie een deel alweer is teruggekeerd naar Oekraïne. De Bayraktar TB2 is een grote gevechtsdrone van Turkse makelij, met een vleugelspanwijdte van 12 meter en een gewicht van 650 kilogram. De TB2 is vrijwel onzichtbaar voor radar. Opensourceblog Oryx meldde eind mei dat Oekraïne er een stuk of twaalf gebruikt, maar dat er ook al acht zijn gesneuveld. De drone is in Oekraïne zó populair dat er in maart een Oekraïens strijdlied over verscheen, dat in verschillende youtubevideo’s miljoenen malen bekeken is. De gedoneerde drone heeft de bijnaam Vanagas gekregen, die ook is afgedrukt op de voorkant van de drone. Vanagas is Litouws voor havik. Maar de bijnaam – het resultaat van een facebookpoll – was ook de codenaam van Adolfas Ramanauskas, een partizaan die vocht tegen de Russische overheersers na de Tweede Wereldoorlog. Ramanauskas werd in 1957 door de KGB ontvoerd, gemarteld en vermoord. Overigens is de ingezamelde 6 miljoen euro nooit in Turkije terechtgekomen. Toen de Turkse fabrikant van de crowdfundingsactie hoorde, besloot deze de drone via Litouwen aan Oekraïne te schenken. Het geld gaat nu naar het gevechtsklaar maken van de drone en naar humanitaire hulp aan Oekraïne.||https://www.volkskrant.nl/nieuws-achtergrond/litouwse-crowdfunding-levert-oekraine-drone-op-en-fabrikant-betaalt-er-graag-aan-mee~bc0f4763/
2022-07-07||Op Love, Damini is Burna Boy veelzijdiger dan ooit, maar een écht pakkend nummer met hitpotentie ontbreekt ★★★☆☆||Eindelijk weer dansen op live-muziek uit de hele wereld. Die euforie werd massaal gevoeld bij het concert van de Nigeriaan Burna Boy, 14 april in de Amsterdamse Ziggo Dome. Op de golven van het album Twice As Tall (2020) kwam hij als superster uit de coronacrisis. Love, Damini is zijn zesde album. Damini is zijn echte voornaam. Burna Boy (31) maakt vooral indruk omdat hij bijna achteloos uitblinkt in zowat alle wereldpopgenres van het moment, niet zelden tegelijk, binnen de grenzen van één nummer: elektronische pop, hiphop, R&B, dancehall, afrobeat, funk. Die ritmische veelzijdigheid etaleert hij ook op zijn nieuwe album. Science is lichte, eigentijds tikkende pop. In Kilometre wordt de beat zwaarder en vlamt Burna Boy als rapper. In de tollende single Last Last kun je nauwelijks nog kiezen: rapt of zingt hij nou? Glory, met Ladysmith Black Mambazo, is sfeervolle afro-gospel. Burna Boy laat meer van zichzelf zien dan voorheen, bijvoorbeeld in duetten met twee van de grootste popsterren van nu, Ed Sheeran en J. Balvin. Live zal hij er weer mee triomferen. Op Love, Damini blijft die triomf net uit. Het is wat veel allemaal, negentien nummers, waardoor richting het einde de ritmen op elkaar gaan lijken, ook al omdat Burna Boy uitblinkt in stijlen, maar toch iets minder in het schrijven van werkelijk pakkende hits. Daarvan had dit lange album er één of twee kunnen gebruiken.||https://www.volkskrant.nl/cultuur-media/op-love-damini-is-burna-boy-veelzijdiger-dan-ooit-maar-een-echt-pakkend-nummer-met-hitpotentie-ontbreekt~b7bc9e89/
2022-07-07||De stilistisch uitwaaierende liedjes van Gwenno zijn allemaal even mooi ★★★★☆||Ooit zong Gwenno Saunders (41) in The Pipettes (2003-2011), in jurkje met polkadots knipogend naar de meidengroepen van de jaren zestig. Als soloartiest werpt ze zich op als ambassadeur van de talen van haar jeugd: het Welsh van haar moeder op Y Dydd Olaf (2014), het Cornish van haar vader op Le Kov (2018) en het nieuwe, erg mooie Tresor (2022). Cornish wordt gesproken (zij het steeds minder) in het Engelse graafschap Cornwall en is verwant aan het Welsh. Waar Gwenno over zingt (natuur, moederschap, regiocultuur) weet je alleen als je de tekstvertalingen erbij neemt. Universeel zijn de mooie songs die ze schreef en de muzikale uitwerking ervan met producer (en haar geliefde) Rhys Edwards. Dat gaat van elektronische pop (Ardamm) tot psychedelische sixtiesfolk (Kan Me), van dromerige soundscapes (Tonnow) tot het soort pop dat we kennen van iemand als Charlotte Gainsbourg (Anima). Gwenno zingt het allemaal prachtig. Een mooie film, geregisseerd door Gwenno zelf, completeert Tresor, dat tot ver buiten Cornwall en Wales gehoord zou moeten worden.||https://www.volkskrant.nl/cultuur-media/de-stilistisch-uitwaaierende-liedjes-van-gwenno-zijn-allemaal-even-mooi~b33434e5/
2022-07-07||Superieur trekt sopraan Emma Kirkby lange lijnen ★★★☆☆||Kan ze het nog? Die impertinente vraag cirkelt in de Zutphense Sint-Janskerk boven het krullende haar van Emma Kirkby. De Engelse sopraan, een icoon van de oudemuziekpraktijk, is immers ook alweer 73. Sinds de dagen van flower power staat haar strakke, onopgesmukte geluid symbool voor een muzikale protestbeweging die de klassieke sector stevig heeft opgeschud. Een middelgrote kerk krijgt Kirkby nog altijd uitverkocht. Niet alleen oudere fijnproevers komen af op haar recital in de Zomer Academie Zutphen, het tweejaarlijkse festival van sopraan Johannette Zomer. Tot en met zondag zwermen ook aankomende beroeps om Kirkby heen. In masterclasses praat ze de jonge zangers bij over de stiel die haar beroemd heeft gemaakt: de lichte, welsprekende voordracht van muziek uit de barok. Eerste observatie, bij een lied van Giulio Caccini: Kirkby’s stem heeft er warme tinten bij. Tweede gedachte: al die kubieke meters kerk leveren niet de ideale akoestiek. Zuiverheid blijft soms een vermoeden, zeker bij snelle noten die vervloeien als waterverf. Tot halverwege het concert blijft de sfeer bevangen. Pas als Kirkby opstaat en A Tale out of Anacreon uitacteert, een liefdesrelaas met griezeltinten van Henry Lawes, wordt de ban met een applaus gebroken. Dat deze sopraan superieur lange lijnen trekt, blijft onverminderd hoorbaar. Komma’s en punten schikt ze perfect, aan zinnen geeft ze een natuurlijke cadans. Chic van luitist Fred Jacobs dat hij zich als begeleider niet op de voorgrond dringt. Vrij baan voor Dame Emma, de zangeres die ooit stem gaf aan een revolutie.||https://www.volkskrant.nl/cultuur-media/superieur-trekt-sopraan-emma-kirkby-lange-lijnen~b5c2046a/
2022-07-07||Dichter Maxime Garcia Diaz: ‘Mijn ervaring is: als je poëzie leest, kun je het niet snappen en alsnog mooi vinden’||‘Dit is precies waarom ik voor Het is warm in de hivemind heb gekozen als titel: omdat warm zowel benauwdheid als geborgenheid kan uitdragen. Het is een meertalige bundel met lange gedichten en plaatjes, die gaan over het internet en over wat opgroeien als meisje of jonge vrouw in deze tijd betekent. Ik bedoel eigenlijk girlhood, dat woord is moeilijk te vertalen. ‘De titel komt uit het laatste gedicht. Het is een zin waarmee ik verwijs naar het gevoel dat andere dichters soortgelijke dingen aan het denken zijn als ik, en dat ik dat zowel gezellig vind als benauwend, of zelfs een beetje bedreigend. Dat geldt überhaupt voor het onderdeel zijn van een hivemind, een collectief brein zoals het internet, een groep mensen, een generatie – je kunt van alles een hivemind noemen. Een collectief kan verbondenheid bieden, maar ook drukkend aanvoelen, waardoor je niet meer weet wie je zelf nog bent. ‘De bundel is fragmentarisch opgebouwd met veel gevonden taal: citaten van academische theoretici, popartiesten, een paar canonieke dichters, teksten uit tweets of memes. En ik denk, of dat hebben andere mensen me verteld, dat het lezen daardoor een beetje aanvoelt als het internet zelf, als het gevoel dat je krijgt wanneer je aan het scrollen bent, steeds verder doorklikt en je zowel mooie als lelijke dingen tegenkomt. Ook die ervaring vind ik zowel benauwend als aantrekkelijk: verzwolgen worden door het internet, information overload.’ ‘Nederlands, maar er staat veel Engels in de bundel. Als tiener schreef ik alleen maar in het Engels. Op een gegeven moment heb ik het Nederlands herontdekt. Omdat ik het interessant vond om terug te keren naar mijn moedertaal, maar ook om pragmatische redenen: ik wilde dingen schrijven in een lokale context, waar ik een gemeenschap en een carrière kon opbouwen, voor prijzen in aanmerking komen, subsidie kunnen aanvragen. ‘Wanneer kun je een bundel nog een Nederlandstalige bundel noemen? Een zin met één Engels woord is een Nederlandse zin, I guess? Een gedicht met één Engelse zin ook. Maar wat als je een Engelstalig gedicht hebt met drie Nederlandse zinnen, en je plaatst het in een bundel uitgegeven door een Nederlandse uitgever? ‘Toen ik een uitgever zocht en met het manuscript bezig was, dacht ik: er mag vast niks in het Engels in staan. Een regeltje hier en daar, maar niet een heel gedicht. Daar deed De Bezige Bij niet moeilijk over.’ Lacht: ‘Dus toen dacht ik: hoeveel Engels kan ik erin fietsen tot ik er geen prijs meer mee kan winnen voor het beste Nederlandstalige poëziedebuut? Maar ik ben toch ook loyaal aan het Nederlands, en ik wil die taal ook beschermen tegen de verengelsing – daarom schrijf ik nu Nederlandse gedichten met veel Engels erin, in plaats van Engelstalige gedichten zoals vroeger. ‘Ik heb wel een theorie bij mijn voorliefde voor Engels. Als kind werd het een escapistisch comforttaaltje voor mij. Simpelweg omdat het een andere taal was, bood het een ontsnappingsroute van het dagelijks leven en de wereld om me heen. Daar had ik kennelijk behoefte aan. Het zal er misschien ook mee te maken hebben dat mijn vader niet-Nederlands is, hij is Uruguayaans. Ik ben niet Spaanstalig opgevoed, die taal heb ik later geleerd.’ ‘Zoals de meeste mensen die op Instagram zitten heb ik er een ambivalente relatie mee. Ik denk dat ik gelukkiger zou zijn zonder. Ik heb een bubbel gecreëerd, een soort lekker warme hivemind, door accounts te volgen die ik prettig stimulerend vind, veel grappige meme-accounts. Maar tussendoor komen de reels, de video’s die Instagram op basis van je algoritme ongevraagd aan je laat zien. Dat zijn in mijn geval veel video’s van mensen die filters aan het uitproberen zijn, filters die je gezicht symmetrischer of je lippen voller maken. ‘Ik vind het contrast tussen de door mijzelf gecureerde feed en die reels best groot. De ijdele kant van Instagram vind ik minder boeiend en ook schadelijk. Vroeger was ik ook wel bezig met uiterlijk en schoonheid, maar sinds sociale media heb ik onzekerheden ontdekt waarvan ik nooit had gedacht dat ik me daar óók nog zorgen over moet maken. Terwijl ik echt wel weet: als je een mooie selfie van jezelf maakt, ben je mooi op die selfie, dat heeft weinig te maken met hoe je eruitziet als je door de supermarkt loopt.’ ‘Toen ik in 2019 het NK Poetry Slam won, vroeg een interviewer me of ik van plan was te blijven optreden. Toen heb ik iets geantwoord als: ‘Ik ben nu gedichten aan het schrijven waarvan ik niet eens weet hoe ik ze zou moeten voorlezen.’ Dat zijn gedichten die in de bundel staan, met veel leestekens en symbolen. Hoe spreek je die uit? ‘Voor mij is het toch altijd belangrijker geweest dat een gedicht mooi is om te lezen dan mooi om te horen. De ritmische slamgedichten uit die tijd schreef ik met het idee om ze voor te dragen. Ik denk dat ze daarom soms minder gelaagd zijn. De tekst is zo geschreven dat je alles bij één keer horen enigszins mee kunt krijgen. ‘Eén feministisch slamgedicht dat ik vaak voordroeg heb ik verhivemind voor de bundel, Mad girl theory heet het. Van dat gedicht had ik vaak het gevoel dat mensen er vooral voor klapten omdat het feministisch is. Ik denk dat je sneller wegkomt met een minder mooie vorm als mensen het eens zijn met de inhoud.’ ‘De eerste zin, uit een recensie van Meander Magazine die heel negatief was. De schrijver van die recensie vond het problematisch dat hij niet altijd kon uitmaken wie er in mijn gedichten aan de woord is: ik of ‘een Engelstalige knipselkrant in cyberspace’. ‘Dat het voor hem een onbevredigende leeservaring was, vind ik niet erg, omdat ik niet probeer te bevredigen volgens zijn maatstaven. Wat schreef hij nou precies, ‘van nooit naar nergens’? Ik vind ‘nooit’ en ‘nergens’ best mooie plekken om te zijn. Veel in dit boek heb ik geschreven tegen de verwachtingen in van wat poëzie zou moeten zijn. Als oude, traditionele poëzie in deze metafoor staat voor ‘ergens’, dan wil ik daar dus niet heen. Eigenlijk zei die recensie: je bent precies geslaagd in wat je probeerde te doen, maar ik vind dat helemaal niks. Dat is oké, smaken verschillen. Het is wel een mooi beeld wat hij daar schetst, die stalen bal in een flipperkast.’ ‘In het laatste gedicht staan twee woorden in het Grieks. Daar zit een heel verhaal achter, het is een verwijzing naar een boek dat ik las. Voor die Griekse woorden heb ik een vriendin die Grieks spreekt gevraagd mee te denken over de juiste woorden, met in mijn hoofd het idee: een lezer die heel erg toegewijd is zou dit kunnen overtypen als-ie wil weten wat er staat. Dat doet me denken aan van die kinderboeken waarin je op de pagina iets kunt wegschuiven, waar dan iets onder staat. ‘Ik hoop dat lezers nooit het gevoel krijgen dat ze alle verwijzingen of woorden die ze niet kennen moeten opzoeken. Bij poëzie hebben mensen vaak het idee dat ze alles moeten snappen, op dezelfde manier waarop je een nieuwsbericht snapt. Mijn ervaring is: als je poëzie leest, kun je het niet snappen en alsnog mooi vinden. Ik snap veel poëzie die ik lees eigenlijk niet. Maar ik blijf ergens aan hangen, ik vind een haakje. Dat kan zijn: ik snap wat je zegt, en ik vind het mooi wat je zegt. Of: ik snap helemaal niet wat je zegt, maar dit woord klinkt mooi, of deze zin spreekt tot de verbeelding.’ ‘Schrijver, klaarblijkelijk, maar ik heb overwogen psychologie te gaan studeren. Als schrijver kun je lekker psychologiseren, al moet ik daarvoor in de toekomst wel een beetje meer de fictiekant op. Ik vind het leuk om personages te bedenken en met ze aan de haal te gaan, zoals je vroeger met poppen speelde. ‘Ik denk dat iedere jonge dichter therapeutisch schrijft, en bezig is z’n laatste liefdesverdriet in een gedicht over een boom te gieten. Alle problemen waarmee ik op de middelbare school zat, probeerde ik te begrijpen en uit te werken door middel van gedichten over bomen – ik gebruikte eigenlijk nooit letterlijk bomen trouwens. Nu heb ik het ook over het patriarchaat, het kapitalisme en klimaatverandering, maar het is nog steeds therapeutisch om het leven met metaforen te verwerken.’||https://www.volkskrant.nl/cultuur-media/dichter-maxime-garcia-diaz-mijn-ervaring-is-als-je-poezie-leest-kun-je-het-niet-snappen-en-alsnog-mooi-vinden~bc73cf5e/
2022-07-07||Postpunker Naima Bock ontpopt zich als Braziliaans zwoele folkie  ★★★★☆||Na één album verliet bassist Naima Bock de Londense postpunkband Goat Girl, die ze mede had opgericht. Ze wilde haar eigen muzikale pad uitstippelen. De coronajaren kwamen in die zin goed uit: in de luwte, met producer Joel Burton aan haar zijde, ontpopte ze zich als folkie. Giant Palm is haar solodebuut. Dat Bock een voorliefde heeft voor Britse folk uit de late jaren zestig (van Pentangle tot Shirley Collins) is evident. Dat ze prachtige liedjes kan schrijven en aan Burton een dienstbare arrangeur en subtiele instrumentalist heeft, evenzeer. Er zit iets Frans in haar sound, een vleugje Laetitia Sadier van Stereolab. Je kunt bovenal goed horen dat ze een Braziliaanse vader heeft en een deel van haar jeugd in Brazilië heeft doorgebracht: haar folk heeft in liedjes als Toll of Working een bossanovagevoel. Vocaal lijkt ze een kruising tussen Nick Drake en Astrud Gilberto. Prachtig vertolkt ze de bossanovaklassieker O Morro, maar de Braziliaanse zwoelheid zit bij Naima Bock overal. Het maakt haar folk sensueel en tilt Giant Palm royaal boven het maaiveld uit.||https://www.volkskrant.nl/cultuur-media/postpunker-naima-bock-ontpopt-zich-als-braziliaans-zwoele-folkie~b30beaed/
2022-07-07||Schutter in Zwolse McDonald’s ging ‘uitermate gericht’ te werk: elf kogels van dichtbij||De man die de Turkse broers Ali en Hüseyin Torunlar op 30 maart doodschoot in de McDonald’s in Zwolle, ging daarbij volgens justitie ‘uitermate gericht’ te werk. Ali (57) werd van dichtbij door zes kogels getroffen, zijn vijf jaar oudere broer Hüseyin kwam door vijf kogels om het leven, zo bleek donderdag tijdens een drukbezochte inleidende zitting in de rechtbank van Zwolle. Volgens het Openbaar Ministerie heeft de 32-jarige Veysel Ü. de broers, met wie hij een conflict had over een grote som geld, ‘doelgericht’ om het leven gebracht. Het OM vindt het daarom onwaarschijnlijk dat de verdachte zich niets meer zegt te kunnen herinneren van het moment dat hij in het drukbezochte fastfoodrestaurant zijn pistool op zijn twee tafelgenoten leegde. Rond zes uur ’s avonds schoot Ü., nadat hij was opgestaan om koffie te halen, elf keer op de twee Turkse broers. Alle kogels troffen doel. ‘Daarmee kunnen we zeggen dat ieder schot raak was. Best knap voor iemand die niet weet wat hij heeft gedaan’, aldus de officier van justitie. Haar woorden waren donderdag te horen in de liefst vier zittingszalen die de Zwolse rechtbank vanwege de grote belangstelling beschikbaar had gesteld. De dood van de gekende Torunlar-broers heeft, zeker in de Turks-Nederlandse gemeenschap in het oosten van Nederland, veel losgemaakt. Volgens het OM laat Veysel Ü bewust gaten in zijn verklaring en weet hij zich tot het moment van schieten alles feilloos te herinneren. Bijvoorbeeld dat hij kort na vijven aanschoof bij Ali Torunlar, waarna Hüseyin zich bij hen voegde. ‘En hij weet ook dat hij (na het schieten, red.) naar buiten loopt en al bij het stoplicht zijn telefoon uitzette’, aldus de officier van justitie. Die telefoon is overigens nooit meer teruggevonden. Datzelfde geldt voor het vuurwapen dat Ü. tot een week voor de afspraak in de McDonald’s had bewaard in het bos, ook al heeft hij de politie de plek aangewezen waar het zou kunnen liggen. Aan de uit de hand gelopen confrontatie ging een conflict over een groot geldbedrag vooraf. Ü. betaalde zo’n 1 miljoen euro aan de familie Torunlar, die het deels geleende geld voor hem zou investeren in Turkije. Dat deed hij zowel cash als op rekening. Het Openbaar Ministerie noemt het voorstelbaar dat het hierbij om deels crimineel geld gaat, al wil de advocaat van Ü. hier niets van weten. Ü. zag echter niets van zijn investering terug. Hij werd daarbij volgens het OM ‘aan het lijntje gehouden’ door de zoon van Ali en later ook door Hüseyin, die vrijwillig als bemiddelaar optrad in het conflict. In de weken voor de afspraak in de McDonald’s verhardde het conflict. Ü. zegt dat Ali’s zoon hem en zijn familie in appjes met de dood bedreigde en dat hij werd afgeperst. ‘Zijn belagers wilden zelfs het familiebedrijf kapen’, aldus Esther Blok, de advocaat van Ü. ‘De psychische druk die daarbij werd opgebouwd, laat zich raden.’ Op 27 maart treffen Ü.’s vader en Ali elkaar in een andere McDonald’s – die in Apeldoorn – om over het conflict te praten. Het levert niets op, blijkt als Veysel Ü. drie dagen later zijn wapen trekt te midden van tientallen kinderen en ouders die een schoolvoetbaltoernooi even verderop achter de rug hebben. De ‘bottomline’, aldus de officier van justitie: Ü. had een ‘groot financieel probleem en dat leek nog niet opgelost.’ Hoewel hij bewust niet kiest voor de rol van slachtoffer, is Ü. dat volgens zijn advocaat wel. Zo zegt hij te zijn ‘gesommeerd’ naar de McDonald’s te komen. Over de afpersing vertelde hij de politie meteen, nadat hij zich ’s avonds op het bureau in Deventer had gemeld. Daar bekende hij ook dat hij de gezochte schutter was. Al is van een liquidatie en van het zwaarder bestrafte delict moord geen sprake, beweert advocaat Blok. ‘Mijn cliënt werd gesommeerd koffie te halen. Dat zie je liquidatieverdachten nooit doen.’ Volgens Blok had ‘niemand in zijn omgeving en hijzelf in de laatste plaats’ verwacht dat Ü. in staat zou zijn twee mensen te doden. ‘Er was geen vooropgezet plan.’ Dat hij het hoog opgelopen conflict op de meest fatale manier denkbaar beëindigde, kwam volgens zijn raadsvrouw voort uit een ‘plotselinge hevige gemoedsopwelling.’ Blok hekelde eerdere berichtgeving in de media als zouden beide broers Torunlar volstrekt onschuldig zijn. ‘De slachtoffers waren niet in alle opzichten modelburgers’, stelde ze, zonder verdere onderbouwing. Berichten op onder meer de telefoons van de broers Torunlar die nog uit het Turks vertaald moeten worden, moeten justitie meer zicht geven over de achtergronden van het conflict. Ook moet nog een aantal mensen worden gehoord, voordat op 1 september de zaak opnieuw voor de rechter dient.||https://www.volkskrant.nl/nieuws-achtergrond/schutter-in-zwolse-mcdonald-s-ging-uitermate-gericht-te-werk-elf-kogels-van-dichtbij~b9a8ea67/
2022-07-07||Tracks van de week: drie keer indie, drie keer anders||Robin Kester - Cat 13 Het lijkt wel alsof de liedjes van Robin Kester alleen maar mooier worden. Ook de BBC is inmiddels gevallen voor dit dromerige, door prachtig akoestisch gitaarspel ingeleide Cat 13. Wonderschone droompop. Alvvays - Pharmacist Na vijf jaar eindelijk weer eens een nieuw liedje van het Canadese Alvvays is al goed nieuws. Nog mooier wordt het als tegen het eind een ontregelende elektrische gitaar voorkomt dat alles te gezellig blijft. Wet Leg - Too Late Now (Soulwax remix) Too Late Now, het alleraardigste slotnummer van het debuutalbum van Wet Leg, heeft geen remix nodig om de aandacht te trekken. Maar Soulwax maakt er dan ook gewoon een heel eigen nummer van. Door de beats heen horen we alleen Wet Leg-vocalen en die klinken nog verleidelijker.||https://www.volkskrant.nl/cultuur-media/tracks-van-de-week-drie-keer-indie-drie-keer-anders~b32962fe/
2022-07-07||Tenorsaxofonist Binker Golding speelt prachtig, maar die jankende bluesgitaar... nee ★★★☆☆||De Britse tenorsaxofonist Binker Golding bracht samen met drummer Moses Boyd begin dit jaar een album uit, het sterke Feeding the Machine. Hij is daarnaast ook als solo-artiest actief. Zijn tweede album onder eigen naam, Dream Like a Dogwood Wild Boy, is muzikaal geworteld in de blues. Het begint met een stevig stukje bluesgitaar dat van Ry Cooder had kunnen zijn, maar de muzikant van dienst is Billy Adamson, die op dit album prominent aanwezig is. Golding laat hem en ook pianist Sarah Tandy regelmatig op de voorgrond treden, maar het is toch zijn eigen lyrische spel dat de meeste aandacht trekt. Goldings langgerekte noten resoneren iedere plaat dieper, lijkt het wel. Zijn geluid wordt voller en zijn spel minder gejaagd. Compositorisch is het echter allemaal wat minder dwingend. De jankende bluesgitaar begint al snel op de zenuwen te werken en verder gebeurt er muzikaal niet zoveel, behalve dan dat Golding prachtig speelt.||https://www.volkskrant.nl/cultuur-media/tenorsaxofonist-binker-golding-speelt-prachtig-maar-die-jankende-bluesgitaar-nee~b89f78a0/
2022-07-07||Duizelingwekkende ontdekkingsreis van vermaard internationaal trio ★★★★☆||Daniel Ottensamer (eerste klarinettist van de Wiener Philharmoniker), Stephan Koncz (cellist bij de Berliner Philharmoniker) en pianist Christoph Traxler musiceren al vijftien jaar samen. Tijdens de eerste lockdown wilden ze twee klarinettrio’s uit het standaardrepertoire, opus 11 van Beethoven en opus 114 van Brahms, opnemen naast een aantal eigentijdse trio’s. Het project liep volledig uit de hand en uiteindelijk hebben ze zeven cd’s volgespeeld. Hun verzameling vormt een geschiedenis van het klarinettrio, maar gelukkig is de volgorde niet strikt chronologisch. Tussen Beethovens geestigheid en Brahms’ grandeur duikt Arvo Pärt op, die citaten uit Mozart ontregelt met 20ste-eeuwse dissonantie. En tussen Ferdinand Ries – Beethovens leerling en rechterhand – en acht contrastrijke schetsen van Max Bruch klinkt een eigentijdse nachtmerrie, Nachtstück van Jörg Widmann. Het spectrum van stijlen en tijdperken is duizelingwekkend. Uit Frankrijk komt opus 120 van Gabriel Fauré, begonnen als klarinettrio en voltooid als viooltrio, maar hier op klarinet, zoals oorspronkelijk de bedoeling was. Een Frans hoogtepunt is de fantasierijke vertolking van het opus 29 van Vincent D’Indy. Daniel Schnyder vermengt klassiek met jazz en filmcomponist Nino Rota zorgt voor humor en pret. Opera was de inspiratie voor Mikhail Glinka’s Trio pathétique. Ottensamers zangerige klarinet verklankt de Russische weemoed met Italiaanse flair. Alexander Zemlinsky’s schitterend trio is schatplichtig aan Brahms en toch vernieuwend. Zijn leerling Arnold Schönberg kwam met zijn trio niet verder dan zestien maten, die hier ook zijn opgenomen. De duizelingwekkende ontdekkingsreis eindigt met het neurotische minimalisme van Per Nørgård en Magnus Lindbergs desoriënterende klankwereld, waarin elk instrument technisch tot het uiterste wordt uitgedaagd. Het drietal benadert alles met geestdrift en nieuwsgierigheid, hoewel vertrouwde stukken zoals die van Brahms duidelijk meer tijd hebben gehad om qua articulatie en expressie te rijpen. Wie met hen op reis gaat wordt beloond met verblijdende virtuositeit en verrukkelijke ontdekkingen, en houdt er mogelijk een blijvend zwak voor klarinettrio’s aan over.||https://www.volkskrant.nl/cultuur-media/duizelingwekkende-ontdekkingsreis-van-vermaard-internationaal-trio~b45227ed/
2022-07-07||Wanneer een minister het in de steek laten van zieke mensen tot beleid verheft, maakt hij iets onherstelbaar kapot ||Ik wil deze column niet schrijven. Ik wil ook gewoon doen alsof corona voorbij is. Ik wil leuke dingen doen en mensen zien alsof het geen besmettingen regent. Ik wil een meisje zijn dat een leeuw ziet aanstormen en niet wegrent, maar haar handen voor haar ogen doet en zegt: ‘Ik zie niets, dus er is geen leeuw’. En dan niet opgegeten worden. Maar corona is nog niet voorbij. Veel mensen, ons kabinet incluis, mogen dan doen alsof er niets aan de hand is, er is wel een golf gaande. De rioolwatermetingen stellen niet gerust: we spoelen per 100 duizend mensen ongeveer evenveel virusdeeltjes door als eind januari, toen we tienduizenden positieve tests per dag telden, de cafés nog dicht waren en er overal scholen sloten omdat iedereen en z’n moeder corona had. Nu heeft ook iedereen en z’n moeder corona, las ik in de krant, maar praten we er niet meer over. ‘Er is een geheimzinnige stilte gevallen rondom uitbraken op scholen’, zei Bart Bolkestein, die de besmettingen in het onderwijs bijhoudt. ‘Het lijkt erop dat mensen niet meer willen horen dat het virus opkomt. Ze zijn er klaar mee, dat gevoel.’ Ik ben er ook klaar mee. Maar ik ben nog steeds kwetsbaar; een van de vele chronisch zieken voor wie dit virus geen griepje is. De kans is groot dat we na een besmetting lang moeten herstellen of zelfs nooit meer de oude worden. En mensen die al ziek of gehandicapt zijn, weten vaak beter dan wie dan ook hoeveel je dan te verliezen hebt. Dus blijf ik voorzichtig en zeg ik mijn werkafspraken buiten de deur af. Zonder kleine, zinvolle maatregelen als een mondkapjesplicht en afstandsregels kan ik me tijdens een golf niet veilig op drukke plekken en in het openbaar vervoer begeven. Als ik op Twitter mijn verdriet en frustratie daarover deel, komen honderden mensen niet het volstrekte gebrek aan zinvol coronabeleid bekritiseren, maar mijn persoonlijke keuze. ‘Haha blijf je toch lekker thuis met je dikke bange bek, we dont care.’ ‘Zo ziet een #Corona #angststoornis eruit.’ ‘Vervelend als je hele leven beperkt wordt hè, Asha? Ik heb al 2 jaren ingeleverd voor jou.’ ‘Je kunt toch niet verlangen en verwachten dat de hele maatschappij zich moet onderwerpen aan maatregelen om kwetsbaren te beschermen?’ Nee? Blijkbaar niet. Ik moet denken aan het interview van Maarten Keulemans met Ernst Kuipers, waarin het over van alles ging, van sectorenbeleid tot de r in de maand, maar de minister over de veiligheid van risicogroepen tijdens een coronagolf veelzeggend zweeg. Geen woord over mondkapjes, afstand houden, thuisblijven bij klachten. Toen Keulemans later ging navragen hoe dat eigenlijk zat, werd duidelijk waarom: de regering vindt dat kwetsbaren zichzelf maar moeten beschermen. We kunnen in het najaar misschien een booster krijgen en de rest is eigen verantwoordelijkheid. ‘Uitgangspunt is dat de regering de samenleving zoveel mogelijk wil openhouden, ook als het virus weer oplaait. En ja, dat is extra moeilijk voor kwetsbare mensen, maar je kunt medische kwetsbaarheid nu eenmaal niet wegnemen.’ Er zijn honderd dingen die ik daarop zou kunnen zeggen. Dat ‘medische kwetsbaarheid’ altijd een optelsom is van de staat van je lichaam en de manier waarop de maatschappij daarmee omgaat. Dat veel zieke en gehandicapte mensen niet zozeer kwetsbaar zijn, maar kwetsbaar worden gemáákt door de achteloosheid van de regering en de corona-is-voorbij-medemens. Dat er in deze pandemie geen onkwetsbare mensen bestaan: iedereen kan doodziek worden of long covid krijgen. Dat wanneer een minister het in de steek laten van zieke mensen tot beleid verheft, hij iets onherstelbaar kapot maakt in een samenleving. Dat een beschaving niet zou moeten draaien om het recht van de sterkste, maar om zorg voor elkaar. Ik zou zoveel kunnen zeggen, maar eigenlijk wil ik deze column niet schrijven. Het lijkt me veel leuker om te doen alsof corona voorbij is. Maar die luxe heb ik niet.||https://www.volkskrant.nl/columns-opinie/wanneer-een-minister-het-in-de-steek-laten-van-zieke-mensen-tot-beleid-verheft-maakt-hij-iets-onherstelbaar-kapot~bae6bdff/
2022-07-07||Opinie: Handelsverdrag Ceta helpt planeet noch mensen, maar vooral bedrijven ||Op dinsdag 12 juli zal de Eerste Kamer stemmen over het goedkeuren van Ceta, een handels- en investeringsverdrag tussen Canada en de EU. De afgelopen jaren is de kritiek op dit soort verdragen sterk gegroeid. Onlangs steunde de voltallige oppositie nog een motie waarin werd opgeroepen de goedkeuringswet voor Ceta in te trekken. Die motie haalde het niet, maar de PvdA krijgt in de Eerste Kamer een nieuwe kans. Als PvdA-leden roepen wij onze senatoren op om tegen Ceta te stemmen. De verhouding tussen de PvdA en internationale handelsverdragen is de afgelopen jaren complex geweest. Lilianne Ploumen was als minister voor Buitenlandse Handel nog warm voorstander van Ceta. Met de toenemende kritiek op het verdrag, is echter ook de PvdA tot andere inzichten gekomen. In 2019 sprak Lodewijk Asscher zich alsnog tegen Ceta uit, en in 2020 stemde de Tweede Kamerfractie tegen goedkeuring van het verdrag. De Eerste Kamerfractie maakt echter een eigen afweging, en is zich bij monde van Ruud Koole aan het beraden op haar standpunt. Die ambivalentie is niet vreemd als je kijkt naar de kernideeën van de sociaaldemocratie: internationale samenwerking en verhoging van de levensstandaard zijn immers van groot belang voor de PvdA. Tegelijk wordt steeds duidelijker dat dit ‘type’ verdragen, waartoe behalve Ceta ook Ttip (met de VS) behoort, die doelen niet per se dichterbij brengt – terwijl zulke verdragen wel serieuze schade kunnen aanrichten aan onze democratie en duurzame ontwikkeling. De vrijhandelszone die met Ceta wordt beoogd, neemt zoveel mogelijk importbeperkingen weg en vestigt hiervoor gemeenschappelijke standaarden waaraan producten en producenten moeten voldoen. Interpretatie van die standaarden valt toe aan handelscommissies. Ceta bevat echter geen harde eisen aan respect voor mensenrechten, milieu of het garanderen van goede arbeidsomstandigheden bij het produceren of importeren van goederen. De toezeggingen op dat gebied zijn boterzacht en beperken zich tot voornemens, die bij strijd met andere regels in het verdrag altijd het onderspit delven. Zouden nationale parlementen of de EU alsnog betere, wettelijke bescherming van mens en milieu willen tegen het handelen van ondernemingen, waar de PvdA ook voorstander van is, dan botsen ze op Ceta. Een ander fundamenteel probleem is dat Ceta investeerders een eigen rechtbank geeft, een zogeheten Investment Court System (ICS). Via ICS kunnen investeerders – veelal grote ondernemingen – landen aansprakelijk stellen voor waardevermindering van hun investering. Het was ooit bedoeld om investeerders de zekerheid te geven dat hun investeringen juridisch waren beschermd tegen onteigening. Inmiddels geeft het bedrijven vooral een machtig middel in handen om democratische overheden onder druk te zetten als ze hervormingen willen doorvoeren: een ‘zakelijke staatsgreep in de vorm van geschillenbeslechting tussen investeerders en staten’, zoals juriste Marija Bartl het elders heeft genoemd. Maatschappelijke organisaties en vakbonden hebben geen toegang tot deze procedures en kunnen geen claims indienen; landen zelf alleen zeer beperkt, als tegenclaim in een lopende procedure. Deze zullen zelden worden toegewezen. Nederland is recent voor miljoenen aansprakelijk gesteld door twee Duitse energiebedrijven wegens de voorgenomen sluiting van kolencentrales in 2030 om de klimaatdoelen te halen. Dat kon omdat Nederland partij is bij het Energy Charter Treaty, dat een vergelijkbaar arbitragemechanisme kent als Ceta. Ministers in onder andere Duitsland, Frankrijk en Nieuw-Zeeland hebben aangegeven dat angst voor claims een belangrijke reden is geweest om het uitfaseren van olie- en gaswinning te vertragen. Canada heeft grote fossiele brandstof- en mijnbouwsectoren, en Canadese ondernemingen maken graag en vaak gebruik van investeringsclaims om milieuwetgeving in andere landen te torpederen. Er zijn momenteel allerlei initiatieven gaande om investeringsarbitrage te hervormen. Waar zaken eerst achter gesloten deuren plaatsvonden worden ze steeds vaker publiek; arbitragepanels wordt gevraagd meer rekening te houden met mens en milieu; en sommige landen zijn hun bilaterale handelsverdragen aan het heronderhandelen om investeringsarbitrage eruit te halen. Ook Ceta neemt (kleine) stappen, door te kiezen voor een arbitragehof in plaats van een vertrouwelijke arbitragecommissie, en door het toevoegen van een eigen Europees klachtenmeldpunt (Single Entry Point, SEP). Er verandert echter niets wezenlijks. Dat meldpunt is een papieren tijger: het heeft geen formele positie tegenover ICS. Ceta bevestigt bovendien het fundamentele probleem van investeringsarbitrage: dat investeerders veel rechten krijgen om democratische besluitvorming te doorbreken, zonder dat daar afdwingbare regels om mens en milieu te beschermen tegenover staan, of een vergelijkbare positie voor maatschappelijke organisaties. Handelsverdragen als Ceta rusten op de gedachte dat internationale markten moeten worden ingekapseld om ze zo af te schermen van onvoorspelbare wetgevers. Voor zover die gedachte ooit al klopte, is dat zeker niet zo in de handelsrelaties tussen de EU en Canada. Noch de economische vooruitgang, noch de geopolitieke samenwerking hangt af van dit verdrag, in deze vorm. Wat het verdrag wel doet, is het overdragen van de macht van de ‘electorale pijler’ van de democratische rechtsstaat, naar de ‘niet-electorale pijler’ van ongekozen arbiters en controlecommissies – om de woorden van Ruud Koole aan te halen. Maar juist deze tijd, getekend door een veelheid aan crises (stikstof, klimaat, drinkwater, huisvesting, gas) vraagt om overheidsingrijpen dat niet zelden ingaat tegen de kortetermijnbelangen van betrokken bedrijven, maar wel het maatschappelijk belang beschermt. De PvdA-fractie heeft in de Eerste Kamer de beslissende stem ten aanzien van Ceta. Dat verdrag versterkt de problematiek die al bestond rond handels- en investeringsverdragen, en zet daar geen wezenlijke verandering tegenover. Het ondermijnt democratische besluitvorming en vertraagt noodzakelijke wetgeving om mens en planeet te beschermen. Daarom roepen wij de PvdA-fractie in de Eerste Kamer op om tegen het verdrag te stemmen, net zoals de Tweede Kamerfractie dat deed in 2020.||https://www.volkskrant.nl/columns-opinie/opinie-handelsverdrag-ceta-helpt-planeet-noch-mensen-maar-vooral-bedrijven~b9093963/
2022-07-07||Vijf sterren voor een podcast met de spanningsboog van een VVE-vergadering ★★★★★||Let op: ik ga vijf sterren uitdelen aan een podcast waarvan ik nog geen enkele aflevering heb uitgeluisterd. Juist dat is het ultieme bewijs van de succesformule van Sleep With Me, een al 1.083 afleveringen tellende serie die werkt tegen woelige doorwaakte nachten, of tegen onwelkome agendapunten die je middagdutje dwarsbomen. Als slapeloze kun je natuurlijk afleiding zoeken in een serie, boek of (God verhoede) een latenighttalkshow, maar dan loop je zomaar tegen nieuwe problemen aan om over te prakkiseren. Dan is presentator en schrijver Drew Ackerman er om je in Sleep With Me af te leiden met verhalen die nét interessant genoeg zijn om de eigen gedachten tot de ochtend te pauzeren, maar nou ook weer niet opwekkend genoeg zijn om koste wat kost voor aan boord te blijven. Hier worden volledig vrijblijvend vreemde non-kwesties verkend als: wat beleeft een korrel zand op het strand? Wat doen nonnen in de ruimte? Of: een compleet verslag van alles wat je tegenkomt in de supermarkt. En hup, zo meanderen je gedachten met gemak naar dat warrige slaap-voorstadium, vanwaar je afdrijft naar het grote niets. Ackerman, die zich in de podcast ook wel Scooter, Scoots en je ‘bore-bud’ (verveelvriend) noemt, had als kind zelf last van slapeloosheid en begon toen al saaie verhalen te vertellen met zijn broertje. In de negen jaar dat hij de podcast maakt, is hij de absolute meester geworden van het bloedjesaaie verhaal. Om de luisteraar kwijt te raken, gaan alle wetten van het verhalen vertellen overboord. Een gemiddeld Sleep With Me-verhaal heeft de spanningsboog van een VVE-vergadering, maar met het vrolijke fantaseer-plezier van een goed kinderboek. Elk zijpaadje is het waard te worden bewandeld, elk detail is een microscopische blik waard en dikwijls keren we nooit terug naar de hoofdweg. Sommige afleveringen zijn zelfs alleen maar intro. Ackerman schept een volstrekt onbelangrijke, onzinnige droomwereld waarin alles kan, maar toch verrassend weinig gebeurt. Bij de geoefende luisteraar roepen Ackermans zeurende, slome stemgeluid (denk aan: de batterijen van je walkman zijn op) en uitgebluste intonatie na verloop van tijd ook een pavlovreactie op: instant slaperigheid. Wees gerust, zegt je verveelvriend: je kunt vertrekken, hier heb je nog wat droomsuggesties. Een conclusie komt er toch nooit – voor zover mij bekend, dan.||https://www.volkskrant.nl/cultuur-media/vijf-sterren-voor-een-podcast-met-de-spanningsboog-van-een-vve-vergadering~b53b62a7/
2022-07-07||De stem van Freddie De Tommaso bezorgt je kippenvel maar laat ook kansen liggen ★★★☆☆||Vorig jaar werd Freddie De Tommaso op 28-jarige leeftijd de jongste tenor die de mannelijke hoofdrol inTosca heeft gezongen bij de Royal Opera in Londen. De Britse pers greep naar superlatieven. Zou hij ‘de nieuwe Pavarotti’ kunnen zijn? Bij De Nationale Opera had hij een jaar eerder indruk gemaakt in Nabucco. Een markante, gebronsde stem met fabuleuze hoge noten. Volgend seizoen komt hij terug voor Verdi’s Requiem. Op dit nieuwe album zingt hij gepassioneerde aria’s van Puccini en Bizet. De Tommaso’s stem bezorgt je kippenvel – Nessun dorma is simpelweg spectaculair – maar hij mist de kans om zijn personages voor de microfoon bij te schaven en zingt alsof hij in een enorme zaal optreedt. Hij maakt, bijvoorbeeld, in Carmen weinig onderscheid tussen liefdesvuur en moordlustige razernij. Zijn tegenspelers, onder wie Lise Davidsen als Tosca, zijn voortreffelijk. Helaas worden de zangers tegengewerkt door de slepende tempi en lauwwarme dramatiek van Paolo Arrivabeni, die het onderbenutte Philharmonia Orchestra leidt.||https://www.volkskrant.nl/cultuur-media/de-stem-van-freddie-de-tommaso-bezorgt-je-kippenvel-maar-laat-ook-kansen-liggen~b17fd616/
2022-07-07||‘Op weg naar de top’ laat zien dat de emancipatiestrijd van vrouwen in het voetbal ook echt een strijd ís||Bij het begin van het EK vrouwenvoetbal zendt Human de vierdelige documentaire Op weg naar de top uit. Een ambitieuze, diepgravende en soms ontroerende vertelling van documentairemaker Mildred Roethof over de lange strijd van meisjes en vrouwen voor een gelijkwaardige behandeling in de sport waar sinds het jaar nul mannen de dienst hebben uitgemaakt. De sport was, althans in competitieverband, in Nederland tot 1971 verboden voor vrouwen, zogenaamd om fysieke redenen. Een sport die nog steeds wordt gekenmerkt door achterstelling van vrouwen, onderschatting en het dwarsbomen van hun ambities. Reden waarom veel toptalent de blits maakt bij buitenlandse topclubs, die eerder de onstuitbare opmars van het vrouwenvoetbal onder ogen zagen. In vier keer vijftig minuten beschrijft Roethof de emancipatiestrijd – strijd ís het – empathisch en lichtvoetig. Ze doet dat aan de hand van openhartige interviews en portretten. Met prominenten en (voormalige) Oranjeleeuwinnen: ex-speelster en manager vrouwenvoetbal bij Ajax Daphne Koster, voetballers Merel van Dongen (Atlético Madrid) en Sherida Spitse (Ajax), ex-voetballer en tv-analist Leonne Stentler, ex-bondscoach Sarina Wiegman – om er maar een paar te noemen. Maar ook met jonge talenten, meiden zoals Bobbie Kind, die maar van twee dingen droomt: spelen in ‘het eerste’ van Ajax en geselecteerd worden voor het nationale elftal. Pijnlijke voorbeelden van hun achterstelling in heden en verleden zijn er te over. Terwijl topclubs hun jonge (mannelijke) talenten dagelijks per taxi van huis naar topsportschool, naar training en naar huis laten vervoeren, moet Bobbie met de tram. De jongens krijgen de beste trainers en voedingsadviezen, bij de meisjes zijn het vaak de ouders die voor de randzaken opdraaien. Overal worden meisjes met voetbaltalent geconfronteerd met het gesloten mannenbastion. Jongens bouwen samen aan teamspirit in de kleedkamer, hun teamgenote verkleedt zich in het hok van de scheidsrechter. Lang speelden de Oranjeleeuwinnen in wijde kleding , dat ‘zag er niet uit’, aldus vroege voorvechter van de vrouwenzaak, voormalig KNVB-bestuurder Michael van Praag: ‘Ze kregen de outfit van de mannen van het voorgaande jaar’. Nog niet zolang geleden vroeg hij de NOS om vrouwenwedstrijden te verslaan. Het antwoord: ‘Gaan we doen als ze er net zo lekker uitzien als de hockeydames.’ Overal in het voetbal loert de ongelijkheid. Niet zo vreemd dus dat de Ajax-speelsters geen actie durfden te ondernemen tegen Marc – ‘Dickpic’ – Overmars, hoewel verhalen over diens grensoverschrijdend gedrag al jaren rondgingen. ‘Mister Ajax’ Sjaak Swart schoof de kwestie in gesprek met Roethof geroutineerd onder het tafelkleed: ‘Bij Ajax komt uiteindelijk alles weer goed.’ Het weerhield Daphne Koster er niet van een boekje open te doen over de angstcultuur toen zij bij Ajax voetbalde: ‘Je was als vrouw constant bang om niet te worden geaccepteerd. En continu vroeg je je af of wat je zegt geen consequenties heeft.’ Om moedeloos van te worden? Niet de heldinnen in Roethofs prachtdocu. Laat die maar schuiven.||https://www.volkskrant.nl/columns-opinie/op-weg-naar-de-top-laat-zien-dat-de-emancipatiestrijd-van-vrouwen-in-het-voetbal-ook-echt-een-strijd-is~bcec7920/
2022-07-07||The Deslondes zijn terug met een licht melancholieke prachtplaat voor een lange zomer ★★★★☆||De ook in Nederland warm onthaalde rootsband The Deslondes ging bijna aan het succes ten onder. De afzonderlijke bandleden, en vooral Sam Doores en Riley Downing, gingen solo en brachten onder eigen naam fraaie albums uit, waardoor het voortbestaan van de schoolvriendenclub uit New Orleans onzeker was geworden. Tot nu. Zeven jaar na de plaat The Deslondes mogen de liefhebbers zich verheugen in een rijke collectie ijzersterke nieuwe liedjes, op Ways & Means. Het mooie van The Deslondes is dat alle groepsleden songs schrijven én een voor een de zingende hoofdrol op zich nemen. Dankzij de zeer verschillende vocale klankkleuren en dus ook de sfeer in de liedjes is een album van The Deslondes een alle kanten op schietend rootsfeestje, waarin toch een mooie, soms wat desolate ondertoon valt te bespeuren die het geheel bij elkaar houdt. De combinatie van barpiano’s, gammele orgeltjes én steelgitaren doet het prachtig in de track Five Year Plan, waarin wordt uitgelegd hoe je een beter mens kunt worden, als je er maar even de tijd voor durft te nemen. ‘Why do I live this fast? I could watch the seasons pass. Maybe then I’d learn the things to ask.’ Ook de stijlenmix klinkt vertrouwd: The Deslondes mengen antieke rhythm and blues met folk en soul, maar dankzij de uitgekiend basale productie, met grommende gitaren en met veel valse lucht omgeven orgels, klinken de Amerikanen toch ook zo fris als een vers indiebandje. Knap, hoe de band in de ballade Consider Me met een paar piano-akkoorden en weinig meer dan een droogjes tikkende drumcomputer recht naar je ziel grijpt. En hoe de complexe arrangementen van fluiten en een zuigend gitaarriffje het nummer Howl at the Moon naar de hemel tillen. Een mooie, licht melancholieke prachtplaat voor een lange zomer.||https://www.volkskrant.nl/cultuur-media/the-deslondes-zijn-terug-met-een-licht-melancholieke-prachtplaat-voor-een-lange-zomer~bde01956/
2022-07-07||Dit zijn concerten op het North Sea Jazz Festival om naar uit te kijken||Drummer Makaya McCraven is een van de bindende factoren in de bloeiende jazzscene van Chicago. Zijn concerten zijn een feest voor ogen en oren. Hij lijkt als bandleider altijd in beweging, steeds zoekend naar vernieuwing. Dat geldt ook voor zijn albums: met Deciphering the Message bracht hij vorig een fraai eerbetoon aan de Blue Note-catalogus. Zijn nieuwe, bijzonder sterke album In These Times verschijnt dit najaar op International Anthem, het label waarvan McCraven het boegbeeld is geworden. Veel van zijn bandleden hebben eigen projecten op International Anthem, zo ook bassist Junius Paul die met meekomt met McCraven. De Londense jazzscene is ook dit jaar weer goed vertegenwoordigd in Rotterdam. We kijken vooral uit naar het optreden van pianist Joe Armon-Jones, die zich heeft ontwikkeld tot een van de beste Fender Rhodes-spelers van zijn generatie. Zaterdag is zijn even vitale als virtuoze spel in zijn eigen band te bewonderen. Hopelijk blijft hij een nachtje hangen in Rotterdam zodat hij zondag kan meespelen met saxofoniste Nubya Garcia, zoals hij dat ook op het Glastonbury-festival deed. Garcia is de misschien wel populairste Londense jazzmuzikant van dit moment, met Armon-Jones erbij verwachten we niets minder dan vuurwerk. Jameszoo Blind Group Een van wonderlijkste en intrigerendste albums van dit jaar staat op naam van Jameszoo, oftewel Mitchel van Dinther uit Den Bosch. Blind is een spannende collage van free-jazz, elektronica en samples die live nauwelijks reproduceerbaar lijkt. Jameszoo Blind Group, met onder anderen Niels Broos op keyboards, gaat het toch proberen. Of nemen ze de twaalf stukken op het album als uitgangspunt voor improvisaties? Hoe dan ook, spannend wordt het zeker. Archie Shepp & Jason Moran Ook dit jaar valt er weer een mooi aantal levende jazzlegenden te bewonderen. Pianist en ‘artist in residence’ Herbie Hancock (82) treedt drie keer op. Bassist Ron Carter (85) speelt, net al de 84-jarige saxofonist Charles Lloyd. Een jaartje ouder is tenorsaxofonist Archie Shepp, die vorig jaar verraste met het album Let My People Go dat hij maakte met de generaties jongere pianist Jason Moran. Hun samen te zien spelen is een mogelijkheid die zich waarschijnlijk niet nog eens zal voordoen. Moran haalde op plaat het beste uit Shepp naar boven, we zijn benieuwd hoe de synergie op het podium is. De muziek van het trio Gabriels is als een reis door een eeuw aan zwarte Amerikaanse muziek. De zang van Jacob Lusk grijpt je direct bij de keel: de Amerikaan uit Compton, Californië heeft een lange geschiedenis in kerk- en gospelkoren en werd ontdekt in de talentenjacht American Idol. De twee andere bandleden, Ari Balouzian en Ryan Hope, zochten voor een soundtrack een bekwame koordirigent en kwamen bij Lusk terecht. Het klikte, en zo begon de samenwerking in het muzikale verbond Gabriels, waarin de drie klassieke soul en r&b, doo-wop en jazz mixen. Met uiteraard die naar de hemel opstijgende gospel. In Nederlandse muziekkringen is Tiwa Savage misschien geen overdreven bekende naam, maar de Nigeriaanse zangeres is toch echt een mondiale miljoenenknaller. Terwijl de West-Afrikaanse pop en afrobeats heel groot zijn geworden in de wereldwijde streamingcharts brengt Savage aan de lopende band heerlijke hits uit, zoals haar opgewekt vibende All Over en haar laatste hit Somebody’s Son, met een gastoptreden van r&b-grootheid Brandy. Voor wie niet vies is van een paar tandjes opgevoerde autotune. Haar stem opent een wereld van sensualiteit, maar kan je ook meevoeren langs psychedelische afgronden. Sabrina Claudio uit Miami liet voor het eerst van zich horen op het eigengereide streamingplatform Soundcloud, maar is de laatste jaren een van de grote beloften van de betere, artistiek hoogstaande r&b. Haar nummer Unravel Me is zowel verleidelijk als een beetje angstaanjagend, en dat is ook haar met luxe orkestraties versierde single Better Version. Wie houdt van zuchtende, bloedmooie vocalen mag Claudio niet missen. De Congolees-Belgische zangeres Marie-Pierre Kakoma alias Lous and the Yakuza mengt subtiele hiphop en afrobeats met zeer gedistingeerde Franse pop en uiteraard het onverwoestbare chanson. Luister maar naar de prachtige track Dilemme, van haar debuutalbum Gore uit 2020. Of naar haar net verschenen single Monsters. We verwachten niet alleen puntgave pop maar ook visueel vertoon, want bij Lous and the Yakuza is ook de presentatie stilistisch verantwoord.||https://www.volkskrant.nl/cultuur-media/dit-zijn-concerten-op-het-north-sea-jazz-festival-om-naar-uit-te-kijken~b0cf3e09/
2022-07-07||Een clou, een kwinkslag, een plottwist: de tentoonstelling Making Fun laat je hardop lachen★★★★☆||Nee hoor, zelfs op een tentoonstelling die om ‘fun’ draait, verwachtte ik het niet. We waren pas een paar minuten binnen bij Making Fun in De Warande in Turnhout, iets over de Belgische grens. En ineens, toen een kunstwerk ons op een overdonderende, krankzinnige manier verraste, stonden we te lachen. Echt hardop te lachen van: ‘Hahahahaa!’ Daarna keken we elkaar verbaasd aan: ‘Waar ging die rode hoepel nou ineens naartoe?’ Kunst is meestal niet om te lachen. Juist niet, zou ik bijna schrijven. Musea zijn nog altijd serieuze plekken. Het kan er best uitbundig aan toe gaan binnen de kunstwerken, maar de boodschap is vaak diepzinnig en doorwrocht. Te ondergaan met een denkfrons en hand aan de kin, en vooral: in stilte. Die frons mag u gerust thuislaten als u naar deze vrolijk makende groepstentoonstelling gaat. Hier laten 39 (voornamelijk) Belgische en Nederlandse kunstenaars zich van hun grappigste kant zien. De jongste is 23, de oudste werd net 80, dat is uiteraard Wim T. Schippers. Ze maken gekke collages, bouwen een cactus van huishoudsponsjes, kleien belachelijke asbakken, of laten dus een machine een hoepel lanceren. Al bleek dat niet helemaal de bedoeling (zie kader). Hoepelmachine bewijst wel meteen wat humor is: iets onverwachts. Een clou, een kwinkslag, een plottwist, iets dat je niet ziet aankomen of niet meteen begrijpt. Zulke grappen blijken ook prima zonder woorden over te brengen. Neem de grote foto Beach Day van de Nederlander Willem de Haan (25). Een strandtafereel. Een man in korte broek staat lekker in de zon. Daarachter ligt een vrouw op een handdoekje in de schaduw. Even drie keer met de ogen knipperen en dan zie je pas dat de man een grote foto van een wolk vasthoudt. Daarom zit die vrouw in de schaduw. Snapt u? Ach, vergeet het maar. Een (visuele) grap uitleggen is helemaal niet grappig meer. Een grote plottwist, die ik nog niet als ‘funny’ had herkend maar eerder existentieel of filosofisch zou noemen, komt van Stijn ter Braak (27). Hij bouwde vorig jaar zijn badkamer na van afvalmateriaal en bedacht een wonderbaarlijk effectieve manier om de spiegel na te maken. Het is namelijk (spoiler alert) een gat. En daarachter bevindt zich diezelfde badkamer nog eens, helemaal nagemaakt in spiegelbeeld. Deze badkamer is een hoogtepunt, niet alleen binnen deze tentoonstelling, maar binnen de recente Nederlandse kunst. Vooral zelf gaan ervaren dus (van beide kanten). Wat de kunstenaars in De Warande gemeen hebben is dat ze niet alleen de toeschouwer lol bieden, maar zichzelf ook. Het maakplezier spat van deze kunst af. Ze lijken hun kunst in eerste plaats voor zichzelf te hebben gemaakt. Gewoon, uit nieuwsgierigheid. Omdat soms, als je iets in je kop krijgt, je het er niet uit krijgt voor het er is. Die nadruk op maakplezier onderscheidt deze tentoonstelling van andere overzichten van humoristische kunst, zoals de uitgebreide (en deels historische) tentoonstelling in het Frans Hals Museum in 2017. Het geeft de tentoonstelling iets tijdloos en universeels. Hier valt voor iedereen, ongeacht leeftijd of achtergrond, iets te vinden om van te glimlachen, te schrikken of om te schateren. En misschien krijg je zelf ook wel zin om iets mals te maken of te doen.||https://www.volkskrant.nl/cultuur-media/een-clou-een-kwinkslag-een-plottwist-de-tentoonstelling-making-fun-laat-je-hardop-lachen~bb2362eb/
2022-07-07||Van de straat naar de kunstbeurs: zo ontstijgt een papieren monument voor vluchtelingen het activisme ||Dit weekend vindt This Art Fair weer plaats, de sympathiekste kunstbeurs van Nederland. Ruim honderdtwintig kunstenaars verkopen hier zelf hun kunst, zonder tussenkomst van galeries, met trainingen in cultureel ondernemerschap. De nieuwe editie is kleurrijk en uitbundig, met opvallend veel roze kunstwerken en stands. Tussen alle knalkleuren valt de presentatie van Domenique Himmelsbach de Vries op: zestig koppen in sober zwart-wit kijken je aan vanaf de muur. Sommige portretten zijn heel gedetailleerd uitgewerkt, andere bestaan uit een paar onhandige lijnen. Allemaal maken ze nieuwsgierig naar de mannen en vrouwen die hier, in houtsnede, zijn afgebeeld. Dit is A Paper Monument for the Paperless, oftewel: Een papieren monument voor de papierlozen, waaraan de kunstenaar al ruim negen jaar werkt. Misschien bent u stukjes van dit kunstwerk al eens tegen gekomen, geplakt tegen een elektriciteitskastje of op een groezelig muurtje tegenover het Stedelijk Museum Amsterdam. Daarover later meer. Eerst even dit: de papierlozen die hier een monument krijgen zijn migranten die zonder geldige identiteitspapieren in Nederland verblijven, bijvoorbeeld omdat die papieren tijdens hun vlucht zijn ingenomen. Papierloze migranten kunnen geen legale verblijfsstatus krijgen. Ze ontvangen geen hulp van de overheid, maar mogen ook niet werken. Vaak leven ze op straat. Domenique Himmelsbach de Vries kwam in 2013 in aanraking met We Are Here, een actiegroep opgericht door papierloze migranten die aandacht wilden vragen voor hun schrijnende situatie, met hulp van activisten, de kerk en kunstenaars. Himmelsbach de Vries besloot workshops houtsnijden aan de migranten te geven: ‘Het idee was dat ze elkaar zouden gaan tekenen, en dat we die portretten daarna in grote oplage zouden verspreiden om de groep meer zichtbaarheid te geven.’ Bevriende kunstenaars begonnen ook mee te snijden, en zo waren er op een gegeven moment zestig portretten. Wat begon als een kleinschalig project met een budget van 200 euro groeide uit tot een wildplakactie door heel Europa. Sinds 2016 kunnen enthousiaste wildplakkers de portretten namelijk in krantvorm bestellen en de vellen in hun woonplaats verspreiden. Bestellingen komen uit heel Europa: ‘Soms krijg ik een foto van iemand die op vakantie is in Spanje of Griekenland en daar een of meerdere posters is tegengekomen.’ Het papieren monument confronteert kijkers met een ongemakkelijke waarheid: wij, papierloze migranten, zijn hier, in Utrecht, in Madrid, in Thessaloniki. Daarmee doet het denken aan Tijdelijk Monument van het collectief Bosnian Girl. Op verschillende plekken in de openbare ruimte waren in 2020, 25 jaar na de val van de Bosnische enclave Srebrenica, portretten te zien van 25 Bosnische Nederlanders die in 1995 werden geboren. Srebrenica is ook onderdeel van onze Nederlandse geschiedenis, zo liet dat tijdelijke monument zien. Net zoals het papieren monument van Himmelsbach de Vries wil laten zien dat papierloze migranten onderdeel zijn van Europa. Na de straatacties is het nu tijd voor een nieuwe fase in het papieren monument, vindt Himmelsbach de Vries: ‘Ik wil het project uit de vluchtige, activistische straatcontext halen en er voor zorgen dat het in het collectieve geheugen wordt gegrift.’ Om dat voor elkaar te krijgen werkte hij aan een duurzame limited edition, hij drukte de zestig portretten 25 keer mooi af op stevig papier. Het eerste exemplaar is al verkocht, aan het Stadsarchief Amsterdam. De andere edities hoopt hij te verkopen aan andere musea en verzamelaars ‘met lef en hart voor de wereld’.||https://www.volkskrant.nl/cultuur-media/van-de-straat-naar-de-kunstbeurs-zo-ontstijgt-een-papieren-monument-voor-vluchtelingen-het-activisme~ba4ad6e4/
2022-07-07||Meer huizen in de verkoop, maar daling huizenprijzen blijft uit||Het aantal te koop staande woningen bij NVM-makelaars nam binnen drie maanden met 54 procent toe. Huizenbezitters hebben hun woning de afgelopen maanden versneld te koop gezet uit angst dat oplopende hypotheekrente en economische tegenspoed de huizenprijzen zullen doen kelderen. Maar van prijsdaling is vooralsnog geen sprake. Huizen werden in het tweede kwartaal gemiddeld 3,5 procent duurder, al zijn er grote regionale verschillen. In Utrecht, Den Haag en Rotterdam zijn de prijzen gestabiliseerd of zelfs licht gedaald. Dat blijkt uit de kwartaalcijfers die de Nederlandse Vereniging van Makelaars donderdag heeft gepubliceerd. In het tweede kwartaal is het aanbod vaak hoger dan in de eerste maanden van het jaar, maar er staan nu ook ruim 40 procent meer huizen te koop dan in dezelfde periode vorig jaar. De makelaars zien ook dat er door stijgende hypotheekrente en inflatie minder kopers op de markt zijn. Maar het zijn er nog altijd meer dan genoeg om de te koop staande huizen te verkopen. De gemiddelde tijd dat een huis te koop staat, bleef nagenoeg gelijk en nog altijd wordt 80 procent van de woningen boven de vraagprijs verkocht. De NVM spreekt in het persbericht dan ook van ‘iets meer lucht in een nog steeds krappe woningmarkt’, maar nog niet van een kantelpunt. Dat de hypotheekrente dit jaar pijlsnel steeg van onder de 2 procent naar boven de 4 procent maakt dat kopers een lager maximaal bedrag kunnen lenen voor hun huis. Ook de hogere energiekosten en economische onzekerheid ‘beïnvloeden het sentiment’, ziet de NVM. Tegelijkertijd blijft hét probleem de beschikbaarheid van woningen waardoor de druk op de prijs nog altijd groot is. Een prijsstijging van 3,5 procent in drie maanden en en 10,6 procent boven de prijs van een jaar geleden is nog altijd fors. Al is het minder dan de eerdere stijgingen van 20 procent. Dat de beschikbaarheid van huizen het afgelopen kwartaal iets is toegenomen, kan heel goed een tijdelijk effect zijn. Want makelaars zien in het hele land dat verkopers er nu voor kiezen hun huizen eerder te koop te zetten. De kans is dus groot dat er in de loop van dit jaar juist relatief minder huizen op de markt komen en het aanbod weer verschrompelt. Zeker omdat de NVM ziet dat ondanks alle politieke ambities het aantal nieuwbouwhuizen hard is teruggelopen. NVM-makelaars verkochten afgelopen drie maanden zo’n vijfduizend nieuwbouwwoningen, wat 48 procent minder is dan vorig jaar en het laagste aantal sinds 2014. Achter de gemiddelde cijfers gaan opvallende lokale verschillen schuil. Zo zijn prijzen in Utrecht en Den Haag afgelopen maanden amper gestegen en in Rotterdam zelfs 0,6 procent gedaald. Amsterdam is de opvallende uitzondering: daar gingen de prijzen afgelopen kwartaal nog met ruim 7,2 procent omhoog. ‘De enorme vraag naar huizen leidde hier de afgelopen jaren tot excessieve prijsstijgingen. Dat is nu gelukkig weer wat normaler’, zegt de Rotterdamse NVM-voorzitter Rob Puper. Dat dat in Amsterdam anders is, verklaart Pupers Amsterdamse collega Jerry Wijnen door de vele expats in de hoofdstad. ‘Wij zien de laatste tijd bijvoorbeeld meer Indiërs, Japanners, Russen en Oekraïners die huizen willen kopen. Ze weten dat ze hier langere tijd willen blijven en zien hoe de huurprijzen oplopen. Kopen is voor hen nog altijd veel voordeliger. Zij hebben geld en houden de druk hier op de markt.’||https://www.volkskrant.nl/nieuws-achtergrond/meer-huizen-in-de-verkoop-maar-daling-huizenprijzen-blijft-uit~b0cade15/
2022-07-07||Noord-Macedonië kan om tafel met de EU, maar duizenden demonstranten vrezen verlies eigen cultuur||Afgelopen zaterdag kwamen tienduizenden Noord-Macedoniërs bijeen in de hoofdstad Skopje. De demonstratie werd georganiseerd door de grootste oppositiepartij, de nationalistische VMRO DPMNE. Na jarenlange blokkades van eerst Griekenland en daarna Bulgarije kan Noord-Macedonië eindelijk om tafel met de EU. Maar demonstranten vrezen dat de concessies die het land moet doen de cultuur van het land te veel verzwakken. Ook zondag, maandag, dinsdagavond en woensdagavond kwamen duizenden mensen samen voor het parlementsgebouw. De avondprotesten waren beduidend grimmiger: demonstranten gooiden wc-papier, waterballonnen en eieren. Dinsdag kwamen daar stenen en molotovcocktails bij. Ruiten van het ministerie van Buitenlandse Zaken sneuvelden, 47 politieagenten raakten dinsdag gewond en elf mensen werden gearresteerd. Meerdere opiniepeilingen tonen dat Noord-Macedoniërs in grote mate, meer dan 80 procent, voorstander zijn van toetreding tot de Europese Unie. Het land is al sinds 2005 kandidaat-lid, maar nog steeds niet aan de onderhandelingen met de EU begonnen. Jarenlang was het buurland Griekenland dat de onderhandelingen blokkeerde, vanwege ruzie over de gedeelde geschiedenis en cultuur: Griekenland ziet zijn regio Macedonië als het eigenlijke Macedonië. Pas nadat Macedonië in 2019 besloot Noord- voor zijn landsnaam te zetten, staakte Griekenland zijn verzet. Daarna was het de beurt aan het andere EU-buurland, Bulgarije, om wederom vanwege culturele en historische meningsverschillen dwars te liggen. Een bijeenkomst tussen EU- en Balkanleiders twee weken geleden dreigde door de Bulgaarse blokkade volledig te mislukken. Nadat tijdens de aansluitende top EU-leiders veel druk zetten op de Bulgaarse premier Kiril Petkov, stemde het Bulgaarse parlement toch in met toetredingsonderhandelingen voor Noord-Macedonië. Het Bulgaarse ‘ja’ kwam voort uit een voorstel van de Franse president Emmanuel Macron eerder dit jaar. Frankrijk was op dat moment voorzitter van de EU. De voorwaarden voor Noord-Macedonië om aan de Europese onderhandelingstafel te mogen aanschuiven, worden daarom het ‘Franse voorstel’ genoemd. Niet alle details van dat voorstel zijn openbaar, maar duidelijk is wel dat een vriendschapsprotocol tussen Bulgarije en Noord-Macedonië dat al uit 2017 stamt, er onderdeel van is. Het zijn onderdelen van dat protocol die de demonstranten op de been brengen. Er staat onder meer in beschreven dat de Bulgaarse minderheid in Noord-Macedonië in de grondwet wordt erkend, en dat een gezamenlijke commissie de objectiviteit van het Noord-Macedonische geschiedenisonderwijs tegen het licht zal houden. De Bulgaren zijn bijvoorbeeld niet tevreden met de manier waarop in Noord-Macedonië wordt gesproken over de rol van Bulgarije in de Tweede Wereldoorlog. De vrees van de demonstranten is dat dit protocol onderdeel wordt van het EU-onderhandelingskader. ‘Dit voorstel bestaat alleen maar uit Bulgaarse eisen’, zei oppositieleider Hristijan Mickoski dit weekend na een gesprek met de Noord-Macedonische premier Dimitar Kovachevski. ‘Dat betekent dat we volledig verbulgariseert worden.’ Waar Kovachevski na de EU-top in Brussel nog tegensputterde, heeft hij het voorstel inmiddels omarmd. Zijn sociaal-democratische partij zal in het parlement vóór stemmen, maar voor diverse kleinere partijen uit zijn coalitie is dat nog geen uitgemaakte zaak. Naar verwachting stemt het Noord-Macedonische parlement deze of volgende week over de kwestie. Ondertussen zetten Europese leiders Noord-Macedonië onder druk om voor het Franse voorstel te kiezen. ‘Als het Noord-Macedonische parlement instemt, kunnen de toetredingsgesprekken binnen enkele dagen beginnen’, zei EU-president Charles Michel dinsdag bij een bezoek aan Skopje. Premier Mark Rutte zei in een tweet dat instemming door Noord-Macedonië een ‘krachtig en politiek moedig besluit’ zou zijn.||https://www.volkskrant.nl/nieuws-achtergrond/noord-macedonie-kan-om-tafel-met-de-eu-maar-duizenden-demonstranten-vrezen-verlies-eigen-cultuur~b49dd2ab/
2022-07-07||Tweede Kamer ratificeert Navo-toetreding Finland en Zweden, maar vreest Turkse frustratie • Poetin: ‘We zijn in Oekraïne pas net begonnen’||Lees hier het liveblog van woensdag 6 juli terug.||https://www.volkskrant.nl/nieuws-achtergrond/tweede-kamer-ratificeert-navo-toetreding-finland-en-zweden-maar-vreest-turkse-frustratie-poetin-we-zijn-in-oekraine-pas-net-begonnen~b75c0012/
2022-07-07||Boerenactivisten blokkeren snelweg A7 • OM seponeert zaak tegen 16-jarige boer Jouke na incident langs A32 bij Heerenveen||Lees hier het liveblog over de boerenprotesten van woensdag 6 juli terug.||https://www.volkskrant.nl/nieuws-achtergrond/boerenactivisten-blokkeren-snelweg-a7-om-seponeert-zaak-tegen-16-jarige-boer-jouke-na-incident-langs-a32-bij-heerenveen~b1587ae1/
2022-07-07||Schipholmedewerkers somber gestemd: vrees voor lange wachtrijen en agressieve passagiers||Dat blijkt uit een peiling van vakbond FNV onder 664 luchthavenmedewerkers. De vakbond vroeg medewerkers welke knelpunten zij voorzien. Een zeer ruime meerderheid verwacht een hevige werkdruk (95 procent) en een hoog ziekteverzuim (83 procent). Dat zal leiden tot lange wachtrijen voor passagiers en vertraagde vluchten, zeggen 4 op de 5 medewerkers. 66 procent voorziet dat bagage achterblijft of op een verkeerd vliegtuig wordt ingeladen. Een groot personeelstekort, vooral onder beveiligers, plaagt de luchthaven al twee maanden. Het leidt tot lange wachtrijen en soms tot annuleringen. Om erger te voorkomen, zoekt Schiphol naar allerhande manieren om de chaos te bezweren. Met een tijdelijk hogere loon probeert het de arbeidsvoorwaarden aantrekkelijker te maken. De luchthaven werft bovendien zzp’ers om op korte termijn de gaten bij de beveiliging te dichten. Ook zet Schiphol op sommige plekken medewerkers in zonder beveiligingsdiploma. Dat stuit veel luchthavenmedewerkers tegen de borst. 73 procent van de respondenten ziet onvoldoende opgeleid personeel op Schiphol. 42 procent van hen ziet een onverantwoord inzet van stagiaires. Opvallend is dat 72 procent van het personeel zich zorgen maakt voor de eigen veiligheid. Die angst is het hoogst onder luchthavenmedewerkers die passagiers inchecken, boarden of omboeken. Eén respondent voelt zich werken in een ‘ongekend stressvolle en vaak niet veilige, agressieve, onwerkbare situatie’. De vakbond waarschuwt dat als het niet rustiger wordt, de luchthaven nog drastischer in moet grijpen. FNV-campagneleider Joost van Doesburg: ‘Als je dit voortzet, woon je de mensen echt uit. Dan loopt het ziekteverzuim steeds sneller op en krijg je een sneeuwbaleffect. Er is nog maar één knop waar we nu aan kunnen draaien: het aantal reizigers. Als het een chaos blijft, moet Schiphol deze zomer nog meer vluchten schrappen.’ Er vallen wat de FNV betreft geen stakingen te verwachten. ‘Dit is geen actiedreigement, maar een dringend beroep. Namens de werknemers vragen we Schiphol: zorg dat de werkdruk in de hand blijft. Je kunt geen olympische prestatie van ze verwachten.’ Volgens Schiphol is het schrappen van nog meer vluchten echter nog niet aan de orde. Een woordvoerder zegt dat de luchthaven de capaciteit ‘voor juli en augustus reeds in lijn heeft gebracht met de personele capaciteit op de luchthaven. Die maatregel is net van kracht.’||https://www.volkskrant.nl/nieuws-achtergrond/schipholmedewerkers-somber-gestemd-vrees-voor-lange-wachtrijen-en-agressieve-passagiers~bf6a82f3/
2022-07-07||Onderwijsinspectie: meeste middelbare scholen houden zich niet aan de vrijwillige ouderbijdrage||Dit constateert de Onderwijsinspectie op basis van een representatieve steekproef onder 160 middelbare scholen, waarbij schoolgidsen zijn geanalyseerd. De inspectie publiceert de definitieve uitkomsten pas dit najaar, maar vindt de voorlopige resultaten zo zorgelijk, dat deze week al een brief is verstuurd naar alle middelbare schoolbesturen. Hierin worden zij opgeroepen nog eens kritisch te kijken naar alle communicatie over de kosten die aan ouders worden gevraagd voor activiteiten die binnen en buiten het verplichte lesprogramma plaatsvinden. De inspectie hoopt hiermee te bereiken dat scholen hun gidsen voor het aankomende schooljaar wel op orde hebben. Scholen gebruiken de vrijwillige ouderbijdrage voor een breed scala aan activiteiten, variërend van een reis naar Rome tot tweetalig onderwijs of een verrijkend lesprogramma. De bedragen die ze aan ouders vragen verschillen per school en lopen uiteen van enkele tientjes tot een paar honderd euro per schooljaar. Sinds een wetswijziging vorig jaar augustus mogen scholen kinderen van ouders die geen geld hebben overgemaakt niet langer uitsluiten van extra activiteiten. Voorheen mochten scholen voor deze groep nog een vervangende (gratis) activiteit organiseren. Scholen zijn daarnaast verplicht om expliciet in hun schoolgidsen en andere communicatie-uitingen te vermelden dat het om een vrijwillige bijdrage gaat. De wetswijziging is bedoeld om de kansengelijkheid onder kinderen te bevorderen. Maar de Onderwijsinspectie constateert nu dat scholen dit omzeilen door met dwingend geformuleerde zinnen alsnog de indruk te wekken dat de bijdrage niet vrijwillig is. Een voorbeeld van zo’n zin uit een schoolgids is: ‘Daarom vragen we ouders met klem ons financieel te ondersteunen door op vrijwillige basis bij te dragen aan de extra kosten voor dit verrijkende programma.’ Of: ‘We verwachten dat ouders die voor onze school kiezen de bijdrage willen betalen.’ ‘Ouders voelen zich hierdoor onder druk gezet’, zegt inspecteur Matty Bruins, projectleider van het onderzoek naar schoolkosten op middelbare scholen. ‘In bijna alle schoolgidsen is onduidelijk dat de kosten vrijwillig zijn. Als een leerling een extra vak, examentraining of huiswerkbegeleiding wil volgen, wordt dat in de schoolgids niet onder het kopje vrijwillige ouderbijdrage geplaatst, maar ergens verderop. Hier worden dan vaak ook aparte facturen voor verstuurd, waardoor ouders denken dat het om hele andere - verplichte - kosten gaat.’ In het primair onderwijs, waar de gevraagde bedragen vaak een stuk lager zijn dan in het voortgezet onderwijs, schaffen steeds meer scholen de vrijwillige ouderbijdrage af, bleek eerder uit een rondgang van de Volkskrant. Activiteiten worden voortaan vanuit het door de overheid gefinancierde schoolbudget betaald. Of ook middelbare scholen in toenemende mate de vrijwillige ouderbijdrage schrappen, is door de Onderwijsinspectie niet onderzocht. ‘Ik heb niet het idee dat dit op grote schaal gebeurt’, zegt inspecteur Matty Bruins. Schoolbesturen die zich niet aan de wet voor de vrijwillige ouderbijdrage houden, zullen door de inspectie worden aangesproken. Als de communicatie vervolgens niet wordt aangepast, volgt een tweede gesprek en wordt het toezicht verscherpt. In het uiterste geval kan een sanctie worden opgelegd. De inspectie onderstreept dat dit nog nooit is gebeurd.||https://www.volkskrant.nl/nieuws-achtergrond/onderwijsinspectie-meeste-middelbare-scholen-houden-zich-niet-aan-de-vrijwillige-ouderbijdrage~b63fd092/
2022-07-07||Max Velthuijs-prijs voor Philip Hopman, de ‘tekenaar die nergens voor terugdeinst’ ||De oeuvreprijs bedraagt 60 duizend euro. De illustraties zijn ‘trefzeker en weergaloos’, aldus de jury, die Philip Hopman (60) omschrijft als een vakman met een eigen signatuur. ‘Hij is een illustrator met een tekenhand, zoals sommige mensen een talenknobbel hebben, een illustrator bovendien die nergens voor terugdeinst.’ Hopman is onder andere bekend van Boer Boris, de prentenboekenreeks die hij maakt met schrijver Ted van Lieshout. ‘Dat is een fijne samenwerking’, zegt Hopman daar zelf over. ‘We krijgen veel positieve feedback van ouders en grootouders. Kinderen verliezen zich niet alleen in de verhalen en de tekeningen, maar de boekenserie stimuleert ook om zelf te gaan lezen. Ik vind het bijzonder dat ik mijn talent daarvoor kan inzetten.’ In het voorjaar van 2023 organiseert het Literatuurmuseum/Kinderboekenmuseum in Den Haag de overzichtstentoonstelling Philip Hofman – In beeld. Daar zal een selectie van originele tekeningen te zien zijn uit het archief dat Hopman bij het museum heeft ondergebracht. De Max Velthuijs-prijs werd eerder toegekend aan Mance Post (2007), Thé Tjong-Khing (2010), Wim Hofman (2013), Dick Bruna (2016) en Sylvia Weve (2019).||https://www.volkskrant.nl/cultuur-media/max-velthuijs-prijs-voor-philip-hopman-de-tekenaar-die-nergens-voor-terugdeinst~b09b5659/
2022-07-07||Prins Napoleon  snakt naar een ijsbad ||De prins had een goede nacht, hij heeft zes uur haast aan één stuk geslapen en is vrolijk en opgewekt. Hij staat tegen 11 uur op, ik help hem bij het aankleden, wat heel traag gaat en hem zichtbaar afmat. Na de kleinste beweging gaat hij weer op het bed zitten om uit te rusten. Eindelijk komt hij in overeind en ik help hem naar het balkon. Het is drukkend heet. Na een poosje: ‘O wee, wat een hitte! Een koud bad! Een ijsbad, waar ik mij in kan storten!’ Tegen 12 uur komt prins Metternich, die zojuist de doop van de gisteren geboren aartshertog heeft bijgewoond. Na diens vertrek zegt de prins dat prins Metternich graaf Lebzeltern al heeft geschreven om zijn verblijf te regelen (Napoleon II droomde van een buitenlandse reis, red.). Prins Metternich zou hem vriendelijk hebben bejegend en begrip voor zijn reis naar Napels hebben getoond. Maar wat als de keizer een streep door de rekening zet en de reis verbiedt? Ik antwoord dat als prins Metternich instemt met de reis, de keizer dat zeker ook zal doen, aangezien hij alle buitenlandse kwesties overlaat aan de prins. Om 4 uur voelt de prins zich beter. De drukkende hitte van vanochtend is op onweer uitgelopen.||https://www.volkskrant.nl/cultuur-media/prins-napoleon-snakt-naar-een-ijsbad~bb9bbaf1/
2022-07-07||Argentinië veroordeelt 19 ex-officieren in megaproces tegen daders van militaire dictatuur||Ruim 46 jaar na de staatsgreep die de militaire dictator Jorge Videla aan de macht bracht, zijn nog steeds processen gaande tegen de daders van toen: legerleiders die een schrikbewind voerden van 1976 tot 1983. Deze week boekte de Argentijnse rechtsstaat opnieuw enkele belangrijke overwinningen op dat gewelddadige verleden. Maandag achtten rechters voor het eerst bewezen dat het leger verantwoordelijk was voor de zogeheten dodenvluchten (na eerdere uitspraken tegen individuele piloten). Vier ex-militairen werden ervoor veroordeeld. Woensdag volgden nog eens negentien veroordelingen. Dit keer deed de rechtbank uitspraak in wat het ‘megaproces Campo de Mayo’ is gaan heten, vernoemd naar het grootste militaire complex van Argentinië, op nog geen 30 kilometer van hoofdstad Buenos Aires. Tijdens de dictatuur diende de kazerne als clandestiene gevangenis waar tegenstanders van het regime in erbarmelijke omstandigheden werden vastgehouden en veelvuldig werden gemarteld. Wanneer ontvoerde vrouwen bevielen in de kazerne, werden hun kinderen weggegeven. Volgens de drie rechters hebben de ex-officieren zich schuldig gemaakt aan ‘misdrijven tegen de menselijkheid’. De uitspraak, die bijna twee uur duurde, was online te volgen. Buiten de rechtbank werd het oordeel met applaus ontvangen door slachtoffers en nabestaanden. De negentien militairen hadden misdaden begaan tegen zeker 323 slachtoffers. Als eerste kreeg voormalig generaal Santiago Riveros een levenslange gevangenisstraf opgelegd. De man die jarenlang leiding gaf aan de militaire basis Campo de Mayo is al meerdere malen tot levenslang veroordeeld voor een lange reeks aan misdaden tijdens de militaire dictatuur. Vanwege gezondheidsredenen leeft de 98-jarige oud-militair onder huisarrest. Maandag stond zijn naam ook al op de rol; toen als een van de mannen die de dodenvluchten organiseerden vanuit Campo de Mayo. Woensdag werd hij schuldig bevonden aan meer dan honderd misdrijven, waaronder ontvoering, verkrachting en moord. Acht andere hoge officieren kregen eveneens een levenslange gevangenisstraf. De overige tien werden veroordeeld tot tussen de vier en 22 jaar cel. De zaak draaide onder andere om de nog steeds niet volledig opgehelderde ontvoering van zeven medewerkers van een Mercedes-autofabriek in de buurt van Buenos Aires. De fabrieksarbeiders waren vakbondsleden die probeerden hun collega’s te organiseren. Het management klaagde bij de kersverse militaire dictatuur, waarop de zeven werknemers verdwenen naar Campo de Mayo. Zes van hen staan nog steeds te boek als vermist. Tijdens de militaire dictatuur werden in totaal zo’n zesduizend mensen vastgehouden in de militaire basis. Velen keerden niet levend terug. Volgens schattingen zijn tijdens het militaire bewind dat heerste van 1976 tot 1983 circa 30 duizend mensen verdwenen. Videla en zijn militaire junta gebruikten onder andere de beruchte dodenvluchten om vijanden uit de weg te ruimen. Burgers werden boven zee uit vliegtuigen gegooid. De gruwelijke praktijk werd het symbool van de Videla-jaren. Deze week oordeelde een Argentijnse rechtbank dat niet alleen individuele piloten schuldig waren aan de dodenvluchten, maar dat sprake was van een uitroeiingsmethode die werd toegepast door het leger. Vandaar dat generaal Riveros als leidinggevende werd veroordeeld, evenals de commandant van luchtmacht-battalion 601 en twee van diens voormalige collega’s. De jacht op de daders van de militaire dictatuur leidde − tot nog toe − tot ruim duizend veroordelingen in 273 uitspraken. Sinds 1985 zat oud-dictator Videla meerdere keren in de gevangenis, al kwam hij ook weer enkele jaren vrij en bracht een periode in huisarrest door. Hij stierf uiteindelijk in 2013 op 87-jarige leeftijd in zijn cel aan een hartaanval.||https://www.volkskrant.nl/nieuws-achtergrond/argentinie-veroordeelt-19-ex-officieren-in-megaproces-tegen-daders-van-militaire-dictatuur~b1442838/
2022-07-07||Vluchtelingenwerk daagt staat voor de rechter wegens ‘inhumane asielopvang’||‘De opvang is niet tijdelijk onder de maat, dit is structureel geworden. We kunnen dit niet als het nieuwe normaal accepteren’, aldus VWN-voorzitter Frank Candel. Nederland moet zich houden aan internationale afspraken voor de opvang van vluchtelingen, maar is volgens Candel ‘door de humanitaire ondergrens gezakt’. Ook het als ‘fragiel’ omschreven akkoord dat het kabinet eind vorige maand sloot met de gemeenten, wekt bij hem weinig vertrouwen voor de toekomst. In de juridische procedure stelt de vluchtelingenorganisatie zowel de rijksoverheid als het Centraal Orgaan opvang Asielzoekers formeel aansprakelijk voor de schadelijke en inhumane omstandigheden in de asielopvang. Beide partijen krijgen tot 1 augustus de tijd om de opvang aan de wettelijke minimumnormen te laten voldoen. Slagen ze daar niet in, dan stapt VWN naar de rechter om een betere opvang af te dwingen. Door de overheid nog een laatste kans te geven om schoon schip te maken, denkt de organisatie meer kans te hebben op een succesvolle rechtsgang. ‘We zijn een dagvaarding aan het voorbereiden om na 1 augustus meteen een kort geding aan te kunnen spannen’, aldus Candel. ‘Het is triest dat we nu juridische stappen moeten zetten om dit af te dwingen. Maar een uitspraak van de rechter kan helpen om de bestuurlijke impasse te doorbreken.’ De vluchtelingenorganisatie verwijst daarbij naar eerdere rechterlijke uitspraken in belangrijke crises. Zo forceerde Urgenda in 2015 een doorbraak in de klimaatzaak tegen de staat om de uitstoot van broeikasgassen te verminderen. In 2019 volgde de beroemde stikstofuitspraak van de Raad van State, waardoor bouwprojecten stil kwamen te liggen, een maximumsnelheid van 100 kilometer op de snelweg werd afgekondigd en boeren nu oproer kraaien. Het is niet voor het eerst dat vluchtelingen in geïmproviseerde (crisis)noodopvanglocaties moeten wonen. Maar in tegenstelling tot eerdere opvangcrises is de oorzaak ditmaal niet de komst van een uitzonderlijk hoog aantal asielzoekers naar Nederland. De huidige crisis is vooral een bestuurlijke crisis: overleg tussen kabinet en gemeenten verkeert voortdurend in een impasse, waardoor het ontbreekt aan daadkracht. Onlangs constateerden twee adviesorganen van de rijksoverheid al dat de regering de crisis in de asielopvang zelf creëert en in stand houdt door bezuinigingen, sluiting van asielzoekerscentra, een chronisch gebrek aan voorbereiding en ‘een bestuurlijke inrichting die niet werkt’. De Inspectie Gezondheidszorg en Jeugd sloeg recent alarm over de risico’s op fysieke en geestelijke schade door de slechte opvangomstandigheden in de (crisis)noodopvang. Het COA zelf heeft al eerder noodopvanglocaties geregeld, onder meer in leegstaande kantoren. Sinds vorige maand stellen gemeenten bij toerbeurt namens hun veiligheidsregio crisisnoodopvanglocaties ter beschikking, vaak in sporthallen. VluchtelingenWerk somt in de juridische aansprakelijkheidsstelling van de rijksoverheid de grootste gebreken van de falende opvang op: ‘Slapen in tenten, sporthallen, op de grond of in een stoel. Een totaal gebrek aan privacy. Slapeloze nachten door geluidsoverlast. Onvoldoende gezond eten. Vieze toiletten, douches die niet op slot kunnen. Hitte in de zomer, kou in de winter. Gebrekkige toegang tot zorg. Kinderen die niet naar school kunnen.’ Na negen maanden noodopvang ontbreekt nog steeds het zicht op verbetering voor duizenden asielzoekers, stelt VWN. Dagelijks wachten mannen, vrouwen en kleine kinderen op een parkeerplaats in Ter Apel op een bus die hen van de ene naar de andere crisisnoodopvang brengt. Dat gebeurt vooral om het aanmeld- en opvangcentrum in Ter Apel te ontlasten. ‘Maar voor vluchtelingen zelf is het probleem niet opgelost als ze in Ter Apel in een bus stappen naar een tent met stretchers’, stelt VWN-voorzitter Candel. ‘Het sluiten en vermijden van schadelijke opvanglocaties moet net zoveel prioriteit krijgen als het ontzien van het aanmeldcentrum in Ter Apel.’||https://www.volkskrant.nl/nieuws-achtergrond/vluchtelingenwerk-daagt-staat-voor-de-rechter-wegens-inhumane-asielopvang~b27faa62/
2022-07-07||CBS: Zorguitgaven stijgen door coronavaccinaties en testbeleid ||In totaal bedroegen de uitgaven voor zorg en welzijn in Nederland over heel 2021 ruim 125 miljard euro, een stijging van 7,6 procent ten opzichte van het voorgaande jaar. Dat komt vooral door de hoge kosten van de vaccinatiecampagne en de grote teststraten van de GGD, schrijft het CBS. Daar werd vorig jaar ongeveer 6,7 miljard euro aan uitgegeven. In 2020, toen het coronavirus zijn intrede deed, maar de vaccinatiecampagne nog niet was begonnen, was dat nog zo’n 1,4 miljard. Voor het testen en vaccineren van miljoenen Nederlanders zijn vorig jaar door het hele land locaties opgetuigd. Daarnaast namen onder meer GGD’s een groot aantal mensen (tijdelijk) aan. De kosten vielen nog hoger uit toen bleek dat er vanwege afnemende effectiviteit van het vaccin ook een boosterronde nodig was. Het was al langer bekend dat het vaccinatie- en testbeleid een flinke kostenpost zou zijn. Alleen al voor het regelen van voldoende testcapaciteit was in totaal zo’n 5,5 miljard euro begroot. Ook kocht de overheid grootschalig vaccins in. Een deel daarvan is nooit gebruikt of is gedoneerd aan landen waar er schaarste is aan vaccins. Ook de zorg aan covidpatiënten viel vorig jaar iets duurder uit. In 2021 werd daar 1,7 miljard euro aan uitgegeven, in 2020 was dat nog ongeveer 1,4 miljard. Het gaat vooral om zorg die aan coronapatiënten in ziekenhuizen is geleverd. De kosten voor ‘therapeutische middelen’, waaronder ook mondkapjes en (zelf)testen vallen, steeg vorig jaar met 800 miljoen euro ten opzichte van 2020. De stijging van de kostenposten is dusdanig dat die de daling op andere vlakken teniet doet. Zo viel er in 2021 minder zorg uit door corona dan in 2020 en hadden zorginstellingen daarom minder financiële steun nodig. De kosten van dat totale pakket aan steunmaatregelen voor de zorg gingen van 3,5 miljard euro naar 900 miljoen. Ten opzichte van het bruto binnenlandse product (bnp)stegen de zorgkosten overigens niet verder. Net als 2020 maakten de zorguitgaven in 2021 14,5 procent uit van het bruto binnenlands product. Volgens het CBS komt dat doordat de zorguitgaven en het bnp procentueel ‘ongeveer evenveel zijn gegroeid’.||https://www.volkskrant.nl/nieuws-achtergrond/cbs-zorguitgaven-stijgen-door-coronavaccinaties-en-testbeleid~be579031/
