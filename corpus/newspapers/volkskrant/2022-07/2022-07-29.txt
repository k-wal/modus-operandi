2022-07-29||Het weer van zaterdag 30 en zondag 31 juli: zondag enkele buien||Er wacht ons een zomers maar wel veranderlijk weekend. Zaterdag kunnen we volop genieten van de zon, maar op zondag trekt net ten noorden van ons land een lagedrukgebied over. Hierdoor kunnen er enkele pittige buien gaan vallen. Zaterdag beginnen we de dag met veel ruimte voor de zon en weinig wind. In de loop van de dag neemt vanuit het westen de hoge bewolking toe maar op veel plekken zal de zon hier makkelijk doorheen schijnen. De maxima komen uit op 24 graden in het noorden tot lokaal 27 graden in het zuidoosten. Op de Waddeneilanden en op de stranden wordt het een graad of 22. Er waait een zwakke tot matige noordwestenwind. Vanaf de avond wordt de bewolking op steeds meer plekken hardnekkiger waardoor de laatste uurtjes van de dag minder zonnig zullen verlopen. Wel blijft het overal droog. Zondag is er meer bewolking en neemt de luchtvochtigheid toe. Vanaf het middaguur kunnen er verspreid over het land wat pittige buien vallen. Toch zal het op sommige plekken droog blijven en is de zon nog regelmatig te zien. Aan de temperatuur verandert weinig. In de nieuwe week krijgen we dagelijks te maken met een mix van wolken en zon en wordt het mogelijk warmer.||https://www.volkskrant.nl/nieuws-achtergrond/het-weer-van-zaterdag-30-en-zondag-31-juli-zondag-enkele-buien~b5defb44/
2022-07-29||Politie gaat verkeerscamera’s gebruiken bij gevaarlijke boerenacties op snelwegen||Eerder liet Rijkswaterstaat weten de beelden van de wet niet te mogen opslaan, de politie stelde niet te mogen meekijken. Volgens het OM Oost-Nederland is inmiddels geregeld dat de politie alsnog bij de camerabeelden kan als dat nodig is. Of het nog mogelijk is beelden van de afgelopen dagen te gebruiken, toen onder meer mest, autobanden en asbesthoudend puin op snelwegen werd gestort, wil het OM niet zeggen. Ook in de nacht van donderdag op vrijdag is afval op snelwegen gedumpt en zijn hooibalen in brand gestoken, meldt Rijkswaterstaat. In totaal zouden er op veertien plekken acties hebben plaatsgevonden, maar de gevolgen voor het verkeer vielen mee: er waren geen versperringen waar automobilisten vrijdagochtend niet langs konden. De politie heeft intussen een eerste aanhouding verricht naar aanleiding van de ontwrichtende blokkades van deze week. Een 42-jarige verdachte uit de gemeente Oost-Gelre werd donderdagavond op heterdaad betrapt toen hij afval dumpte op de A18, waarop de verdachte is vastgezet. Meer arrestaties kunnen nog volgen. ‘Helaas is er nu een beeld ontstaan dat de politie te weinig optreedt, maar een rechercheonderzoek is niet snel klaar’, zei een woordvoerder van de Landelijke Politie donderdag in reactie op de uitblijvende aanhoudingen. Er lopen meerdere politieonderzoeken naar de gebeurtenissen van deze week. Zo zegt de politie aanwijzingen te hebben dat vrachtwagenbestuurders betrokken waren bij het dumpen van afval op de A7, door langzaam te rijden om achteropkomend verkeer te blokkeren. Agenten onderzoeken afval op aanwijzingen van de herkomst, hebben kentekens genoteerd en spreken met getuigen. Verder loopt er een onderzoek omdat de automobilist die woensdagochtend op een oprit naar de A32 tegen gedumpt afval botste, waarbij hij zijn auto total loss reed, aangifte heeft gedaan. Voor eerdere uitspraken en acties, waaronder snelwegblokkades, zijn deze maand de eerste boeren veroordeeld. Een 44-jarige man uit Almelo kreeg vrijdag 60 uur taakstraf van de politierechter omdat hij eind juni in een Telegramgroep genaamd Boeren in Opstand onder meer opriep tot een ‘complete oorlog’ tegen het kabinet. En eerder deze maand kreeg een 23-jarige man uit het Zuid-Hollandse Strijensas bijvoorbeeld 120 uur taakstraf en twee maanden voorwaardelijk omdat hij via Telegram had opgeroepen om Schiphol plat te leggen. Het kabinet hoopt de angel uit de escalerende protesten te halen door met vertegenwoordigers van de boeren in gesprek te gaan over het stikstofbeleid. Hiervoor heeft het Johan Remkes aangesteld als bemiddelaar. Nadat boerenorganisaties in eerste instantie afwijzend reageerden, heeft LTO Nederland aangegeven volgende week bereid te zijn tot een ‘verkennend gesprek’. Dit leidde tot woedende reacties vanuit de radicalere boerenbeweging Farmers Defence Force.||https://www.volkskrant.nl/nieuws-achtergrond/politie-gaat-verkeerscamera-s-gebruiken-bij-gevaarlijke-boerenacties-op-snelwegen~b3ca96dc/
2022-07-29||De Volkskrant tv-selectie voor zaterdag 30 juli||BBC 2, 14.15 uur (Komedie, Billy Wilder, 1959) Met deze remake van de Duitse komedie Fanfaren der Liebe (1951) maakte meesterfilmer Wilder dé blauwdruk van komedies waarin mannen zich als vrouwen verkleden. Jack Lemmon en Tony Curtis zijn fenomenaal als door criminelen opgejaagde jazzmuzikanten die in het Amerika van de jaren twintig onderduiken in een damesorkest. Het leukste, mooiste en grappigste orkestlid is de met overgave door Marilyn Monroe gespeelde Sugar Kane Kowalczyk, die het hoofd van beide mannen op hol brengt. Zo ontstaat een kluwen van verwikkelingen, in een heerlijke komedie die even perfect geschreven als geregisseerd is. In een van haar meest memorabele scènes zingt Monroe I Wanna Be Loved by You. Veronica, 20.00 uur (Oorlog, Clint Eastwood, 2014) Enerverende bewerking van de gelijknamige autobiografie van Chris Kyle, de scherpschutter met de meeste slachtoffers in de Irakoorlog (160). Ideaal materiaal voor veteraan Clint Eastwood, die als geen ander de Amerikaanse ziel weet te vangen. De film ontrolt zich met een retorische vanzelfsprekendheid, met Kyle (Bradley Cooper) als nationale held - vraagtekens bij de oorlog worden goeddeels onder het kleed geschoven. Naarmate American Sniper vordert verbouwt Eastwood de film tot western: een man-tegen-manduel tussen Kyle en zijn Iraakse tegenstander. BBC 2, 21.00 uur Dankzij de Netflix-serie Stranger Things, waarin een van haar nummers een belangrijke rol speelt, stond Kate Bush weer even in de hitparades en in het middelpunt van de belangstelling. Op de 64ste verjaardag van de singer-songwriter zet de BBC haar in het zonnetje met een compilatie van optredens uit Top of the Pops. Aansluitend vertellen collega’s en fans wat Bush voor hen betekent in The Kate Bush Story: Running Up That Hill (22.00 uur). Om 23.00 uur presenteert de BBC een concert van de zangeres uit 1979 met een gastoptreden van Peter Gabriel. NPO 1, 21.23 uur Op dit moment reist Youp van ’t Hek door het land met De laatste ronde, het theaterprogramma waarmee de cabaretier afscheid neemt. Het echte afscheid laat nog wel even op zich wachten, want de laatste voorstelling vindt pas medio 2024 plaats. Van ’t Hek is dan 70 jaar. BNNVara herhaalt vanavond zijn vorige theatervoorstelling, opgenomen in theater Carré in Amsterdam. In Met de kennis van nu blikt hij aan de hand van de vraag van een scholier terug op zijn carrière op de planken. Hoe is hij ooit begonnen, en wat had hij achteraf gezien beter anders kunnen doen? Canvas, 21.50 uur Het tweede seizoen van de grotendeels Welsh gesproken misdaadserie Craith (Hidden) begint met de vondst van een lichaam dat al een aantal weken in een badkuip heeft gelegen. De voormalige docent Geraint Ellis blijkt door bruut geweld om het leven te zijn gebracht. De zaak belandt bij rechercheur Cadi John en brigadier Owen Vaughan (Sian Reese-Williams en Siôn Alun Davies), die al het nodige op hun bord hebben. Ondertussen lijken Mia, Connor en Lee meer van de zaak te weten, maar de tieners proberen door het leven te gaan alsof er niets aan de hand is. RTL 7, 22.10 uur (Komedie, Steven Soderbergh, 2017) Regisseur Steven Soderbergh weet het thema van de kluiskraak, dat hij in Ocean’s Eleven (2001) en de twee vervolgfilms aardig leek te hebben uitgeput, in Logan Lucky toch weer fris op te dienen. De criminelen van dienst zijn dit keer eenvoudige plattelandsbewoners, zoals een ontslagen mijnwerker (Channing Tatum) en een gehandicapte oorlogsveteraan (Adam Driver). Veel van het plezier schuilt, zoals dat hoort in een goede kraakfilm, in de onverwachte trucs die de dieven toepassen, die onderwijl uitgroeien tot sympathieke antihelden. NPO 2, 23.51 uur Vladimir Poetin is al 23 jaar aan de macht als premier en president van Rusland. Een driedelige Britse documentaireserie ontleedt het leven en de carrière van de omstreden politicus. De eerste aflevering belicht Poetins loopbaan bij de geheime dienst. Als jongere keek Poetin al graag naar de tv-serie Zeventien momenten in de lente over de avonturen van een Sovjetspion. Het was staatspropaganda, gesponsord door de KGB. In het jaar na zijn afstuderen meldde Poetin zich aan bij de spionagedienst, die hem in de Duitse stad Dresden stationeerde.||https://www.volkskrant.nl/cultuur-media/de-volkskrant-tv-selectie-voor-zaterdag-30-juli~b1a238c2/
2022-07-29||College Rechten van de Mens: voorkeursbeleid Oekraïense vluchtelingen is discriminerend||De harde kritiek op het kabinet komt na een reeks plannen die staatssecretaris Eric van der Burg (VVD) van Asiel en Migratie onlangs presenteerde om de gemeentelijke opvang te ontlasten. Zo wil het kabinet toestaan dat gemeenten alle beschikbare bedden uitsluitend voor Oekraïense vluchtelingen reserveren, als zij dat wensen. Op die manier, is de gedachte, kunnen op andere locaties in het land opvangplekken vrijkomen in gemeenten die wél bereid zijn om ook reguliere asielzoekers op te vangen. Maar dat plan is tegen het zere been van het College. ‘Gemeenten die uitsluitend Oekraïense vluchtelingen willen opvangen, maar geen vluchtelingen uit andere landen maken een verboden onderscheid’, stelt het College. Het toestaan van een dergelijk voorkeursbeleid zou discriminatie niet alleen in de hand werken, maar ook legitimeren. Oekraïense vluchtelingen vallen onder een Europese tijdelijke beschermingsrichtlijn, die hen de mogelijkheid geeft om in een EU-land te verblijven zonder een asielprocedure te volgen. De vluchtelingen mogen bovendien werken en hebben het recht om onderwijs te volgen. De speciale juridische status van Oekraïense vluchtelingen geldt tot 4 maart 2023, en kan daarna nog eens met drie jaar worden verlengd. Op basis van de tijdelijke beschermingsrichtlijn riep het kabinet begin april de ‘Regeling opvang ontheemden Oekraïne’ in het leven, waarmee de overheid onder meer gemeenten kan verplichten om Oekraïense vluchtelingen op te vangen. Voor reguliere asielzoekers geldt die verplichting niet. Veel gemeenten kiezen er dan ook voor om alleen Oekraïense vluchtelingen op te vangen, ook als er nog voldoende plekken vrij zijn op lokale opvanglocaties. Op dit moment zijn 4 duizend bedden in de gemeentelijke opvang voor Oekraïense vluchtelingen nog onbezet, terwijl in Ter Apel geregeld asielzoekers in afwachting van een opvangplek buiten in het gras hebben moeten slapen. Het College noemt de omstandigheden waarin asielzoekers in Ter Apel op een plek wachten ‘mensonterend’. ‘ Het College erkent dat de wet in sommige gevallen een voorkeursbeleid toelaat, op voorwaarde dat een groep vluchtelingen een nadeliger positie heeft ten opzichte van andere ontheemden. Maar daarvan is volgens het mensenrechteninstituut hier geen sprake. ‘Beide groepen hebben gelijke rechten op adequate opvang.’ De staatssecretaris onderschrijft de stelling van het College dat beide groepen recht hebben op goede opvang, laat zijn woordvoerder weten. Maar daarvoor is eerst een nieuw wetsvoorstel nodig. 'Daar wordt nu hard aan gewerkt.’ Eerder riepen hulporganisaties als UNICEF en het Rode Kruis de regering op om meer haast te maken met een wetsvoorstel waarmee gemeenten ook worden verplicht om reguliere asielzoekers op te vangen. Ook het College sluit zich nu aan bij die oproep. Het wetsvoorstel is echter - naar verwachting - pas in januari af, laat het ministerie weten.||https://www.volkskrant.nl/nieuws-achtergrond/college-rechten-van-de-mens-voorkeursbeleid-oekraiense-vluchtelingen-is-discriminerend~b8ad1f61/
2022-07-29||‘Iets’ heeft sporen achtergelaten op de bodem van de diepzee, maar onderzoekers weten niet wat||Gezien de kleine hoopjes sediment om de gaten heen lijken ze te zijn uitgegraven door ‘iets’, schrijft NOAA, een Amerikaans instituut dat oceanen onderzoekt. Het is niet voor het eerst dat wetenschappers iets dergelijks aantreffen: vergelijkbare reeksen van gaatjes in de diepzee werden al in 2004 gevonden. Van de makers is nooit een spoor gevonden, ook dit keer niet. Het tekent hoeveel nog onduidelijk is over het leven in de diepzee. Precies vanwege al die vraagtekens stuurden wetenschappers van NOAA dit jaar een onbemande onderzeeër de diepte in. Daarmee troffen ze vorige week zaterdag de eerste gaatjes aan ten noorden van de Azoren, op ruim 2,5 kilometer diepte. Donderdag zagen ze bijna 500 kilometer verderop opnieuw gaatjes, op meer dan een kilometer diepte. Het lijkt haast alsof mensen de zeebodem hebben geperforeerd, zo strak is het patroon, merkt NOAA op. Met de onderzeeër zijn monsters genomen van het sediment. Waarschijnlijk zijn de gaten ofwel gegraven door dieren die op de bodem leven, ofwel door organismen in de bodem die bijvoorbeeld lichaamsdelen omhoog steken om zich te voeden, schreven marien biologen begin dit jaar. In het vakblad Frontiers in Marine Science beschrijven ze dat de gaten langwerpig en enkele centimeters lang zijn. Ze vormen rechte of licht gebogen rijen die in sommige gevallen meters lang zijn. Onbekend is of ze met elkaar verbonden zijn door een tunnel. Duidelijk is in elk geval dat ‘iets’ al veel langer gaten in de zeebodem maakt. Er zitten gefossiliseerde gaatjes in versteende stukken diepzeebodem van honderden miljoenen jaren oud. Die kunnen allerlei patronen vormen: kronkelend, zich vertakkend of in de vorm van vijfhoekige honingraatstructuren. Die honingraten werden al in 1976 op de zeebodem gevonden. Onderzoekers troffen ze aan op de oostflank van de Mid-Atlantische Rug, het meer dan tienduizend kilometer lange onderzeese gebergte op de grens tussen twee uit elkaar drijvende tektonische platen. Deze gaatjes zijn onderling verbonden met tunneltjes. Maar ook in dit geval blijft het gissen waar ze vandaan komen. Ze kunnen zijn uitgegraven door een diertje, maar het kunnen ook overblijfselen zijn van een spons die in de bodem groeit, schreef een internationale groep onderzoekers in 2009 na een uitgebreide analyse. Zelfs genetisch onderzoek leverde geen antwoorden op. Een fascinerend detail waar wél duidelijkheid over kwam: deze gaatjes hebben een lipje dat zo is gevormd dat er door waterbewegingen constant vers zeewater door de tunneltjes wordt gepompt, en dus misschien ook vers voedsel.||https://www.volkskrant.nl/wetenschap/iets-heeft-sporen-achtergelaten-op-de-bodem-van-de-diepzee-maar-onderzoekers-weten-niet-wat~be2f1254/
2022-07-29||Groeipijnen in het vrouwenwielrennen: in de Tour Femmes fietsen de hobbyisten achter de profs aan||Waar de organisatie van de Tour de France het verkeer in start- en finishplaatsen nagenoeg lam legt, geldt dat minder voor de Tour de France Femmes, deze week na dertien jaar weer op de wielerkalender. Het gaat er deze dagen bescheidener aan toe in steden en dorpen, kalmer. Het beeld is vertrouwd. Ronkende bussen nemen bezit van een plein (Bar-le-Duc), een boulevard (Troyes) en kaden (Saint-Dié-des-Vosges). Nieuwsgierig trekken liefhebbers en vakantiegangers langs. De reclamekaravaan – in lengte weliswaar nog geen kwart van die bij de mannen – passeert met veel lawaai. De rensters zwaaien op een podium naar de toeschouwers. Het startschot valt op de seconde die was voorzien; ook de vrouwentour is een geoliede machine. Vraag het ploegleiders, vraag het rensters, en het enthousiasme domineert. Ze zijn onder de indruk van het publiek, dat luid op de reclameborden roffelt als deelnemers op de finish afstormen, dat zich ook onderweg, in de leegte van het Franse platteland, in de berm posteert. En dan moeten de bergen nog komen, dit weekeinde. Dit is wat het vrouwenwielrennen zo goed kan gebruiken, zeggen ze, meeliften met het succes en het prestige van het grootste wielerevenement ter wereld. De protagonisten verhullen niet dat er keerzijden zijn. Het gaat snel, erg snel. Loop langs de luxe bussen van teams als Jumbo-Visma, Movistar, SD Worx, Trek-Segafredo – veertien ploegen maken deel uit van de World Tour, de hoogste divisie in het wielrennen. Ontdek dan dat ertussen of ertegenover ook een aantal eenvoudige campers staat opgesteld. Waar World Tour-rensters achter geblindeerde ramen volledig buiten het zicht blijven als ze zich omkleden, behelpen hun collega’s zich in de kleine ruimte, met haastig dichtgeschoven gordijnen voor de raampjes. Knus gestommel getuigt van hun voorbereiding. Het succes leidt tot groeiende verschillen. Budgetten van miljoenen tegenover begrotingen van enkele tonnen. Ervaren rensters tegen beginnelingen. Fullprofs racen tegen deelneemsters voor wie de sport nauwelijks meer dan een betaalde hobby is. Raymond Rol, manager van Parkhotel Valkenburg, een ploeg die zich vooral afficheert als opleidingsteam, beziet de ontwikkeling met gemengde gevoelens. Zeker, hij is blij met de toegenomen aandacht. Maar nu de budgetten groeien, is ook de strijd om de rensters ontbrand. ‘Iedereen zit erbovenop. Het begint al bij de junioren. Talentvolle meiden van 17, 18 jaar krijgen 60-, 70 duizend euro per jaar aangeboden, vaak nog meer dan hun ouders verdienen. Als de snelle doorbraak uitblijft, blijven ze met lege handen en een kater zitten.’ Waar geld is, melden zich ook de managers. Rol: ‘Ze komen als vliegen op de stroop af. Eerst zag je niemand, nu kloppen ze namens die jonge meiden ook bij mij aan.’ Tevergeefs. ‘Ik probeer vast te houden wat we altijd betaalden: 500 euro per maand.’ Esra Tromp, oud-renster en teammanager van World Tour-ploeg Jumbo-Visma, voelt zich niet aangesproken. Volgens de regels van de internationale wielerfederatie krijgen renners in deze categorie minimaal 27.500 euro per jaar. ‘We kunnen echt geen ploeg vullen met alleen maar jonge meiden. We kunnen ze wel opleiden, dat past in onze visie. Kijk maar naar Jonas Vingegaard bij de mannen: binnengehaald als talent en nu winnaar van de Tour de France. Dat zijn projecten voor de langere termijn.’ Maar Tromp beaamt wel dat het dringen is. ‘De poel waaruit je kunt putten is gewoon niet zo groot. Veel meiden zitten tegenwoordig op de elektrische fiets. Daarom zijn we ook bezig dikkebandenraces te organiseren, om de jeugd op speelse manier te laten kennismaken met wielrennen.’ Het doel moet zijn, zegt Tromp, een ‘stevig fundament te creëren waarop de elite kan shinen’. Dat sponsoren en organisatoren van het gestaag toenemende aantal wedstrijden zich vooral richten op de World Tour-teams levert volgens haar op termijn geen bijdrage aan een gezond financieel model. ‘We moeten niet iets creëren wat helemaal niet duurzaam zal zijn. Je hebt ook een laag eronder nodig. Maar ja, iedereen wil graag Marianne Vos en Annemiek van Vleuten aan de start zien. Je kunt zoiets niet blijven uitmelken.’ Iris Slappendel, oprichter van The Cyclists’ Alliance, een vakbond voor wielrensters, ziet hetzelfde gevaar. Ze spreekt van ‘groeipijnen in een jonge sport’. ‘De top is smal, zoveel sterren zijn er niet. De focus ligt vrijwel uitsluitend op de hoogste divisie. Bij de internationale wielerfederatie bestaat geen visie op de ontwikkeling van de sport in de breedte.’ Uit enquêtes van haar organisatie blijkt dat er nogal wat vrouwen zijn tussen de 18 en 23 jaar die teleurgesteld afhaken. ‘Ze klagen over slecht georganiseerde ploegen, kunnen financieel niet rondkomen, zijn teruggevallen op een lager niveau. Dat is doodzonde.’ Ook Slappendel maakt zich zorgen over de grote verschillen, in eisen die worden gesteld aan ploegen, in salarissen, in begeleidend personeel. En in niveau. In Troyes, startplaats van de vierde etappe, wijst ze naar de camper van Stade Rochelais Charente Maritime, een kleine ploeg uit Frankrijk. Daar staan nog twee fietsen opgesteld. Een dag eerder verloor het team vier rensters: twee door een valpartij, twee kwamen buiten de tijd binnen. Het aantal tuimelingen is toch al aanzienlijk. (Volledigheidshalve: ook bij de mannen gaan er in een openingsweek van de Tour veel renners tegen de vlakte.) Huiveringwekkend was het ongeval in de tweede etappe, toen de Australische Nicole Frain met een snelheid van meer dan 60 kilometer per uur Marta Cavalli ondersteboven reed, met hersenletsel van de Italiaanse als gevolg. Donderdag lag ineens een kluwen van tientallen rensters op het asfalt. Achter op de motor is Slappendel als commentator voor Eurosport van nabij getuige. ‘Je ziet soms gevaarlijke situaties. De een is veel sterker of raakt veel later – en minder – vermoeid. De ervaring loopt sterk uiteen. In de Tour is de druk veel hoger, de aandacht van de media is groot. Rensters uit kleinere ploegen nemen net wat meer risico om zich in de picture te rijden.’ Eva van Agt stapt monter de camper uit van de Britse ploeg Le Col-Wahoo. Haar knieën vertonen schaafwonden. ‘Ja, ik lag er ook bij, toen met Cavalli. Maar ik viel veel minder hard.’ De 25-jarige kleindochter van voormalig premier en wielerliefhebber Dries van Agt kreeg drie weken voor het begin van de Tour te horen dat ze mee mocht. ‘Ja, dat is wel bizar, het gaat wel hard.’ Ze had tot dan in dienst van de Britten ‘drie of vier’ wedstrijden gereden, zoals de vijfdaagse Thüringen Ladies Tour, en vijf races voor een club. Vindt ze het verantwoord? ‘Jawel. Anders neemt de ploegleiding me echt niet mee.’ Ze had zich in de Volta Limburg in de kijker gereden. Le Col-Wahoo nodigde haar uit om naar de Ardennen te komen. ‘Ze wilden kijken of ik een beetje handig was op de fiets. Ik moest bidons aannemen onderweg, dicht achter de auto rijden, afdalen achter de andere meiden. Dat ging prima. Op het sociale vlak klikte het ook.’ Extreem gevaarlijk gaat het er volgens haar niet aan toe. Ervaring geeft niet alleen maar de doorslag. ‘Als ik hier om me heen kijk, zie ik rensters die al jaren koersen, maar minder vaardigheden hebben dan ik. Je kunt het heel snel oppikken.’ Van Agt fietst al vanaf haar 15de, maar het accent lag eerst op hockey. ‘Ik reed vroeger in een jaar wat ik nu in een week afleg.’ Ze studeert data science in Maastricht, maar heeft nu ook een contract tot eind volgend jaar op zak. ‘Dat betekent een fijne tegemoetkoming in de studiekosten.’ Ze kijkt al verder dan deze Tour. In Frankrijk kwam ze erachter dat het op de klimmen wel erg hard omhooggaat. ‘Ik ga in de winter keihard trainen. Het heeft me alleen maar meer gemotiveerd.’ Geruststellend bericht uit het kamp van het gehavende Charente Maritime: het overgebleven duo haalde vrijdag weer de finish. Een van hen, India Grangier, eindigde als allerlaatste.||https://www.volkskrant.nl/sport/groeipijnen-in-het-vrouwenwielrennen-in-de-tour-femmes-fietsen-de-hobbyisten-achter-de-profs-aan~b78ca521/
2022-07-29||Voorlopig geen eind in zicht aan torenhoge inflatiecijfers||In ruim zestig landen is de inflatie opgelopen tot meer dan 10 procent. In Syrië, Soedan, Venezuela, Zimbabwe en zijn de prijzen ruimschoots verdubbeld in vergelijking met een jaar eerder. Libanon kampt zelfs met een inflatie van 210 procent, een verdriedubbeling van de prijzen. Zo erg is het niet gesteld in Nederland, al behoort het wel weer tot het tienprocentclubje. Volgens de Europese rekenmethode bedroeg de inflatie in Nederland in juli namelijk 11,6 procent, een stuk meer dan de 9,9 procent in de voorgaande maand. Hoewel de inflatie voor de gehele eurozone in juli ‘maar’ 8,9 procent was, gaat dat om het hoogste peil sinds het bestaan van de euro. Economen hadden gerekend op 8,6 procent. Daardoor neemt de druk op de Europese Centrale Bank (ECB) toe om bij de volgende rentevergadering in september de rente te verhogen van 0,0 naar 0,5 procent. De monetaire beleidsmakers proberen de economie af te koelen. Daarbij speelt een belangrijke psychologische factor. De ECB wil absoluut voorkomen dat burgers en bedrijven twijfelen aan haar daadkracht. Als inflatieverwachtingen hoog blijven, dreigt een zelfvervullende voorspelling waarbij werknemers steeds hogere lonen bedingen om hun koopkrachtverlies te beperken en werkgevers die hogere kosten steeds weer doorberekenen in hun prijzen. De ECB mikt wel op een ‘zachte landing’, wat erop neerkomt dat de renteverhogingen de economie niet onderuit mogen schoffelen. In die zin kwam Eurostat vrijdag met bemoedigende cijfers. De eurozone presteerde in het tweede kwartaal verrassend goed, met een groei van 0,7 procent ten opzichte van de drie voorgaande maanden, een stuk beter dus dan de 0,2 procent die economen hadden verwacht. Wel stagneerde de Duitse economie, traditioneel de locomotief in Europa. ‘De forse tweedekwartaalgroei was te danken aan de heropening van de dienstensector, die een verslechtering in de meeste andere delen van de economie heeft gemaskeerd’, stelt Andrew Kenningham van onderzoeksbureau Capital Economics. ‘Wij verwachten dat de combinatie van hoge inflatie, rentestijgingen en een energiecrisis de economie later dit jaar in een recessie zal duwen.’ Maar ook buiten Europa stijgen de prijzen dus fors. In de grootste economie ter wereld, de Verenigde Staten, bedroeg de inflatie in juli 9,1 procent. Van de economische grootmachten lijkt China als enige met een inflatie van 2,5 procent de dans te ontspringen. Al moet wel gezegd dat de geldontwaarding ook hier in stijgende lijn zit. Drie maanden geleden ging het nog om een inflatie van 1,5 procent. Het einde aan de prijsstijgingen is nog bijna nergens in zicht. In Nederland bijvoorbeeld kwam het CBS vrijdag met zorgwekkende cijfers over de afzetprijzen van de industrie. Nederlandse industriebedrijven vragen nu 30 procent meer voor hun producten dan een jaar geleden. In de aardolie-industrie lagen de afzetprijzen zelfs 121 procent hoger, een ruime verdubbeling dus. ‘De oorlog in Oekraïne zorgt voor extra druk op de prijzen, bovenop de prijsstijgingen die ontstonden door het snelle herstel van de economie na de coronacrisis’, geeft het CBS als verklaring. Het is vrijwel zeker dat een deel van deze prijsstijgingen ook aan de consument doorberekend zullen worden.||https://www.volkskrant.nl/nieuws-achtergrond/voorlopig-geen-eind-in-zicht-aan-torenhoge-inflatiecijfers~b8586586/
2022-07-29||Van der Wal steekt boerderij in brand in poging steun bevolking te winnen||‘Mijn aanpak staat of valt met draagvlak’, benadrukt de VVD-minister, terwijl ze tevreden toekijkt hoe meerdere stallen in vlammen opgaan. ‘Ik heb geprobeerd dat op mijn manier te doen, maar Nederland lijkt vatbaarder voor een goede fik. Nou, ik denk niet dat ik het in Den Haag altijd beter weet, dus dan gaan we het zo doen.’ Voorbijgangers kunnen waardering opbrengen voor de actie van de bewindsvrouw. ‘Het is niet goed te praten, maar ik snap haar wel’, zegt een man die zijn hond uitlaat. ‘Als de boeren niet willen luisteren, dan kan het niet anders. Ik vind het wel wat hebben, die nieuwe bestuurscultuur.’ Van der Wal heeft op andere plekken in het land asbest bij boerderijen gedumpt en stapels dossiers in brand gestoken. Ook heeft ze enkele prullenbakken van het ministerie op boerenerven geleegd. ‘Zonder levensvatbare natuur wordt het een rotzooi in Nederland’, zegt ze strijdbaar, met een correcte Nederlandse vlag aan haar dienstauto. ‘Gebruik gewoon je bestuurdersverstand.’ De politie zegt weinig tegen de acties van de minister te kunnen doen. ‘Ze heeft het recht om te regeren’, stelt politiechef Willem Woelders. ‘We houden een oogje in het zeil, maar tot nu toe gaat het er gemoedelijk aan toe.’ Boeren die de troep van Van der Wal willen opruimen, worden geïntimideerd door ambtenaren van het ministerie van Landbouw. De minister begrijpt dat wel. ‘Democratisch tot stand gekomen beleid dwarsbomen is landverraad’, schreeuwt ze.||https://www.volkskrant.nl/cultuur-media/van-der-wal-steekt-boerderij-in-brand-in-poging-steun-bevolking-te-winnen~b892802e/
2022-07-29||Sari van Veenendaal, dé keepster van Nederland, heeft te weinig lol en stopt||Een aanmoediging voor haar opvolger Daphne van Domselaar, dat is het laatste wat Sari van Veenendaal als profvoetballer heeft gedaan. De keepster en jarenlang aanvoerder van het Nederlands team is met onmiddellijke ingang gestopt met voetballen. Ze maakt, zegt ze zelf, te weinig leuke momenten meer mee. Van Veenendaal had het besluit eigenlijk al genomen voor het EK, maar hield de deur nog op een kier. In Engeland viel ze na twintig minuten in de eerste wedstrijd tegen Zweden uit met een schouderblessure. Ze praatte Van Domselaar nog moed en in ging naar de kleedkamer. ‘Toen wist ik het wel’, zegt ze in een interview met de NOS. ‘Dat deed wel pijn.’ De keepster debuteerde in 2011 tegen Zwitserland in het Nederlands elftal en was jarenlang de vaste keus onder de lat. Ze kwam tot 91 interlands. Hoogtepunt was de Europese titel in 2017 in eigen land, twee jaar later haalde ze ook de finale van het WK. Ondanks het verlies in de eindstrijd werd ze verkozen tot keeper van het toernooi. Later dat jaar werd ze ook nog uitgeroepen tot beste van de wereld. Die prijs droeg ze, kenmerkend voor haar, op aan haar ‘gouden team’. Het was de bekroning voor een carrière waarin weinig haar is aan komen waaien. Van Veenendaal heeft er met de prestaties van de Nederlandse voetbalsters voor gezorgd dat het normaler is geworden voor meisjes om te voetballen, zelf stamt ze nog uit de tijd dat dat totaal niet vanzelfsprekend was. Pas op haar zeventiende kreeg ze haar eerste keeperstraining. In haar carrière speelde ze voor FC Utrecht, FC Twente, Arsenal en Atlético Madrid. Twee jaar geleden keerde Van Veenendaal terug naar Nederland, waar ze bij PSV ging voetballen. Haar vriendin woonde al in Nederland, een probleem waar veel vrouwelijke voetbalsters mee worstelen. Ze verdienen vaak niet genoeg om hun partner mee te nemen. De voetbalsters groeiden door de successen uit tot voorbeelden voor veel meisjes. Van Veenendaal was daar heel trots op, al worstelde ze met de bekendheid. ‘Ik ben een liefhebber’, zei ze nog aan het begin van de voorbereiding op het EK. ‘En ik wil sowieso de beste zijn, maar er zijn ook andere dingen bijgekomen. Bekendheid bijvoorbeeld. Voor de sport vind ik dat fantastisch, en voor mezelf, ja, misschien iets minder fantastisch.’ Toen was nog niet bekend dat ze overwoog te stoppen. Ze hield de mogelijkheid ook nog open om door te gaan, omdat ze het toernooi onbevangen wilde spelen. Na het snelle uitvallen, twijfelde ze niet meer. ‘Ik ben steeds meer op zoek naar de leuke momenten en op dit moment maak ik die te weinig mee in het voetbal.’ Met haar besluit bezorgt ze bondscoach Mark Parsons een kopzorg minder. Als Van Veenendaal wel door was gegaan, had hij een keus moeten maken tussen de gelauwerde keepster en het aanstormde talent Van Domselaar. Op de routinier was de laatste jaren al wel vaker kritiek, maar ze bleef eerste keus, ook omdat ze als aanvoerder een grote rol in het team speelde. Toen ze op het EK uitviel greep Van Domselaar haar kans. Zij keepte een fantastisch toernooi en zorgde er met belangrijke reddingen voor dat Nederland in de kwartfinale er nog een verlenging uitsleepte. ‘Je kan het’, zei Van Veenendaal tegen haar na haar laatste minuten als voetbalster. Dat ze daarmee het stokje definitief overdroeg, wist alleen zij toen nog.||https://www.volkskrant.nl/sport/sari-van-veenendaal-de-keepster-van-nederland-heeft-te-weinig-lol-en-stopt~be231ae3/
2022-07-29||Sarina Wiegman maakt van meedogenloosheid haar handelsmerk||Het gebeurt niet vaak dat mensen beginnen te grinniken als iemand zegt dat het allemaal meedogenlozer moet. Sarina Wiegman heeft het in een klein jaar als Engelse bondscoach voor elkaar gekregen. Voortdurend hamert ze erop dat de Engelse voetbalsters ‘ruthless’ moeten zijn en de Engelsen kunnen er niet genoeg van krijgen. Het gegrinnik is te horen bij de persconferenties waar Wiegman de term altijd wel een keer laat vallen. De Nederlandse coach begint inmiddels zelf ook te glimlachen als ze de term gebruikt of ernaar gevraagd wordt, maar blijft er ondertussen bloedserieus op hameren dat het toch echt nog meedogenlozer moet. Kansen zijn er om gemaakt te worden, wedstrijden om gewonnen te worden. De Engelse journalisten kunnen het riedeltje dromen, maar zien ook dat het werkt. Wiegman heeft ervoor gezorgd dat de Engelse voetbalsters eindelijk een keer zijn doorgedrongen tot de finale van een eindtoernooi. Drie keer eerder strandden ze in de halve finale, zondag spelen ze op Wembley tegen Duitsland om de Europese titel. Wiegman heeft van Engeland een machine gemaakt die meedogenloos kan en wil zijn en geeft daarin zelf het goede voorbeeld. Mandy van den Berg ondervond al in 2017 hoe hard Wiegman kan zijn als ze dat nodig vindt. Tijdens het gewonnen EK in 2017 zette ze haar aanvoerder na twee wedstrijden op de reservebank. Het besluit kwam voor Van den Berg uit de lucht vallen en dat nam ze haar nog het meeste kwalijk. ‘Ik hoop dat ik nooit zo met mensen om zal gaan’, zei ze erover in het boek Samen sterk van Annemarie Postma. ‘Niemand heeft me ooit zo teleurgesteld als Sarina.’ Wiegman knippert een keer extra met de ogen als ze de kritiek voorgelegd krijgt, het heeft haar heus ook geraakt. Ze vond het heel erg zwaar en pijnlijk. ‘Maar goed..’ Geen seconde neemt ze er afstand van, moeilijke besluiten horen bij haar vak. Foppe de Haan, in 2017 haar assistent, vond dat Wiegman te lang had gewacht. Ze had veel problemen kunnen voorkomen door het besluit voor het toernooi te nemen. Vijf jaar later doet ze precies dat. Step Houghton, lang aanvoerder van Engeland, leek na een blessure op tijd fit. Op 34-jarige leeftijd zou het EK misschien wel haar laatste toernooi kunnen zijn, maar zulke sentimenten tellen niet voor Wiegman. ‘Het was een moeilijk besluit, maar ze is gewoon niet klaar om te spelen.’ Waar anderen, zeker vrouwen, als hard en ongevoelig zouden worden neergezet, wordt Wiegman erom geprezen. Het helpt ook dat haar besluiten goed uitpakken. Als ze in de kwartfinale tegen Spanje drie sterspelers naar de kant haalt, zijn hun vervangers met een goal en assist goed voor de winst. Slechts zelden klinkt er openlijke kritiek op de succescoach. Of ze nu uit Nederland of Engeland komen, bijna alle speelsters zeggen hetzelfde: Wiegman is duidelijk, direct en eerlijk. Soms ook lief en zorgzaam. Maar vooral: de coach laat niets aan het toeval over, de speelsters weten waar ze aan toe zijn en ze presteren beter. In Engeland landt haar werkwijze op vruchtbare bodem. Haar voorganger Phil Neville begon al op achterstand, omdat hij geen ervaring had in het vrouwenvoetbal. Onder hem speelde het Engelse team vaak ongeïnspireerd en faalde het op de belangrijke momenten. Hij wekte ergernis omdat hij na een magere 1-0 tegen het zwakke Portugal zei dat hij zo tevreden was. Dan Wiegman. Als 6-jarige knipte ze haar haar kort om illegaal mee te voetballen met jongens. Ze regelde zelf dat ze in Amerika kon spelen, maakte de tijd mee dat interlands nog met nauwelijks publiek in Hoogeveen werden gespeeld. Steeds klom ze ietsje hoger in het vrouwenvoetbal, altijd bleef er nog iets te wensen over. De hoge eisen van zo iemand wekken geen irritatie op, maar bewonderend gegiechel. Als haar ploeg met 10-0 wint van Noord-Macedonië zegt ze dat haar spelers er nog wel wat meer hadden kunnen maken. Als ook Letland met 10-0 wordt verslagen, verwacht ze dat ze voor de return nog meedogenlozer zijn. En dan maken ze er 20-0 van. Heel soms slechts valt ze uit haar rol, bijvoorbeeld als haar ploeg met 8-0 van Noorwegen heeft gewonnen. ‘Ik denk dat ik er vanavond wel tevreden over kan zijn.’ Zo nu en dan een schouderklopje, maar vooral het maximale blijven eisen. 104 doelpunten maakten haar speelsters in de negentien wedstrijden onder haar leiding, op het EK al twintig in vijf duels. Het is niet eens dat Engeland meer kansen krijgt, de ploeg maakt ze gewoon vaker af. Van alle doelpogingen scoort haar team er 21 procent. Tegenstander Duitsland blijft steken op 14 procent. ‘Het laatste zetje is het moeilijkste bij voetbal’, zei Wiegman er ooit over. Maar ze heeft haar ploeg meer dan voorbereid om het zondag op Wembley af te maken.||https://www.volkskrant.nl/sport/sarina-wiegman-maakt-van-meedogenloosheid-haar-handelsmerk~bce1c0c4/
2022-07-29||Bhutan verhoogt toeristenbelasting naar 200 euro per dag om CO2-uitstoot te compenseren||De opbrengsten gaan naar de aanplant van bomen en naar investeringen in waterkracht en elektrisch vervoer. Reizigers die van het hooggebergte en de boeddhistische kloosters in het tussen India en China gelegen koninkrijkje willen genieten, worden vanaf 23 september getrakteerd op de groene premie. Het land opent dan weer voor buitenlanders. Vanwege corona waren zij lange tijd niet welkom. ‘Corona stelde ons in staat na te denken over hoe we de toerismesector beter kunnen structureren’, vertelt Tandi Dorji, minister van Buitenlandse Zaken en voorzitter van de Toeristische Raad van Bhutan, aan de Financial Times. ‘We willen bezoekers hoogwaardige reiservaringen bieden en tegelijk goedbetaalde banen creëren voor onze burgers.’ De maatregel past in een bredere beweging om anders om te gaan met massatoerisme. Zo experimenteert Venetië, dat ieder jaar tien miljoen bezoekers trekt, deze zomer met entreegeld. Vakantiegangers die het San Marcoplein of Canal Grande willen zien, tellen bij nieuwe toegangshekken van Venetië 3 tot 10 euro neer voor een kaartje. In eigen land zucht met name Amsterdam, waar het op de Wallen geregeld schouder aan schouder schuifelen is, onder massatoerisme. De gemeente probeert al vijf jaar de stad een beetje terug te geven aan bewoners, door onder meer nieuwe toeristenwinkels te verbieden en Airbnb-verhuur te bemoeilijken. ‘Het is sterk dat Bhutan uitgaat van hoeveel toeristen ze zelf willen en wat de natuur aankan’, reageert Paul Peeters, lector duurzaam toerisme aan de hogeschool van Breda. Het heeft volgens hem voordelen dat het land zo minder toegankelijk is voor de (westerse) massa. ‘Toen Thailand een massabestemming werd, verdween het paradijselijke.’ Andere vakantiebestemmingen zullen het voorbeeld van Bhutan niet snel volgen, meent Peeters. ‘Op Terschelling, bijvoorbeeld, reguleer je het bezoek vooral met het aantal accommodaties en ferry’s.’ Maatregelen op het vlak van bereikbaarheid zouden wat hem betreft ook voor Venetië perspectief bieden. ‘Cruiseschepen verbieden heeft meer impact dan die paar euro entree.’ Bhutan maakt de invoer van de toeristentaks bekend op het moment dat het land er economisch gezien weinig florissant voor staat. De stijgende olie- en graanprijzen doen de financiële reserves slinken. Om de economie er weer bovenop te krijgen, overweegt de overheid een importverbod op snacks en koekjes. Later kan dat worden uitgebreid naar een ban op essentiëlere producten. Bhutan heeft een schuld van 2,2 miljard dollar bij India, de belangrijkste handelspartner. Indiërs die hun kleine buurland bezoeken, betalen overigens 14 in plaats van de bijna 200 euro ‘duurzaamheidsbelasting’. Het 800 duizend inwoners tellende Bhutan laat pas sinds 1974 toeristen toe. Wie het land tot nog toe bezocht, was verplicht een georganiseerde reis te boeken. Daar was een toeristenbelasting van bijna 65 euro per dag bij inbegrepen.||https://www.volkskrant.nl/nieuws-achtergrond/bhutan-verhoogt-toeristenbelasting-naar-200-euro-per-dag-om-co2-uitstoot-te-compenseren~babfb0a5/
2022-07-29||Sigmund||29 oktober 2022 26 oktober 2022 24 oktober 2022 19 oktober 2022 18 oktober 2022 15 oktober 2022 14 oktober 2022 13 oktober 2022 12 oktober 2022 11 oktober 2022 10 oktober 2022 8 oktober 2022 7 oktober 2022 6 oktober 2022 5 oktober 2022 4 oktober 2022 3 oktober 2022 1 oktober 2022 30 september 2022 29 september 2022 28 september 2022 27 september 2022 26 september 2022 24 september 2022 23 september 2022 22 september 2022 21 september 2022 20 september 2022 19 september 2022 17 september 2022 16 september 2022 15 september 2022 14 september 2022 13 september 2022 12 september 2022 10 september 2022 9 september 2022 8 september 2022 7 september 2022 6 september 2022 5 september 2022 3 september 2022 2 september 2022 1 september 2022 31 augustus 2022 30 augustus 2022 29 augustus 2022 27 augustus 2022 26 augustus 2022 25 augustus 2022 24 augustus 2022 17 augustus 2022 16 augustus 2022 15 augustus 2022 13 augustus 2022 12 augustus 2022 11 augustus 2022 10 augustus 2022 9 augustus 2022 8 augustus 2022 6 augustus 2022 5 augustus 2022 4 augustus 2022 3 augustus 2022 2 augustus 2022 1 augustus 2022 30 juli 2022 29 juli 2022 28 juli 2022 27 juli 2022 26 juli 2022 25 juli 2022 23 juli 2022 22 juli 2022 21 juli 2022 20 juli 2022 25 mei 2022 6 December 2021 15 November 2021||https://www.volkskrant.nl/nieuws-achtergrond/sigmund~b52ef491/
2022-07-29||Huisarts vrijgesproken van moord op schoonmoeder, echtgenote krijgt straf voor vervalsen testament||Het Openbaar Ministerie (OM) had een celstraf van 12 jaar geëist tegen W. omdat hij zijn 76-jarige schoonmoeder in 2016 doelbewust hoge doses medicatie had gegeven, waardoor zij uiteindelijk stierf. Hij zou dat hebben gedaan om de hand te leggen op de erfenis van de vrouw ter waarde van zo’n 281 duizend euro, redeneerde justitie. Maar op basis van uitgebreid onderzoek, waarvoor de rechter verschillende getuigen en deskundigen hoorde, is die beschuldiging van tafel geveegd. Volgens de rechter verslechterde de toestand van W.’s schoonmoeder in de dagen voor haar dood snel en handelde W., die behalve schoonzoon ook haar huisarts was, juist. De vrouw was al langer ziek en leed aan hartfalen, waardoor niet kan worden vastgesteld of ze is overleden door de medicijnen. W. heeft altijd verklaard dat hij de medicijnen toediende omdat hij dat noodzakelijk vond vanwege de toestand van de vrouw. Hij erkende dat hij daarbij willens en wetens het risico nam dat zij zou kunnen overlijden, maar ontkende de beschuldiging van moord. Het OM vond echter dat de huisarts bewust de doses verhoogde tot een fataal punt. De rechter gaat daar niet in mee en vindt op basis van de verklaringen van deskundigen dat de doses gepast waren voor de specifieke situatie. De rechtbank legde de partner van de huisarts, Andrea W., wel een voorwaardelijke gevangenisstraf van negen maanden en 240 uur werkstraf op voor het gebruiken van een vervalst testament. Notaris Jos V., die het valse document opstelde, kreeg eveneens een voorwaardelijke celstraf van negen maanden. Volgens het OM veranderde de notaris op initiatief van de dochter het testament van de 76-jarige vrouw. Ze zouden daarbij geen rekening hebben gehouden met de dementie van de vrouw. Hierdoor zou ze mogelijk niet in staat zijn geweest te begrijpen wat ze tekende. Enkele jaren daarvoor had ze nog bepaald dat haar bezittingen naar haar ex-vriend en enkele stichtingen zouden gaan. Door de wijziging kwam onder meer haar huis in Frankrijk na haar dood bij haar dochter terecht. De rechter vindt dat de vrouw had moeten weten dat haar moeder niet meer in staat was om haar testament te wijzigen. Ze zou daarbij enkel naar haar ‘financiële belangen’ hebben gekeken en gebruik hebben gemaakt van de kwetsbaarheid van haar moeder. De straf voor de vrouw valt lager uit dan de anderhalf jaar, waarvan de helft voorwaardelijk, die het OM had geëist. De rechtbank acht niet bewezen dat de vrouw meewerkte aan de valsheid in geschrifte waarvoor de notaris uiteindelijk is veroordeeld. Tegen de notaris was anderhalf jaar voorwaardelijk geëist. De officier van justitie vond dat hij tuchtrechtelijk al genoeg was gestraft omdat hij uit zijn ambt is gezet. Aan het eind van de uitspraak benadrukte de rechter dat de laatste jaren voor huisarts W. uitermate zwaar zijn geweest. Het proces duurde door het uitgebreide onderzoek zeer lang en ondertussen was er veel media-aandacht voor de zaak, wat het leven en werk van W., die de uitspraak grotendeels in vrijheid mocht afwachten, flink heeft bemoeilijkt.||https://www.volkskrant.nl/nieuws-achtergrond/huisarts-vrijgesproken-van-moord-op-schoonmoeder-echtgenote-krijgt-straf-voor-vervalsen-testament~b4901af4/
2022-07-29||Rusland en Oekraïne beschuldigen elkaar van aanvallen op burgers en krijgsgevangenen||Rusland en Oekraïne wijzen elkaar aan als de daders van een beschieting van een speciale barak van de Olenivka-gevangenis in de zelfuitgeroepen pro-Russische Volksrepubliek Donetsk. De barak zou 193 gevangenen huisvesten, vooral voormalige verdedigers van het Azovstal-complex in de havenstad Marioepol. Volgens een Russische mededeling zouden 53 krijgsgevangenen zijn omgekomen, en zouden er 75 gewond zijn geraakt. Op filmbeelden die op de Russische staatstelevisie werden vertoond, was een verwoest gebouw te zien met tussen het puin metalen bedden, sommige met verkoolde mensen er nog op. Uit de beelden viel onmogelijk op te maken om welk gebouw het ging. Evenmin konden uitgestalde granaatscherven worden geïdentificeerd. Volgens Rusland had Oekraïne de barak waarin ze zaten, getroffen met Himars precisieraketten. Oekraïne ontkende dit met klem en wees op zijn beurt naar Rusland, dat de gevangenis zelf zou hebben beschoten om ‘bewijzen van martelingen’ uit te wissen. Zowel Rusland als de Oekraïense legerleiding bevestigde wel dat er tientallen doden waren gevallen. De aantallen doden varieerden van 40 tot 53. Tussen de 75 en 130 gevangenen zouden gewond zijn geraakt. De verdedigers van Azovstal in Marioepol hadden wekenlang standgehouden tegen een Russische overmacht, tot ze zich in mei uiteindelijk overgaven. Met bussen werden ze toen naar het bezette Donetsk-gebied getransporteerd. De Oekraïense minister van Buitenlandse Zaken, Dmytro Koeleba, sprak van een ‘ijzingwekkende oorlogsmisdaad’. Russische raketaanvallen op andere plaatsen in Oekraïne gingen ook vrijdag door. Volgens Kyiv vielen er zeker zeven doden in het zuidelijke Mikolajiv, toen daar bij een Russische beschieting een bushalte werd getroffen. Wallace, wiens ministerie elke dag met een oorlogsupdate komt op basis van informatie van Britse spionagediensten, zei dat het Russische leger in de zesde maand van de oorlog op tal van fronten faalt. Hij doelde onder meer op het moeizame Russische offensief in de Donbas. Ook wees hij op het tegenoffensief dat het Oekraïense leger is begonnen bij de zuidelijke stad Cherson. Het Russische leger had zo’n tachtig dagen nodig gehad om de regio Loehansk, die het al voor 93 procent in handen had, geheel onder controle te krijgen. Sindsdien is een groot offensief uitgebleven om ook de andere Donbas-regio, Donetsk, te veroveren. Moskou besloot zelfs tot een gevechtspauze. ‘De Russen falen momenteel in veel gebieden’, verklaarde Wallace op Sky News. ‘Poetins plan A, B en C zijn mislukt, en nu moet hij kijken naar plan D.’ Volgens de bewindsman is het Russische leger ‘feitelijk verlamd’ door het enorme aantal slachtoffers. Uit de Britse inlichtingen zou blijken dat het leger voor slechts veertig tot vijftig procent oorlogseffectief is. ‘Meer dan 25 duizend doden’, zei Wallace tegen de BBC over de Russische verliezen. ‘Misschien twee keer zoveel gewonden.’ Oekraïne kwam deze week uit op een aanzienlijk hoger Russisch dodental: zo’n 40 duizend. Geen van beide aantallen kan door onafhankelijke bronnen worden bevestigd. Wallace benadrukte ook dat de langeafstandswapens die het Westen de laatste tijd heeft geleverd, zoals de Amerikaanse Himars, ‘nu effect hebben’. Als voorbeeld noemde hij het offensief bij de door Russen bezette stad Cherson. De Britten zeiden donderdag al dat het Oekraïense offensief daar ‘aan kracht wint’. De stad zou na succesvolle raketaanvallen door het Oekraïense leger op drie strategisch gelegen bruggen in de regio zijn afgesneden van ander bezet Russisch gebied. Terwijl Kyiv en Moskou elkaar de hele dag in de haren vlogen over de beschieting van de gevangenis, maakte Oekraïne zich klaar om te beginnen met de export van graan. De Oekraïense president Volodymyr Zelensky bracht vrijdag een verrassingsbezoek aan Odesa, een van de drie Oekraïense Zwarte Zeehavens van waaruit de export van graan weer moet worden hervat. Voor Zelensky bezochten ook de ambassadeurs van de G7 Odesa, de groep van zeven toonaangevende landen waartoe de Verenigde Staten, Duitsland, Frankrijk en het Verenigd Koninkrijk behoren. Een week geleden tekenden Rusland en Oekraïne een akkoord waarin werd afgesproken dat beide landen ongehinderd graan zouden mogen exporteren. Vrijdagmiddag waren al zeventien schepen geladen. Kyiv zei te hopen dat in de komende dagen de schepen de havens kunnen verlaten.||https://www.volkskrant.nl/nieuws-achtergrond/rusland-en-oekraine-beschuldigen-elkaar-van-aanvallen-op-burgers-en-krijgsgevangenen~be6ffdcf/
2022-07-29||De ene hittedode is de andere niet||Door ‘hitte gerelateerde arbeidsongevallen’ vielen er onlangs drie doden in Madrid en twee jaar geleden twaalf doden in Frankrijk. Strengere regels worden daarom bepleit door Europese vakbonden met 60 miljoen leden, die betogen dat politici niet langer het gevaar van kwetsbare arbeiders kunnen negeren, terwijl ze er zelf comfortabel met de airco bijzitten. Menigeen weet alleen even niet goed meer dat in Qatar 6.700 arbeiders overleden door vergelijkbare of nog slechtere condities. En dat alles voor onze pleziertjes vanaf november. Niettemin steunt ons kabinet een door Duitsland en Noorwegen opgezet compensatiefonds voor de nabestaanden slechts met woorden, want Shell en Boskalis c.s. drijven daar handel met de rijkste mensen ter wereld: de olie- en gasemirs en -sjeiks. Die profiteren ook nog eens met Poetins acties van hun grootste Lng-bubbel (vloeibaar aardgas) ter wereld. Maar een bijdrage geven aan het genoemde fonds, beleven ze als gezichtsverlies. Cultuurverandering heeft tijd nodig. Stel dat vakbondsleden 2,50 euro per persoon doneren aan dat fonds, zal het dan nog steeds bij woorden blijven in Den Haag, Zeist, Brussel, Zürich en Doha? Over enkele maanden begint het WK-voetbal. Dan is iedereen vast weer druk en bezig met andere topprioriteiten. Qatar is ver weg en je kunt je niet overal verantwoordelijk voor voelen. Zo komt er geen eind aan. G.L.M. van der Weijden, Oudkarspel In het in 1972 verschenen rapport Grenzen aan de groei van de Club van Rome ging het vooral over de uitputting van grondstoffen. Maar met nog ruim voldoende grondstoffen is het ons eigen afval dat de grenzen is gaan bepalen. De CO2, maar ook pfas, bestrijdingsmiddelen, plastic en kledingafval, mijnafval en andere industriële uitstoot die we tot op vandaag de dag nog lozen in het milieu. Het is vooral die CO2 waar we nu onze manier van leven in tegenkomen, na enkele generaties lang een ‘Bevalt het niet (meer)? Gooi weg en koop nieuw’-mentaliteit. Nu worden de eerste rekeningen gepresenteerd van dit gedrag, in de vorm van branden, overstromingen en droogte, die ook nog grotendeels bij de volgende generaties zullen terechtkomen. Zij hebben straks echt reden tot klagen. Niet wij, in de rij voor ons luxe reisje of over de hogere brandstofprijzen met open winkeldeuren, SUV’s en terras- of zwembadverwarming. Frits van der Laan, Gouda Nog even en dan is Mark Rutte de langst (stil)zittende premier van Nederland. Jan de Vries, Weert Minister Schouten wil de tandartsbus terug, want de jeugd gaat niet naar de tandarts, ook al is de mondzorg tot 18 jaar gratis. Ik vraag mij af wat de zin van dit voornemen is, als de mondzorg na 18 jaar onbetaalbaar is voor de lagere inkomens. Ik heb zojuist bij mijn tandarts vier ‘kleine reparaties’ laten doen. Kosten: 322 euro. Een noodzakelijke kroon verschoven naar januari 2023, kosten: ongeveer 600 euro. Het lijkt mij zinniger de mondzorg weer op te nemen in de basisverzekering en de tandartstarieven te verlagen. Maar dat zal vast een brug te ver zijn, want de overheid en de tandarts denken meer aan hun portemonnee dan aan mijn mondzorg. Martin van den Berg, Utrecht Velen kennen de benaming ‘oorlogswinstmakers’, maar hebben nog nooit de gevolgen ervaren. We kennen ze uit de geschiedenisboekjes en verhalen van je vader, moeder of anderen die de oorlog hebben meegemaakt. We dachten dat ze er nu niet meer waren, maar ze zijn er wel. Tijdens de strijd tegen corona en nu tijdens de oorlog van Rusland tegen Oekraïne zien we ze tevoorschijn komen: de supermarkten in de lockdownperiode, Sywert van Lienden met zijn ‘om niet’-mondkapjes, benzinemaatschappijen die gebruikmaken van de oorlog in Oekraïne en al diegenen die de prijs verhogen terwijl dat niet nodig of noodzakelijk is, maar omdat dat nu ‘gewoon’ is en kan. Wat kunnen we hier aan doen? Misschien helpt een oorlogswinstbelasting die de winst afroomt tot normale proporties. Ferry de Jong, Haarlem De Nederlander geniet relatief weinig vakantie- en feestdagen. Deze informatie is op zich niet nieuw: met enige regelmaat worden werknemers er in de media aan herinnerd dat in ons land met zijn wat calvinistisch arbeidsethos het beleid nog steeds wordt bepaald door de combinatie van koopman en dominee. Waar echter nog vaak aan voorbij wordt gegaan, is dat de werknemers er hier feitelijk nóg wat slechter vanaf komen dan in veel andere landen. In ons land vindt immers geen compensatie plaats als een feestdag in het weekeinde valt. Indien bijvoorbeeld de nationale feestdag van België, 21 juli, in een weekeinde valt, dan krijgen Belgische werknemers ter compensatie recht op een vrije dag, op te nemen naar keuze. In ons land is dat soms zelfs bijna omgekeerd: als Koningsdag, 27 april, op een zondag valt, dan behaagt het de koning niet om zijn verjaardag de dag daarna te (laten) vieren. Nee, dan moet het maar op de zaterdag daarvóór. Alles om te voorkomen dat ledigheid tot des duivels oorkussen verwordt. Jan Schultheiss, Amersfoort Amalia, je hebt aangegeven graag bij het Amsterdams Studentencorps te willen. Pak nu je podium om als vrouw jouw standpunt in te nemen. Dit gaat niet over politiek of over ingewikkelde kwesties. Dit gaat over geweld tegen vrouwen in Nederland. Je kunt nu zeggen: het gaat over alle grenzen heen, ik wil hier niet aan meewerken, ik ga staan voor al die vrouwelijke studenten die voor ‘hoer’ worden uitgemaakt. Maar wat lees ik? ‘De RVD wil niet zeggen of de incidenten van zondag voor de prinses aanleiding zijn om haar aanmelding te overwegen, het is een privékwestie’. Hoe dan? Sylvia Tijmstra, Harderwijk Zou het verbieden van walgelijke spreekkoren zoals bij het corps niet leiden tot het louter verbieden van smartphones tijdens zulke ‘feestjes’? Ondergronds doorgaan? Blijkbaar leeft er bij deze studenten een primitieve drang tot profileren door vernederen. Men is zelfverzekerd. Weet zich op de plek. De apenrots. Wie van de boys durft zich te distantiëren en een andere koers te varen? Hoeveel angst is er om op te staan? Dina Brouwer, Middelburg In 1969 nam ik als 16-jarige student geneeskunde deel aan een ontgroenings­ritueel van een corpsdispuut. Nadat wij zittend op de grond met kots, bier en verbale grofheden waren overgoten, vroeg ik of ik mij even kon verschonen. Er werd mij gezegd dat wanneer ik zou opstaan, ik mijn toekomst als arts wel kon vergeten. Ik stond toch op, ging weg en er wachtte mij gelukkig een bevredigende loopbaan als medicus. Marten Japenga, huisarts, Landsmeer Een ASC vol alleenstaande, vrouwonvriendelijke mannen? Not in my back­yard! Paulien Schut, Rotterdam Een mail van de Volkskrant Shop: ‘diverse stedentrips vanaf 138 euro!’ Dat een krantenbedrijf afhankelijk is van advertentie- inkomsten is, helaas, begrijpelijk. Maar dat u deze vorm van klimaatverwoestend reizen zélf gaat promoten, is ronduit teleurstellend. Albert Bürger, Driebergen Mooi stuk van Frits van Oostrom over Van den vos Reynaerde. ‘Voor de moraal van dit verhaaltje is er keus genoeg,’ schrijft hij terecht. Niet alleen ‘kan het oorspronkelijke verhaal van Rey­naert nog altijd een brug slaan naar humaniteit, over alle eeuwen en grenzen heen,’ maar ook is het een schoolvoorbeeld van de sluwe, meedogenloze schurk die aan het langste eind trekt. Ook dat is van alle tijden en niet aan grenzen gebonden. Trees Dunk, Eindhoven||https://www.volkskrant.nl/columns-opinie/de-ene-hittedode-is-de-andere-niet~ba4ef000/
2022-07-29||China en VS op ramkoers: spanningen vanwege Taiwan lopen verder op||Beijing en Washington balanceren op het randje van een nieuwe Taiwan-crisis door het plan van Nancy Pelosi, voorzitter van het Huis van Afgevaardigden, om Taiwan aan te doen. Het Amerikaanse vliegdekschip USS Ronald Reagan stoomt met een entourage van helikopters, straaljagers, raketten en anti-raketwapens door de Zuid-Chinese Zee richting Taiwan als een van de ‘overlappende ringen van bescherming’ rond Pelosi die het Pentagon met het oog op haar Azië-reis voorbereidt. In de Chinese provincie Fujian, vlak bij Taiwan, staat een overmacht aan straaljagers en drones klaar. Eén drone zou donderdag een rondje om Taiwan heen hebben gevlogen, een andere nam een kijkje bij een eilandje in het uiterste noorden van Taiwan. Het zijn speldenprikken, om te zien waar de gaten in de Taiwanese luchtverdediging zitten. Ook op Taiwan zijn de jaarlijkse simulaties van een invasie in volle gang. De politieke hoogspanning rond Pelosi’s voorgenomen bezoek, in combinatie met een concentratie van wapentuig en troepen in een klein gebied, vergroot de kans op ongelukken, misrekeningen en overtrokken reacties bij alle partijen. Volgens Amerikaanse defensiebronnen gedragen Chinese militairen zich steeds roekelozer en is het slechts een kwestie van tijd tot de Chinese manoeuvres resulteren in een incident. Donderdag waarschuwde de Chinese president Xi Jinping in een videogesprek van ruim twee uur zijn Amerikaanse evenknie Joe Biden dat hij ‘met vuur speelt’. Beijing ziet zo’n bezoek als een inbreuk op de Chinese soevereiniteit, omdat Taiwan volgens China een onderdeel van de Volksrepubliek is, dat desnoods met geweld onder Chinees bestuur zal worden gebracht. Op welk punt Xi daadwerkelijk over de rooie zal gaan, is onvoorspelbaar. Volgens China-watchers die Chinese retoriek uitpluizen op termen waarmee Beijing in het verleden militaire operaties heeft aangekondigd, is verbaal de hoogste alarmfase nog niet bereikt. Biden stelde Xi gerust omtrent het Een-Chinabeleid, waarmee de afgelopen decennia werd voorkomen dat de spanningen over Taiwan het kookpunt bereikten. In 1979 erkenden de VS de socialistische Volksrepubliek China als enige vertegenwoordiger van China. Ook namen de VS de Chinese claim op Taiwan destijds voor kennisgeving aan. Dat is niet hetzelfde als instemming, al stelt Beijing dat wel graag zo voor. Het Een-Chinabeleid geldt nog altijd, aldus Biden, die de afgelopen maanden verwarring zaaide met toezeggingen Taiwan te zullen verdedigen. Onder Bidens voorganger Donald Trump braken de VS met ongeschreven regels van het Een-Chinabeleid, bijvoorbeeld door hoge overheidsfunctionarissen naar Taiwan te sturen. Terwijl de Amerikanen zeggen daarmee te reageren op de steeds zwaardere Chinese militaire druk op het eiland, verdenkt China hen ervan met dit soort stapjes Taiwan een duwtje richting formele onafhankelijkheid te geven. Deze wankele status quo van salamitactieken over en weer dreigt door het reisplan van Pelosi verder uit balans te raken. Dat reisplan komt op een onhandig moment. Niet zozeer omdat Xi bezig is aan een politiek waagstuk om een derde termijn binnen te halen; als hij die op zak heeft, gaat Xi niet milder denken over Amerikaanse steun aan Taiwan, integendeel. Belangrijker is dat Pelosi en haar delegatie van Democratische en Republikeinse collega-Congresleden Taiwan slechts meer van hetzelfde te bieden hebben: steunbetuigingen die meer militaire betrokkenheid suggereren dan de VS in huis hebben voor Taiwan, maar die ondertussen Beijing dusdanig in de gordijnen jagen dat Xi zich bijna geroepen voelt een harder militair signaal af te geven. Bijvoorbeeld met grootschaliger militaire oefeningen dan gebruikelijk, om de modernisering van het Chinese leger te testen, zegt Oriana Skylar Mastro, expert op het gebied van Chinese defensie aan de Amerikaanse Stanford Universiteit. Naast stevige investeringen in het wapenarsenaal heeft Xi ingrijpende hervormingen in de commandostructuur doorgevoerd. ‘De Chinezen hebben meer vertrouwen in wapens dan in hun mensen. Om te zien of de manschappen ingewikkelde operaties aankunnen, zoeken ze al langer naar een aanleiding om bijvoorbeeld amfibielandingen te oefenen’, zegt Skylar Mastro. ‘Het moment dat Beijing in staat is tot een succesvolle invasie van Taiwan komt steeds dichterbij. Voor het eerst heeft China de capaciteiten, terwijl de VS momenteel niet in staat zijn een Chinese invasie gegarandeerd af te slaan’, aldus Skylar Mastro. Uit recente Amerikaanse oorlogssimulaties rond Taiwan blijkt dat de VS te weinig militaire bases in Azië hebben en alleen een goede kans hebben de slag om Taiwan te winnen als er Aziatische bondgenoten meevechten. Maar in het delicate proces om Japan en andere bondgenoten tot grotere militaire betrokkenheid bij de verdediging van Taiwan te krijgen zit weinig beweging. Zodoende legt het geharrewar in Washington rond Pelosi’s plan vooral de Amerikaanse verdeeldheid ten aanzien van Taiwan bloot. Des te meer reden voor Xi om zijn spierballen te laten zien aan de Aziatische bondgenoten van de VS, vreest Skylar Mastro. ‘Waarom zou Xi het risico nemen te wachten tot de VS zijn bondgenoten wel heeft gemobiliseerd? Van de oorlog in Oekraïne leert hij immers dat hard en snel toeslaan cruciaal is, voordat er internationale hulp aan de tegenpartij op gang komt.’||https://www.volkskrant.nl/nieuws-achtergrond/china-en-vs-op-ramkoers-spanningen-vanwege-taiwan-lopen-verder-op~be201d28/
2022-07-29||Mohammed Yacoubi slaapt al drie jaar tussen de bedwantsen: ‘Het is een oorlog tegen de beestjes’||Wanneer Mohammed Yacoubi (53) midden in de nacht wakker wordt in zijn sociale huurappartement in Amsterdam, met kriebel en een nieuw rood bultje, gaat bij hem alles op de automatische piloot. Beddengoed eraf, op zoek naar de boosdoener, doodmaken en nieuw beddengoed erop. En dan weer slapen, of het ten minste proberen. Door een bedwantsenplaag die maar geen permanente oplossing krijgt, is dit dagelijks vaste prik voor Yacoubi en zijn buren. Of hij ook roodbruine beestjes in huis had lopen, vroeg Yacoubi’s buurvrouw hem bijna drie jaar geleden. Werkend in een Amsterdams hotel wist Yacoubi gelijk waar hij moest kijken. Bij het wegtrekken van een plint vlak bij zijn bed was het direct raak: daar liep inderdaad een bedwants. Door zijn werk wist hij ook gelijk hoe groot het probleem was. Bedwantsen zijn kleine, roodbruine insecten van ongeveer een halve centimeter groot. Ze komen vooral voor op plekken waar veel mensen slapen, zoals hotels en Airbnb-accommodaties. Vaak reizen de beestjes in de koffer vanaf de vakantiebestemming mee naar huis. Eenmaal op hun nieuwe bestemming aangekomen verschuilen ze zich in en rondom het bed, waar ze zich ’s nachts voeden met menselijk of dierlijk bloed. Een beet van een bedwants kan hevig jeuken, maar is niet ziekmakend. De insectensoort komt steeds vaker voor in Nederland, zegt Robin de Vries, bioloog bij het Kennis- en Adviescentrum Dierplagen (KAD). Door de toename van internationale reizen de afgelopen decennia zijn de bedwantsen, die oorspronkelijk uit Zuid-Amerika komen, nu overal ter wereld te vinden. Ook na de opheffing van de reisbeperkingen door corona groeit het aantal bedwantsen in Nederland weer. Zo is het aantal meldingen bij ongediertebestrijder Rentokil alweer ongeveer op hetzelfde niveau als in 2019: zo’n acht à negen per week. Het bedrijf verwacht een stijging van het aantal meldingen vanwege de lopende zomervakantie. In een koffietentje op de hoek van zijn straat vertelt Mohammed Yacoubi over zijn ‘nachtmerrie’. Thuis afspreken is niet verstandig, bezoek kan namelijk per ongeluk een bedwants meenemen naar huis. ‘Vroeger kwamen familie en vrienden regelmatig langs voor een etentje of bleven ze logeren’, zegt Yacoubi. Nu durft alleen zijn schoonmoeder het nog aan om langs te komen. Zijn 11-jarige dochter Inez kan al meer dan twee jaar niet thuis spelen met vriendjes of vriendinnetjes. Logeren is uitgesloten. Er zijn perioden geweest net na een bedwantsenbestrijding – in totaal is Yacoubi’s woning al acht keer behandeld – dat hij dacht dat ze ervanaf waren. Maar dan kreeg hij op werk toch weer een berichtje van zijn dochter of echtgenote dat er eentje was gevonden. ‘Dan zakt de moed je in de schoenen.’ Maria de Mol van Otterloo (49), de buurvrouw die Yacoubi destijds waarschuwde, werd na 2,5 jaar met de bedwantsen naar eigen zeggen ‘helemaal gek’ en besloot te verhuizen. ‘Zelf de plaag bestrijden was gewoon mission impossible’, zegt ze. ‘Alle buren om ons heen hadden de beesten.’ De eerste paar bestrijdingen moest De Mol van Otterloo zelf bekostigen: een totaal van ongeveer 1.000 euro. Het bleek tevergeefs, en na nog een jaar ’s nachts wakker worden van tientallen beestjes in bed, trok ze aan de bel bij de GGD en woningcorporatie Ymere. De GGD blijkt dit soort ongedierte niet meer te bestrijden, maar Ymere kwam ‘uit goede wil’ wel in actie na lang aanhouden van de buren, vertelt ze. Wettelijk gezien is de woningcorporatie namelijk niet verantwoordelijk om iets aan ongedierte te doen. ‘Maar het was overduidelijk een collectief probleem dat alleen collectief op te lossen was. Daarbij lopen de kosten snel op, dus maar weinig mensen kunnen dit zelf betalen.’ Ook Ymere schakelde een ongediertebestrijder in, die de appartementen van Yacoubi en De Mol van Otterloo meerdere keren behandelde. Tevergeefs. Bedwantsen bestrijden is erg lastig, weet de operationeel directeur van ongediertebestrijder Rentokil, Jaron Weijel. De situatie van de Amsterdamse buren is extreem, maar het is met enige kennis van de insecten niet moeilijk in te beelden dat het zo uit de hand kan lopen. ‘Wij gaan pas bestrijden als de bewoners of eigenaren echt bereid zijn om mee te werken’, zegt Weijel. ‘Daarmee bedoel ik: zoveel mogelijk moet eruit. Vloerbedekking, stopcontacten, matras.’ Vervolgens worden hittekanonnen in de besmette ruimten gezet, die gedurende 24 uur de boel verhitten tot minimaal 50 graden. ‘Daardoor sterven de wantsen en hun eitjes. Voorwaarde is dat het echt grondig gebeurt, want als er ook maar eentje overblijft, begint het hele riedeltje binnen de kortste keren opnieuw.’ Gelaten deelt Mohammed Yacoubi zijn vele kriebelige anekdotes. Bijvoorbeeld over de nachten dat hij even bij zijn dochter van 8 maanden oud ging kijken en ook bij haar de rode bultjes zag. ‘Je wordt wakker met een leger aan wantsen in je bed.’ Hij glimlacht vaak tijdens het gesprek, maar zijn frustratie en wanhoop weet hij niet helemaal te verdoezelen. ‘Het is een oorlog tegen de beestjes.’ Fysiek en geestelijk heeft het grote gevolgen voor de bewoners, vult zijn voormalige buurvrouw aan. Daarom vindt ze dat de ongediertebestrijding weer centraal moet worden georganiseerd door de gemeente. ‘We moeten daarin meer solidair met elkaar zijn.’ Waar de plaag in hun woningblok vandaan kwam, maakt haar helemaal niet uit. ‘Iedereen kan het meenemen naar huis, dat gaat per ongeluk. Het moet niet zo zijn dat alleen mensen met veel geld er ook weer vanaf kunnen komen.’ Bij Yacoubi eist de plaag ook haar tol. Het voelt voor hem als een neerwaartse spiraal waar hij niet meer uitkomt. Verhuizen is nog de enige oplossing, volgens hem. ‘Ik reageer op elke geschikte woning die ik voorbij zie komen, maar het wil nog niet echt lukken’, zegt hij. Woningcorporatie Ymere ziet de grootte van het probleem in, laat een woordvoerder in een reactie weten. De normale bestrijdingen die zij hebben laten uitvoeren, hebben niet geholpen. Daarom willen ze tijdelijk de bewoners uit huis plaatsen om de vloeren en muren open te breken en ook daar de plaag te bestrijden. De bewoners zijn nog niet geïnformeerd, omdat de planning nog niet rond is. ‘Dat vraagt echt wat logistieke afstemming’, aldus de woordvoerder. Yacoubi vindt dat Ymere te laat in actie is gekomen, waardoor het probleem totaal uit de hand is gelopen. Ook De Mol van Otterloo is teleurgesteld in de aanpak van de bestrijding. Bij de uithuisplaatsingen zet zij ook haar vraagtekens. Zelf heeft ze bij de verhuizing bijna haar volledige inboedel moeten wegdoen, om de beestjes niet naar haar nieuwe woning mee te nemen. ‘De wasmachine, koelkast, kleding, het bed, meubilair, alles’, zegt ze. Nieuwe spullen kon ze kopen met financiële hulp van vrienden en familie. ‘Iedereen leefde mee en wilde helpen.’ Ze vreest dat niet al haar oude buren dat geluk hebben. ‘Er zou een soort van fonds voor hen moeten worden opgezet om het allemaal te bekostigen.’||https://www.volkskrant.nl/nieuws-achtergrond/mohammed-yacoubi-slaapt-al-drie-jaar-tussen-de-bedwantsen-het-is-een-oorlog-tegen-de-beestjes~b4a1d543/
2022-07-29||Het premierschap van Rutte dreigt weg te glijden in lethargie ||De oppositieleider kende geen genade. Hij zag een premier die weliswaar een tijdje met succes had geregeerd maar nu voor elk probleem een werkgroep instelde. Een premier die midden in een crisis ‘een jaar gaat studeren en dan met voorstellen komt’. Hij legde de vraag daarom maar gewoon op tafel: ‘Bent u de minister-president die dit land uit deze crisis wil leiden door zelf vooraan, met de vlag voorop, de besluiten te nemen? Of gaat u door met het onzalige plan om alles weg te delegeren?’ Toen Mark Rutte daarop de onvermijdelijke motie van wantrouwen indiende tegen premier Jan Peter Balkenende, in september 2009, kon hij hij in zijn stoutste dromen niet vermoeden dat hij zelf dertien jaar later de langst regerende Nederlandse minister-president zou zijn. Dat zijn eigen verwijten nog eens als een boemerang bij hem zouden terugkeren, zal hij ook niet hebben verwacht. Natuurlijk is het een mijlpaal die Mark Rutte dinsdag bereikt. Zijn plek in de geschiedenisboeken kan hem niet meer ontgaan. De parlementaire historici zouden bovendien wel eens milder over hem kunnen gaan oordelen dan de stemming in het land op dit moment uitwijst. Ooit zal er weer ruimte komen om de gedachten terug te laten gaan naar de politieke souplesse waarmee hij in tijden van ongekende politieke versnippering al die onwaarschijnlijke coalities wist te smeden waarmee hij het landsbestuur door grote bestuurlijke crises loodste. Hij was een van de weinige Europese regeringsleiders die aan het roer stond in de nasleep van de bankencrisis en daarna de verkiezingen wón. Zijn eerste jaren kenmerkten zich door gedurfde maar broodnodige ingrepen in de collectieve uitgaven – de AOW, de hypotheekrente-aftrek en de langdurige zorg voorop – die door Balkenenende inderdaad te lang waren uitgesteld. Na de MH17-tragedie en bij het begin van de coronacrisis toonde hij zich een waardige en geliefde nationale voorganger. Rutte zelf heeft echter politiek gevoel genoeg om zich te realiseren dat die erfenis bezoedeld dreigt te raken door de wending die zijn premierschap heeft genomen. En dan niet eens zozeer door de permanente vertrouwenscrisis met de vrijwel voltallige oppositie die hem sinds vorig jaar achtervolgt. Pijnlijker nog is de lethargie waarin het landsbestuur dreigt weg te zinken, net nu het land kampt met oplopende spanningen, soms uitmondend in maatschappelijke ontwrichting. Een effectieve en daadkrachtige regering, beloofde hij in 2009. Sterk en slank, met maximaal acht ministers. Na de eindeloze formatie van 2021 zijn het er nu twintig. En nog wordt elk wezenlijk probleem, van de asielsoap tot aan de stikstofmalaise gedelegeerd aan provincies, gemeenten en veiligheidsregio’s. Of, als die er ook niet uitkomen, aan weer een commissie, gezant of bemiddelaar. Het onvermogen van de rijksoverheid om dan ten minste de zelf veroorzaakte catastrofes van de afgelopen jaren ordentelijk af te wikkelen, versterkt het beeld van een tijdperk-Rutte dat dreigt te eindigen in lethargie. Over zijn toekomstplannen praat de premier slechts in zeer selecte kring. VVD’ers genoeg die denken dat hij ook Rutte V nog op het bordes wil krijgen, al is het maar om te bewijzen dat hij in verkiezingscampagnes echt vrijwel niet te verslaan is. Voor het land is het dan wel te hopen dat hij nu snel iets van de energie terug vindt uit die eerste jaren. Anders geldt wat hij zelf destijds tegen Balkenende zei: ‘Zo kunnen wij Nederland niet besturen.’||https://www.volkskrant.nl/nieuws-achtergrond/het-premierschap-van-rutte-dreigt-weg-te-glijden-in-lethargie~b0834df6/
2022-07-29||Facelift van de titelfavorieten Ajax en PSV||Ajax Ajax heeft een facelift ondergaan. De landskampioen haalde tot nu toe vijf versterkingen en was ongewoon scheutig met het uitgeven van geld. Ajax legde ruim 31 miljoen euro neer voor international Steven Bergwijn (Tottenham Hotspur), die daarmee de duurste eredivisiespeler ooit is. Het was misschien niet eens de opvallendste transfer. De zelf opgeleide Brian Brobbey vertrok een jaar geleden gratis naar RB Leipzig, maar in Duitsland kon het 20-jarige talent moeilijk aarden. In de zoektocht naar een spits kwam Ajax uit bij hem. Kosten: 16,35 miljoen euro. Of is toch de Britse Nigeriaan Calvin Bassey de opmerkelijkste aanwinst? Ajax betaalde 23 miljoen euro voor de 22-jarige centrale verdediger van Rangers FC, die pas acht maanden op die positie speelt. Niet eerder investeerde Ajax zoveel geld in een defensieve kracht. In het licht van die mega-investeringen vielen de komst van AZ-back en international Owen Wijndal en de Portugese dribbelaar en jeugdinternational Francisco Conceição (FC Porto), die achter Antony de tijd krijgt om te wennen, nauwelijks op. PSV Hoewel PSV al acht spelers haalde, is de meest aansprekende aankoop een oudgediende. Met het vastleggen van Luuk de Jong haalde de club zijn gedroomde spits terug naar Eindhoven. De Jong speelde vanaf 2014 vijf jaar voor PSV en verwierf in de tijd een heldenstatus. Hij won drie landstitels met de club, voordat hij in 2019 voor 15 miljoen euro vertrok naar Sevilla. PSV betaalde zo’n 3 miljoen euro om de 31-jarige spits terug te kopen van de Spaanse subtopper, een schijntje vergeleken bij de uitgaven van Ajax. Toch is hij de duurste aankoop van PSV. De international is de nieuwe aanvoerder van het team dat flink op de schop ging. Naast De Jong verraste PSV met het aantrekken van de ervaren Argentijnse doelman Walter Benítez (Nice), het bewierookte talent Xavi Simons (Paris Saint-Germain) en loopwonder Guus Til (Spartak Moskou en Feyenoord). Ook kwamen de 20-jarige talentvolle Nederlander Ki-Jana Hoever (als 16-jarige de jongste debutant ooit in de FA Cup voor Liverpool), de 20-jarige Engelsman Jarrad Branthwaite (Everton) en 18-jarige Braziliaan Sávio (Troyes) naar PSV. De 38-jarige Boy Waterman geldt als nieuwe derde doelman in Eindhoven. Ajax Ajax kon flink investeren in nieuwe krachten omdat het een aantal spelers voor grote bedragen wist te verkopen. De club verdiende al ruim 110 miljoen euro. Dat was vooral te danken aan het vertrek van Sébastien Haller en Lisandro Martínez, die samen 88 miljoen opleverden. Martínez kwam drie jaar geleden voor 7 miljoen over van het Argentijnse Defensa y Justicia en vertrok voor ruim 57 miljoen in het kielzog van trainer Erik ten Hag naar Manchester United. Slechts twee spelers uit de eredivisie leverden Ajax ooit meer geld op: Frenkie de Jong en Matthijs de Ligt. In Haller investeerde Ajax anderhalf jaar geleden fors meer (22,5 miljoen). Maar de club verkocht de spits, die vorig seizoen elf keer scoorde in de Champions League, met winst aan Borussia Dortmund: voor ruim 31 miljoen . Andere prominente vertrekkers: Ryan Gravenberch en Noussair Mazraoui gingen naar Bayern München, Nicolás Tagliafico naar Olympique Lyon en André Onana komt komend seizoen uit voor Internazionale. PSV Het ene moment was hij met zijn geniale ingevingen de architect van PSV, dan weer zag Mario Götze grote delen van de wedstrijd niet. Na twee seizoenen verkaste het voormalige Duitse wonderkind naar Eintracht Frankfurt. PSV ontving 4 miljoen euro voor de 63-voudig Duits international, die in 2020 transfervrij naar Eindhoven kwam. Ook incasseerde de club 8,5 miljoen euro voor Japanner Ritsu Doan, die na drie Eindhovense jaren bij Freiburg tekende. Het is de grootste transfersom die PSV deze zomer ontving. De Israëlische spits Eran Zahavi keerde na twee jaar terug naar Maccabi Tel Aviv. In Eindhoven weten ze dat de financiële klapper nog kan komen, al hoopt PSV Cody Gakpo en Ibrahim Sangaré ertoe te verleiden nog een jaar te blijven. Het prijskaartje voor geïnteresseerde clubs? Sangaré heeft een afkoopsom van 37 miljoen in zijn contract staan. De zelf opgeleide Gakpo moet naar verluidt meer dan 40 miljoen opleveren. Ajax Met Alfred Schreuder staat dit seizoen een nieuw gezicht voor de groep van Ajax, maar het kan goed zijn dat bepaalde spelprincipes van de afgelopen jaren terugkomen. Bij zijn aanstelling zei de 49-jarige trainer uit Barneveld dat hij in grote lijnen wil voortborduren op de weg die Ten Hag met Ajax is ingeslagen. Schreuder was de assistent van Ten Hag in het seizoen 2018-2019, waarin Ajax tot de halve finale van de Champions League reikte. Als hoofdtrainer moet Schreuder – naast zijn tactische kwaliteiten vaak geroemd om zijn persoonlijke benadering – een aantal lastige keuzes maken in een ploeg waar het dringen is om een basisplek. Gaat Daley Blind controlerend op het middenveld spelen nu met Wijndal en Bassey een linksback en linker centrale verdediger zijn aangetrokken? En hoe ziet zijn ideale driemans voorhoede eruit met spelers als Antony, Bergwijn, Tadic en Brobbey? Schreuder zei al vaker dat een vast basiselftal niet bestaat voor hem. PSV Met de aanstelling van Ruud van Nistelrooij als opvolger van Roger Schmidt is bijna alles anders bij PSV. Behalve het inpassen van een trits aan nieuwe spelers, wijkt de visie van de oud-spits van onder meer Manchester United en Real Madrid op vele vlakken af van die van zijn voorganger. Schmidts tactiek was gebaseerd op het balbezit van de tegenstander. De Duitse coach wilde de bal zo snel mogelijk veroveren en in de omschakeling de kortste weg naar het doel van de tegenstander zoeken. Van Nistelrooij wil meer rust in het spel van PSV brengen en wenst vanuit een verzorgde opbouw tot kansen te komen. Het is vooral interessant om te zien hoe het ideale driemans middenveld van Van Nistelrooij eruit gaat zien. Vorig seizoen vormden Sangaré en Érick Gutiérrez een gedegen blok voor de verdediging. Maar Van Nistelrooij speelt het liefst met één controlerende middenvelder. Voor de twee aanvallende posities lijkt hij te moeten kiezen tussen Til, Simons en Joey Veerman. Van Nistelrooij: ‘Als trainer heb je een visie, maar je kijkt ook naar de kwaliteiten van je spelers om je speelwijze te bepalen.’ Ajax Jarenlang vormde algemeen directeur Edwin van der Sar een hechte drie-eenheid met technisch directeur Marc Overmars en Erik ten Hag. Maar na het opstappen van Overmars wegens grensoverschrijdend gedrag en het vertrek van Ten Hag weet Van der Sar een nieuw duo naast zich dat verantwoordelijk is voor het technisch beleid. Oud-trainer Gerry Hamstra, die assistent was van Overmars, en zijn nieuwe rechterhand Klaas-Jan Huntelaar werden meteen in het diepe gegooid tijdens de grootste Ajax-renovatie in jaren. Het technische duo stelde Schreuder aan als nieuwe trainer en liet zien niet bang te zijn om geld uit te geven. Ajax staat vooral bekend als kweekvijver van jong talent, maar deze zomer gaf de club al een recordbedrag (85,6 miljoen) uit om de selectie op peil te brengen. Slechts tien clubs in Europa spendeerden meer geld dan de Amsterdammers, rekende Voetbal International uit. Let wel: Hamstra en Huntelaar haalden 25 miljoen euro meer binnen dan ze spendeerden. PSV Niemand is een garantie voor succes, maar Marcel Brands moet dit seizoen de man zijn die de titel na vier jaar helpt terug te halen naar Eindhoven. De 60-jarige Brabander volgde Toon Gerbrands op als algemeen directeur, maar is mede aangetrokken vanwege zijn kennis op technisch vlak en oneindig grote netwerk. Brands was vanaf 2010 acht jaar verantwoordelijk voor het technisch beleid bij PSV, voordat hij in 2018 zonder veel succes naar Everton vertrok. Samen met huidig technisch directeur John de Jong, diens opvolger vier jaar geleden, en trainer Van Nistelrooij wil PSV een hernieuwde aanval doen op de hegemonie van Ajax. ‘Ik wilde onderdeel zijn van deze nieuwe start’, aldus Van Nistelrooij, die in eerste instantie bedankte toen Gerbrands hem benaderde. Ook Europees moet het blazoen worden opgepoetst. PSV bereikte de laatste dertien jaar maar drie keer de groepsfase van de Champions League. De nieuwe doelstelling is even duidelijk als helder: één keer in de twee jaar meedoen aan het hoogste en meest lucratieve Europese clubtoernooi, te beginnen met de wedstrijd in de derde voorronde tegen AS Monaco, aanstaande dinsdag. Ajax Kijk alleen al naar het geld dat Ajax deze zomer investeerde (85,6 miljoen) in de selectie en leg dat naast het bedrag dat PSV uitgaf (6 miljoen) aan nieuwe spelers en het is duidelijk hoe de verhoudingen liggen. Ajax toonde de laatste jaren aan dat het loont om geld in de selectie te steken in plaats van op de bank te laten staan. De Amsterdammers durfden het risico te nemen door in 2018 Dusan Tadic en Blind te halen en het salarishuis op zijn kop te zetten. De zet lukte, met kampioenschappen en gegarandeerde miljoenen uit de Champions League als beloning. PSV Roger Schmidt kreeg twee seizoenen geleden de opdracht om de titel terug te brengen naar Eindhoven. Maar de Duitse coach had de pech dat hij dat moest doen in een tijdperk dat Ajax een meer offensieve koers voer en Ten Hag de trainer was. Nu de coach en ook Overmars zijn vertrokken en Ajax opnieuw moet bouwen, voelt PSV dat dit het moment is om het gat te verkleinen. Sterker nog, technisch directeur De Jong zei dat PSV het gat naar Ajax niet alleen wil verkleinen. De club wil over de concurrent uit Amsterdam heen en zo voor het eerst sinds 2018 weer het genot van de landstitel ervaren.||https://www.volkskrant.nl/sport/facelift-van-de-titelfavorieten-ajax-en-psv~b5062e89/
2022-07-29||Fischermania – of toen de wereld in 1972 schaakgek was||Veel mensen weten het nog precies: de moord op Kennedy (22 november 1963), de eerste mens op de maan (20 juli 1969), of de dag dat Feyenoord de Europa Cup won (6 mei 1970). Voor mij is er ook zo’n datum: 11 juli 1972. Op die dag, om 17.00 uur IJslandse tijd, deed wereldkampioen Boris Spasski de eerste zet tegen zijn uitdager Bobby Fischer door zijn d-pion naar voren te schuiven. De schaakmatch om de wereldtitel was begonnen. Alleen, Bobby Fischer was niet aanwezig. Spasski zat in zijn eentje achter het bord. De Laugersdalhöll, de tot speelzaal omgebouwde evenementenhal, was nagenoeg leeg. De organisatoren van de tweekamp hadden het niet aangedurfd publiek binnen te laten, want je wist nooit waar Fischer, het wispelturige schaakwonder uit Brooklyn, zich nu weer aan kon storen. Maar ik was erbij, als jong verslaggever van de Volkskrant! Vanachter een gordijn keek ik met een klein groepje journalisten toe hoe Spasski op zijn stoel zat te schuiven. Waar was Robert James Fischer? Zou hij de tweekamp op het aller-allerlaatste moment alsnog blokkeren? De minuten tikten voorbij, Fischers klok liep. Die onverdraaglijkheid duurde zeven minuten. Toen stond Fischer ineens op het podium. Hij scheen nog te aarzelen, waarop Spasski geïrriteerd het gebaar maakte: komt er nog wat van? Dat werkte. Ook Fischer ging zitten, draaide een paar maal op zijn stoel om er zeker van te zijn dat hij goed zat en deed zijn eerste tegenzet. Om 17.07, IJslandse tijd, was de match werkelijk begonnen. Eigenlijk was het een mirakel dat de twee aan het bord zaten. De hindernissen die Fischer telkens opwierp leken onoverkomelijk, waarbij moet worden opgemerkt dat ook de Russen zich niet onbetuigd lieten. Zo was er onenigheid over de plaats waar zou worden gespeeld: Belgrado, Reykjavik of Amsterdam? In het Amsterdamse Hilton sprak Fide-president Max Euwe met Fischer en diens vertegenwoordiger Ed Edmondson. Wat kolonel Tom Parker was voor Elvis, was Edmondson een paar jaar voor Bobby. Had Amsterdam in 1971, onder de schakende burgemeester Ivo Samkalden, meer dan 80 duizend dollar aan prijzengeld neergeteld, dan was de match misschien naar Nederland gegaan. Nu werd het Reykjavik (125 duizend dollar), hoewel Belgrado meer had geboden (152 duizend dollar), maar Fischer wilde beslist niet spelen in een communistisch of crypto-communistisch land. Overigens waren dat destijds enorme bedragen. Niet alleen de plaats van handeling was een twistpunt. Volgens Fischer was het bord te klein geweest voor de speciale Staunton-stukken, die hij had verordonneerd. Een nieuw bord werd gemaakt. Ontevreden was hij ook over zijn stoel. Men liet verschillende stoelen aanrukken. Fischer koos uiteindelijk een lederen Eames met een hoge rugleuning. Spasski nam iets eenvoudigers. Toen het in de match slecht ging met Spasski, beweerde de Russische delegatie dat Fischer via zijn stoel mogelijk in telegrafisch contact stond met iemand van buiten. De stoel werd uit elkaar gehaald en onderzocht. ‘But only two dead flies were found’ – slechts twee dode vliegen werden gevonden. Uiteraard was Fischer ontevreden over zijn honorarium. Hij zou 67,5 procent krijgen van 125 duizend dollar, tenminste als hij zou winnen, maar telkens liet hij weten dat hij daarvoor niet naar IJsland zou komen. Het was tenslotte de Britse investeerder Jim Slater, die in één klap het prijzengeld verdubbelde, waardoor Fischer wel akkoord moest gaan. En verder Fischer gedreven door zijn afkeer voor Russen. Die hadden met allerlei combines getracht hem het leven zuur te maken. De Russische grootmeesters waren valsspelers, al maakte Fischer een uitzondering voor Spasski, van wie hij voor de match een paar keer hardhandig had verloren en van wie hij tot dan nooit had gewonnen. Het was de tijd van de Koude Oorlog. Het liefst zou hij nooit meer tegen een Rus spelen, maar de vermaarde Britse journalist David Frost dacht daar anders over. Hij nam contact op met Henry Kissinger, de Amerikaanse minister van Buitenlandse Zaken, en vroeg of hij een beroep wilde doen op Fischer. Terwijl Kissinger in California gastheer speelde van de Russische ambassadeur Anatoli Dobrynin belde hij Fischer, die ondergedoken zat in het New Yorkse huis van Antony Saidy, schaker en zenuwarts. Toen Fischer aan de telefoon kwam, zou Kissinger gezegd hebben: ‘This is the worst player in the world calling the best player in the world. America wants you to go over there and beat the Russians.’ Die patriottische oproep trok Fischer over de streep om naar IJsland te vliegen. Door de opeenstapeling van eisen, waarvan de meeste niet eens onredelijk waren, groeide Fischer uit tot het beroemdste enfant terrible ter wereld. In die turbulente dagen vatte Kees van Kooten het gedrag van Bobby Fischer scherp samen door in een column een schaker te beschrijven, die op zijn kamer een spiegel eiste waarin nog nooit iemand had gekeken. Niet alleen de drie grote Amerikaanse netwerken waren in Reykjavik aanwezig, de complete wereldpers leek op IJsland te zijn neergestreken. Het dunbevolkte eiland was daar niet op toegerust. Mobiele telefoons bestonden niet en het was onder journalisten een gevecht om aan een lijn te komen. Soms lukte dat pas ’s nachts, of nog erger, diep in de morgen, maar dan waren de stenotypistes op de krant alweer naar huis. Ik heb toen de telex leren bedienen, een apparaat waarop je moet hameren als op een kerkorgel. Een correctietoets bezat dat ding niet en teruggaan naar een eerder getikte regel was onmogelijk. Het moest in één keer goed, wat mij meestal niet lukte. Intussen voer de Fischermania over de wereld: de strijd van de Westerse enkeling tegen het collectief van de Russen sprak velen aan. Nooit was het schaken zo populair. In het Amsterdamse café de Engelbewaarder hield de grootmeester Hein Donner open huis voor een demonstratiebord. Hij had een afspraak gemaakt met Henk Kersting, baas van Associated Press Nederland, om de op IJsland gespeelde zetten zo snel mogelijk doorgeseind te krijgen. De toeschouwers stond tot buiten in de rij. Voor de Volkskrant zat Bert Enklaar (1943-1996) op de redactie om de partijen te analyseren, zodat de lezer – buiten het live-verslag ter plekke – ook nog een direct beeld kreeg van de schaaktechnische ontwikkelingen in de match. Hele pagina’s werden ingeruimd voor de twee schaakmatadoren, schakend op een eiland, waar de dagelijkse visvangst tot het belangrijkste nieuws behoorde. In Amsterdam maakte Ton Sijbrands, wereldkampioen dammen, zich op om naar IJsland af te reizen, aangezien ook hij Fischer wilde ontmoeten. In die tijd was de wereld verdeeld in twee schaakkampen. Het Fischer-kamp gunde hun held de overwinning, maar er was ook sympathie voor Spasski, die bekend stond als een gentleman met dissidente neigingen. Toen duidelijk werd dat Spasski ver beneden zijn niveau speelde, omdat hij de constante ruzies en de daarbij behorende vernederingen niet langer verdragen kon, heeft Arie de Froe, hoogleraar fysische antropologie, nog getracht een briefkaartenactie ten gunste van Spasski op touw te zetten. Hoeveel brieven zijn verstuurd en of die inderdaad bij Spasski zijn aangekomen, is na al die jaren niet meer te achterhalen. Vermoedelijk was de match niet doorgegaan, als Fischer niet tot tweemaal toe een excuusbrief had overhandigd. De eerste is vrijwel zeker door een van zijn advocaten geschreven, nadat hij te laat kwam op IJsland. De tweede pende hijzelf neer in zijn onmiskenbare hanenpoten, toen hij voor de tweede partij niet was komen opdagen en een nul had gekregen. Een reporter van Life had de brief eerst op spel- en stijlfouten gecorrigeerd. Arbiter Lothar Schmidt nam hem in ontvangst en gaf hij hem aan Spasski, die zei: ‘Dit gaat over alles, behalve over schaken.’ De tweede brief kreeg ik van Larry Evans, die met Fischer had getraind, maar in ongenade was gevallen toen bekend werd dat hij de tweekamp voor ABC Netwerk zou verslaan. ‘Ik vind de professionele omstandigheden belangrijker dan geld’, schreef Fischer, ‘de onhandige onbekenden die zichzelf uitgaven voor beroeps-cameramensen waren stomme, rumoerige oplichters.’ Daarmee protesteerde Fischer opnieuw tegen alles wat ook maar het geringste geluid maakte. Fischers advocaat Fred Cramer liet weten dat alleen al ‘de gedachte aan geluid’ Fischer kon afleiden. Hoewel Spasski, dankzij een blunder en een reglementaire punt, met 2-0 voorkwam, werd het ten slotte 12,5-8,5 in het voordeel van Fischer. De laatste drie partijen werden niet eens meer gespeeld. In de Laugersdalhöll mocht Euwe op 4 september 1972 de nieuwe wereldkampioen de lauwerkrans omhangen. De match betekende voor beide spelers in feite het einde van hun schaakcarrière. Fischer gaf daarna de titel weg aan Karpov zonder te spelen. Hij schaakte nooit meer, behalve dan in die zogenaamde revanchematch tegen Spasski twintig jaar later in Joegoslavië. Het was een schijnvertoning, want Kasparov was toen allang de rechthebbende wereldkampioen. Door zijn luidruchtig antisemitisme – Fischer was zelf joods – werd hij een paria en als een verlopen zwerver stierf hij op 17 januari 2008 op IJsland, 64 jaar – even oud als er velden zijn op een schaakbord. In 2018 bezocht ik Fischers graf bij de Lugardael Kirkja, een kerkje zo’n honderd kilometer van Reykjavik. Er lagen wat verlepte bloemen en de zerk bood een troosteloze aanblik. Boris Spasski (85) leeft nog. Hij haalde nooit meer zijn oude niveau. Van de Russische schaakbond kreeg hij na de match een schrobbering. Zijn huwelijksproblemen leidden tot een scheiding. Na een hersenbloeding verhuisde hij van Parijs terug naar Moskou. Daar laat hij zich rondrijden in zijn rolstoel als de wereldkampioen, die eens van Bobby Fischer heeft verloren.||https://www.volkskrant.nl/sport/fischermania-of-toen-de-wereld-in-1972-schaakgek-was~b833f731/
2022-07-29||Verenigde Staten nemen met ijzersterk team deel aan olympiade in India||Met een vertraging van twee jaar is vrijdag de 44ste schaakolympiade begonnen. Niet in Moskou, de oorspronkelijk aangewezen stad, maar in Chennai, de woonplaats van oud-wereldkampioen Vishy Anand. Ondanks een korte voorbereidingsperiode van amper vier maanden lijken de Indiase organisatoren op tijd klaar voor de taak om het landentoernooi met 188 mannen- en 162 vrouwenteams zonder grote problemen te laten verlopen. Het zou mooi zijn als Chennai wordt beloond met een spannende strijd om de hoofdprijs, maar erg waarschijnlijk is dat scenario niet. Bij afwezigheid van Rusland (boycot) en China (covid) is het team van de Verenigde Staten de eenzame favoriet voor de eindzege. De gemiddelde rating van het vijftal Caruana, Aronian, So, Dominguez en Shankland is 75 punten hoger dan die van de nummer twee, India. Nederland hoopt het vier jaar geleden in Batumi behaalde resultaat te verbeteren, toen achter onder meer Moldavië en Ecuador de 40ste plaats werd bereikt. Dat moet lukken met Anish Giri, Jorden van Foreest, Erwin L’Ami, Benjamin Bok en Max Warmerdam. Op de plaatsingslijst staat Nederland zevende achter Azerbeidzjan en voor Oekraïne. Op de samenstelling van het team valt weinig aan te merken, al zal de selectiecommissie ook over andere namen hebben gesproken. Een voor de hand liggende kandidaat was Lucas van Foreest, die de laatste tijd uitstekend in vorm is. In Nederland won hij het Limburg Open in Maastricht en vorige week deelde hij met Robby Kevlishvili de hoofdprijs in het Heart of Finland toernooi in Jyvaskyla. De volgende partij komt uit de slotronde, waarin beide spelers zich alleen door winst konden verzekeren van de (gedeelde) hoofdprijs. Lucas van Foreest – V. Mikhalevski Jyvaskyla 2022 1.c4 e6 2. g3 d5 3. Lg2 Pf6 4. Pf3 dxc4 5. Da4+ Pbd7 6. Dxc4 a6 7. Dc2 c5 8. d4 b6 9. Pe5 Pd5 10. Pxd7 Dxd7 11. dxc5 Lb7 12. 0-0 Lxc5 13. Td1 h5 (Te) optimistisch. Na 13 ... De7 staat het ongeveer gelijk. 14. a3 Tc8 Na 14 ... Dc7 blijft de schade beperkt. 15. e4 Ld4 16. De2 Pe7 17. Le3 e5 18. Pc3 Pc6 19. Pd5 Dg4 20. Lf3 Ook 20. Dxg4 hxg4 21. Pxb6 is niet slecht. 20 ... Dg6 21. Tac1 h4 22. Lxd4 Pxd4 23. Txc8+ Lxc8 24. Txd4 De computer geeft de voorkeur aan de inventieve zet 24. Dc4, waarna zwart geen goede verdediging heeft na 24 ... Pxf3+ 25. Kh1 Ld7 26. g4!. Sterker is 24 ... Lb7. 24 ... exd4 25. Dc4 Lh3? Een misrekening. Na 25 ... Ld7 26. Dxd4 Dg5 heeft wit voldoende compensatie voor de kwaliteit, maar waarschijnlijk niet meer dan dat. 26. Pf4 Dd6 27. Pxh3 hxg3 28. hxg3 Dc5 Te laat ontdekte zwart dat 28 ... Txh3 wordt beantwoord met 29. Dc8+. 29. Dxc5 bxc5 30. Pf4 Kd7 31. Pd3 Kc6 32. Pe5+ Kc7 33. Pc4 f6 34. Le2 Kd7 35. Kg2 g5 36. Ld3 Ke7 37. Pa5 Ke6 38. Lxa6 Zwart rekte zijn verweer in deze glad verloren stand tot de 57ste zet.||https://www.volkskrant.nl/sport/verenigde-staten-nemen-met-ijzersterk-team-deel-aan-olympiade-in-india~b8a1b24b/
2022-07-29||Opinie: Waarom ik mijn vertrouwen in het klimaatakkoord van Parijs verloor, maar hoop heb voor de toekomst||Het gaat niet lukken om de opwarming van het klimaat te beperken tot 1,5 graad. Het klimaat gaat drastisch veranderen en grote invloed hebben op onze toekomst. Wie dit zegt, wordt al snel als pessimist gezien. Maar dit is geen pessimisme, het is realiteit. En dat mag geen taboe zijn. Het ‘greenwashen’ van de hoop die ik nog had, heb ik de afgelopen jaren gaandeweg losgelaten. Dat begon in de jaren na de klimaattop van Parijs. Het klimaatakkoord dat eerder nog hoop bood. Al snel werd duidelijk dat landen zonder of met onvoldoende ambitieuze beloftes kwamen. Ontoereikende beloftes die ook nog eens niet worden nagekomen. Ook niet door Nederland. Klimaatwetenschappers meldden onlangs dat de kans dat we binnen de 1,5 graden blijven zo goed als verkeken is. Zelfs twee graden lijkt onhaalbaar. Een stijging van drie graden is nog mogelijk, maar alleen als we stevige actie ondernemen. En vier graden is na 2100 nu het meest waarschijnlijk. We hebben wel de middelen en technieken, maar niet de moed om ze in te zetten. Michel Scholte, mede-oprichter van sociale onderneming True Price, hanteerde een treffende verwoording van het onterecht voeden van deze hoop: hope washing. We kunnen niet langer om de conclusies van de IPCC-wetenschappers heen. Ik stop met deze ‘hope washing’. Het is in feite een rouwproces. Verlies van hoop op een toekomst zoals ik die voor ogen had, verlies van natuur, van veiligheid, van vrede. Dat betekent niet dat moedeloosheid en doemdenken ruim baan krijgen. Dat actie geen zin meer heeft. Dat zijn logische en krachtige tegenwerpingen, maar voor mij werkt het zo niet. Duidelijk zijn over de staat van het klimaat is realisme. En het benoemen ervan mag geen taboe zijn. Het hardop benoemen van dit verlies is voor mij nodig voor het nemen van de volgende stap. De reis gaat namelijk voort. Al biedt het mij een ander beeld van de toekomst. De route naar die toekomst is een samenleving en economie gericht op welzijn, in plaats van ongebreidelde groei in een opwarmende wereld. Als klimaatvoorvechters moeten we deze nieuwe realiteit accepteren en bespreekbaar maken. We gaan wereldwijd een onstuimig en pijnlijk proces tegemoet. Waar we grenzen stellen aan groei en afscheid nemen van historische verworvenheden. Maar waar ook veel te winnen is. Het is daarbij essentieel om vooruitgang en verbetering te laten zien, van klein tot heel groot. Voor mij voelt dat anders dan eind 2015, het moment van het klimaatakkoord van Parijs. Het is hoop die geworteld is in waar we nu echt staan, niet in waar we nu hadden moeten staan.||https://www.volkskrant.nl/columns-opinie/opinie-waarom-ik-mijn-vertrouwen-in-het-klimaatakkoord-van-parijs-verloor-maar-hoop-heb-voor-de-toekomst~bcc4c9d4/
2022-07-29||Als het kabinet zwicht, is dat onvermijdelijk een signaal dat intimidatie loont||Een aantal Tweede Kamerleden en ministers is het mikpunt van doodsbedreigingen. Burgemeesters die met het oog op de verkeersveiligheid omgekeerde Nederlandse vlaggen willen verwijderen, zien daar vanwege dreigementen vanaf. Aannemers en andere bedrijven die de vlaggen weghalen en de troep op snelwegen opruimen, durven zulke opdrachten niet meer aan te nemen, want ze worden bedreigd. Voorzitter Sjaak van der Tak van landbouworganisatie LTO zegt op tv dat een deel van zijn achterban zich niet meer durft uit te spreken. Veehouders die het niet eens zijn met de snelwegblokkades en hun radicalere beroepsgenoten daarop aanspreken, worden geïntimideerd. Ze houden dus liever hun mond. Tegelijkertijd vertoont de sterke arm der wet verlammingsverschijnselen. Politiecommissaris Willem Woelders zegt in de media dat de politie weinig kan uitrichten tegen boeren die de wet overtreden. Hiermee geeft hij een opbeurend signaal aan de boeren: jullie aanpak werkt. Deze week stonden boeren te barbecuen op de snelweg, terwijl de politie werkeloos toekeek. De kentekens van de meegenomen tractoren waren afgeplakt, een overtreding waarop 410 euro boete staat. Ook op het rijden met tractoren over de snelweg staat een forse boete. De ‘daders’ stonden er gewoon naast, maar de politie deelde niet of nauwelijks boetes uit. Dat zou de zaak maar escaleren, verklaarden politiewoordvoerders. Angst, in dit geval voor escalatie, beheerst dus ook de politie. Bij recente demonstraties van milieuactivisten verrichtte de politie tientallen aanhoudingen. Het verschil is dat boeren grote, intimiderende machines bij zich hebben. Dat geeft boeren meer macht dan andere actievoerders. Woelders legt op televisie uit dat twee agenten in een surveillanceauto meestal tegenover tientallen boeren met trekkers staan. Tegen zo’n materiële overmacht kan de politie niet op, impliceert hij. Er is nog een reden waarom de politie aarzelt boeren op de bon te slingeren, erkende Woelders eerder in de NRC. De politie sympathiseert met de boeren. ‘Repressie lijkt mij het allerlaatste waar je het over moet hebben. Veel politiemensen hebben begrip voor de positie van de boeren, ik ook.’ Premier Rutte en minister Yesilgöz van Justitie en Veiligheid beweren op Twitter dat slechts ‘een kleine groep boeren’ de radicale acties steunt, maar waar ze dat op baseren is onduidelijk. Farmers Defence Force (FDF), de meest extreme boerenactiegroep, heeft ruim 3.000 leden. Dat doet vermoeden dat ongeveer 10 procent van alle veehouders die geraakt worden door het stikstofbeleid betalend FDF-lid is. Op Facebook heeft FDF 60 duizend sympathisanten. Of dat de kwalificatie ‘een kleine groep’ verdient is discutabel. Het kabinet staat voor een gigantisch dilemma. Volgende week wil het onder leiding van Johan Remkes met de boeren in gesprek over de stikstofplannen. Zowel Remkes als Rutte zegt dat er ‘geen taboes’ zijn bij die gesprekken. Van der Tak heeft dit opgevat als teken dat het kabinet bereid is de stikstofdoelen af te zwakken. De LTO-voorman noemt het van tafel halen van de ‘kritische depositiewaarde’, de stikstofnorm die de kern vormt van het kabinetsbeleid, een harde voorwaarde. Gaat het kabinet daar niet in mee, dan is LTO snel klaar met onderhandelen, kondigt hij aan. Zelfs de minst radicale boerenorganisatie eist dus zeer vergaande concessies van het kabinet. Want wat willen de boeren? Van gedwongen uitkopen kan geen sprake zijn, vrijwel alle ammoniakreductie moet worden bereikt met zwaar gesubsidieerde technische innovaties, de doelen voor de landelijke stikstofreductie moeten fors omlaag en veehouders moeten jaren extra de tijd krijgen om aan die afgezwakte uitstootnormen te voldoen. Als het kabinet aan deze eisen toegeeft, is dat onvermijdelijk een signaal dat intimidatie loont. Dat kan boeren aanmoedigen verder te radicaliseren. Dreigementen en machtsvertoon blijken dan effectief. Coalitiepartij D66 pleit daarom voor onbuigzaamheid, maar de andere regeringspartijen houden hun kaarten tegen de borst. Als VVD, ChristenUnie en het CDA de stikstofdoelen wél op de helling willen zetten (het CDA heeft daar al op gezinspeeld), kan dat tot grote spanningen in de coalitie leiden. Grote concessies doen aan de boeren komt bovendien neer op een ‘zachte heelmeesters maken stinkende wonden’-beleid. Op termijn verergert de overheid dan het stikstofprobleem, zoals vorige kabinetten dat deden met de Programmatische Aanpak Stikstof (PAS). Als ook dit kabinet weer geen serieus stikstofbeleid gaat voeren, neemt het bewust het risico dat rechtbanken straks opnieuw concluderen dat de overheid te weinig doet om de natuur te beschermen. Maar dat is pas over enkele jaren, want juridische molens malen traag. Daarom is niet uit te sluiten dat het kabinet door de knieën gaat als de boerenprotesten aanhouden. Voor politici staat het doorschuiven van een probleem vaak gelijk aan het ‘oplossen’ van dat probleem, leert de geschiedenis. De zittende bewindslieden zijn er dan vanaf, en hoe hun opvolgers ermee omgaan: ach, dat is hun zorg niet meer.||https://www.volkskrant.nl/nieuws-achtergrond/als-het-kabinet-zwicht-is-dat-onvermijdelijk-een-signaal-dat-intimidatie-loont~bfe69963/
2022-07-29||Li Tao wil als eerste wielercommentator van China zijn liefde voor de fiets verspreiden||Als Li Tao tot tien jaar geleden naar de Tour de France keek, hoorde hij dat vaak commentaren waar hij niets van begreep. Wielerwedstrijden werden in China nergens live uitgezonden, en door internetrestricties konden Li en zijn vrienden de Tour alleen via een Roemeense website volgen. Als ze een Engelstalige uitzending vonden, waren ze dolgelukkig: Li zoog elk woord van de commentator op. Nu tien jaar later verslaat Li (33) zelf de Ronde van Frankrijk, als enige fulltime wielercommentator van heel China. Hij verslaat alle grote koersen op online betaalzender China Sports Livestream TV, en deelt analyses via sociale media. Hij is een grote naam – ‘de stem van het Chinese wielrennen’, aldus de krant Southern China Morning Post – in een klein wereldje. Wielrennen heeft de laatste jaren aan populariteit gewonnen in China, maar blijft een nichesport. ‘In het begin hadden we een paar tienduizenden kijkers, tegenwoordig 200- tot 300 duizend’, zegt Li, gespierd en in sportieve outfit – hij is een niet onverdienstelijk amateurwielrenner. ‘Dat is een mooie toename, maar nog steeds te weinig in vergelijking met de bevolking van China.’ Li ontvangt in de televisiestudio van China Sports Livestream TV, waar luxueuze fietsframes van sponsors prominent staan uitgestald in een knalgeel decor. Li verslaat de Tour vanuit een kleine geluidskamer, elke dag van acht uur ’s avonds tot middernacht, wegens het tijdsverschil met Frankrijk. Elk uur wordt hij onderbroken voor reclameboodschappen en een tombola in de knalgele studio, waarin kijkers bijvoorbeeld een remschijf van Shimano of rode wijn kunnen winnen. Verder is Li’s Tourcommentaar niet veel anders dan dat van Joris van den Berg of Maarten Ducrot. ‘Vandaag zou voor de 25-jarige Vingegaard weleens de belangrijkste dag in zijn leven kunnen zijn’, klinkt het tijdens de spectaculaire etappe op de Col du Granon. ‘Zijn eerste overwinning in een Grote Ronde, zijn eerste overwinning in de Tour, zijn eerste keer in de gele trui. (…) In 2017 werkte hij nog elke ochtend in een visfabriek, vandaag is hij een van de beste wielrenners ter wereld.’ Maar wat gewoon is in Nederland, is dat niet in China: Li werd wielercommentator in een land waar dat beroep niet bestond. Ondertussen zijn er in China zes commentatoren, maar voor de vijf anderen is het een bijbaan. ‘Toen ik begon, snapten veel mensen niet wat je kon vertellen over een wielerwedstrijd’, zegt Li. ‘Als ik zei dat ik wielercommentator was, dachten ze dat ik fietsen verkocht en in een winkel uitleg gaf aan klanten.’ Li’s carrière als wielercommentator begon per toeval, zegt hij. Als kind ging hij met zijn vader in de bergen rond Beijing fietsen, toen nog een rariteit, en als student sloot hij zich aan bij de wielervereniging van de Universiteit van Beijing. Het was 2008, het jaar van de Olympische Spelen in de Chinese hoofdstad, en er was een overvloed aan lokale sportwedstrijden. Li won een paar koersen als amateurwielrenner en kreeg een sponsor. Via die sponsor kwam Li in 2011 in de coulissen van de Ronde van Beijing terecht, de eerste internationale wielerwedstrijd in China. Hij verbaasde zich over de Chinese commentatoren: die deden normaal verslag van andere sporten, en wisten niets van fietsen af. Li bood zich aan bij de organisatie, en bewees dat hij het beter kon. Toen in 2013 met Ji Cheng voor het eerst een Chinese wielrenner aan de Giro deelnam, werd Li naar Italië gevlogen voor dagelijkse commentaren. 2014 was een hoogtepunt: Ji Cheng nam als eerste Chinese wielrenner deel aan de Tour de France, en Li mocht live op staatszender CCTV verslag doen. Voor hij het wist was hij voltijds commentator. ‘In 2017 becommentarieerde ik 120 dagen per jaar wedstrijden. Zelfs Europese commentatoren doen niet zo veel. Maar zij zijn met velen, ik doe alles in mijn eentje: de drie Grote Rondes in Europa, en tal van wedstrijden in China.’ In Li’s tien jaar als commentator is in China de interesse voor wielrennen sterk toegenomen. De groeiende middenklasse heeft tijd voor hobby’s en geld voor een racefiets, en in de bergen waar Li ooit alleen met zijn vader fietste, is het nu soms best druk. Li doet zijn best om de wielercultuur te promoten: hij deelt foto’s op sociale media van zijn fietstochten, bedenkt fietsroutes en geeft tips over fietsuitrusting. Ook in zijn commentaar probeert hij laagdrempelig te zijn. Hij werkt voor een onlineplatform, waar kijkers tijdens de uitzending onder het beeld kunnen chatten. ‘In Europa weet iedereen wat een wielerwedstrijd is, in China zijn er mensen die er niets van afweten, zegt hij. ‘Die stellen veel vragen in de chat. Of de renners oortjes in hebben om naar muziek te luisteren, bijvoorbeeld. Of wat het verschil is tussen de etappewinnaar en de winnaar in het algemeen klassement.’ ‘Oudere kijkers ergeren zich daar soms aan, maar ik zeg hun altijd dat het belangrijk is om goed te antwoorden. We hebben die nieuwe kijkers nodig, om zenders te overtuigen wedstrijden te blijven uitzenden en zelf te kunnen blijven kijken.’ Nieuwe kijkers zijn nodig, want de Chinese interesse voor wielrennen blijft beperkt. Na 2014 waagden zich geen Chinezen meer aan de Tour, en in het internationale circuit doet China amper mee. Dat komt doordat Chinese wielrenners in een staatssportsysteem functioneren, dat Olympische en nationale Spelen beter beloont dan grote rondes in Europa. Li: ‘Met een nationaal kampioenschap kun je zekerheid voor de rest van je leven krijgen, maar de Tour uitrijden, dat levert niets op.’ Daarbovenop kwam de impact van covid. Trokken internationale wedstrijden in China, zoals de Ronde van Guangxi of Hainan, vroeger veel buitenlandse wielrenners aan, sinds 2020 is dat voorbij. ‘Vroeger ging ik ieder jaar naar Guangxi, en kon ik praten met de Europese teams’, zegt Li. ‘Ik ging ook minstens één keer per jaar naar Europa. Nu ben ik al twee jaar niet meer in het buitenland geweest. Ik voel steeds meer afstand.’ Toch is er hoop voor de Chinese wielersport. Want dit jaar werd China Glory opgericht, een internationaal team met Chinese overheidssteun. Het team bestaat uit Chinese en buitenlandse renners, wordt begeleid door buitenlandse trainers, en is bedoeld om Chinese renners naar een internationaal niveau te tillen. Het doel is om in 2025 aan de Tour de France deel te nemen, en – een vorm van soft power – ‘de Chinese stem via fietsen over de wereld te verspreiden’. Li ziet China Glory als een enorme buitenkans. ‘In China wordt veel beslist door de leiders, en als de leiders willen dat iets gebeurt, dan zal dat gebeuren’, zegt hij. ‘Dit jaar willen de leiders professioneel wielrennen ontwikkelen in China. Dus dit is een geweldige kans voor Chinese wielrenners, en voor ons. Als het team zo kan doorgaan, denk ik dat we binnen vijf jaar weer Chinese renners hebben in de Tour de France.’||https://www.volkskrant.nl/nieuws-achtergrond/li-tao-wil-als-eerste-wielercommentator-van-china-zijn-liefde-voor-de-fiets-verspreiden~b34d1354/
2022-07-29||Haardhout en houtkachels vliegen de winkels uit, maar heel goedkoop stoken wordt het niet deze winter||Op het terrein van haardhoutleverancier De Steeg in Duiven liggen de boomstammen 3 meter hoog en minstens 10 meter breed opgestapeld. Die voorraad zal, na het nodige hak- en kloofwerk, over drie dagen op zijn. Een nieuwe lading boomstammen heeft directeur David Wunderink (25) nog niet gevonden. ‘Je krijgt een hoop nee’s te horen van de leveranciers.’ Zo kan het dat de blokken haardhout van Wunderink en zijn twee vennoten hartje zomer al zo goed als uitverkocht zijn. Door de hoge energieprijzen en een dreigend gastekort zijn de klanten er dit jaar heel vroeg bij. ‘Je merkt dat mensen zenuwachtig worden. Normaal beginnen onze klanten pas in september met het bestellen van haardhout.’ Bovendien bestellen de klanten dit jaar extra veel hout: ‘Voor de zekerheid.’ Aan die ‘verzekering’ hangt een hoog prijskaartje dit jaar. Door de onzekere gasmarkt stappen steeds meer huishoudens over op de oude vertrouwde houtkachel of open haard. Maar terwijl de vraag naar houtblokken voor een warm haardvuurtje stijgt, neemt het aanbod van de benodigde boomstammen af door de oorlog in Oekraïne en een nieuw verkoopbeleid van Staatsbosbeheer. Op de houtmarkt concurreren de haardhoutleveranciers bovendien in toenemende mate met de biomassacentrales en buitenlandse partijen die ook op zoek zijn naar alternatieven voor gas. Met als resultaat dat een aanhangwagen met een kubieke meter hout inmiddels 165 euro kost bij De Steeg, ruim 50 euro meer dan een jaar geleden. Vervelend voor de haardliefhebbers, vindt Wunderink, maar zeuren doen zijn klanten nog niet. ‘Ze weten dat ze geen andere keuze hebben.’ Voor houtleveranciers als De Steeg, die hun hout voornamelijk uit Nederland halen, is het voornaamste probleem dat Staatsbosbeheer geen bomen meer wil leveren. Het hout uit de bossen mag volgens de natuurorganisatie alleen nog naar ‘hoogwaardige doelen’ gaan, zoals de bouw. Houthaard valt daar niet onder, omdat bij de verbranding CO2 vrijkomt. Pas in 2025 zal Staatsbosbeheer helemaal stoppen met de verkoop aan haardhouthandelaren. ‘Maar we leveren nu al tweederde minder’, meldt een woordvoerder. Groothandelaren die eerst een groot deel van hun haardhout uit de Nederlandse bossen haalden, moeten nu dus op zoek naar ander loofhout. Wat ook voor kleinere leveranciers als De Steeg meteen voelbaar is. ‘Het schaarse aanbod wat er is, wordt ook nog gebruikt voor biomassa en bouwplaten’, aldus Wunderink. Bovendien heeft ook de grote vraag vanuit Duitsland invloed. ‘Daar is de paniek rond de gascrisis nog groter.’ Uitwijken naar buitenlandse leveranciers heeft weinig zin. Openhaardhout Gigant haalde zijn voorraad al voornamelijk uit Oost-Europese landen, waaronder Oekraïne en Belarus. ‘Dat gaat nu niet of nauwelijks meer door de oorlog en een handelsverbod’, zegt eigenaar Joey van Wettum. ‘Bovendien zie je dat andere landen als Servië, Bosnië en Moldavië meteen zijn gestopt met de export van hout om hun eigen markt te beschermen.’ Voor het beetje hout dat nog wel naar West-Europa komt, moeten de inkopers eveneens hoge prijzen bieden om te concurreren met andere geïnteresseerden. Voor de leveranciers zit er niets anders op dan die prijzen door te berekenen aan de consument, stelt Van Wettum. De prijs voor een pallet met gedroogd eikenhout (ruim 2 kubieke meter) is bij Gigant in twee jaar tijd verdubbeld naar 579 euro. ‘Klanten denken dat ze worden opgelicht als ze de huidige prijzen zien, maar geloof me, wij verdienen er echt geen euro méér aan.’ Ondanks de hoge prijzen duidt alles erop dat de schoorstenen komende winter volop zullen roken. ‘In coronatijd werd er al meer gestookt, maar sinds vorige winter is de vraag pas echt hard gegaan door de hoge gasprijzen’, zegt van Wettum, die zijn omzet in een jaar zag verviervoudigen. Niet alleen de houthandelaren hebben het druk. Kachels, houtbriketten en pelletkorrels: alle essentiële elementen voor een haardvuurtje zijn in trek. ‘In de 36 jaar dat ik in het vak zit, is het nog nooit zo druk geweest in de zomer’, vertelt Joris Groot Zevert van kachelboer De Heide Smid. Dat ook de houtrekening nu hoger uitvalt dan gehoopt, mag volgens Groot Zevert de pret niet drukken. ‘Hout stoken is nog altijd goedkoper dan gas.’ Al zal het financiële voordeel per huishouden verschillen, afhankelijk van het type kachel, het gebruik ervan en de woning. Toch ziet Milieu Centraal het liefst zo min mogelijk houtkachels. ‘Het is gezellig, maar het brengt een hoop problemen mee voor het milieu en de gezondheid’, stelt woordvoerder Paulien van der Geest. ‘Bovendien is het een slecht alternatief voor gas, omdat veel warmte verloren gaat.’ Met een cv-ketel wordt volgens Van der Geest zo’n 90 procent van de verbruikte energie in warmte omgezet, terwijl bij een open haard zo’n 90 procent de schoorsteen uitvliegt. Houtkachels zijn met 60 tot 80 procent efficiëntie al een stuk beter. ‘Maar wie echt goedkoop en duurzaam wil verwarmen, kan het beste investeren in een warmtepomp.’ In Duiven wordt de zoveelste berkenstam door de kloof- en zaagmachine van Haardhout De Steeg gehaald. De houthandelaar verwacht niet dat de klandizie snel terugschakelt naar gas. ‘Met de juiste houtkachel en een goed geïsoleerde woning is het nog altijd voordeliger om te stoken’, stelt directeur Wunderink, terwijl hij naar de slinkende stapel hout kijkt. ‘Vanaf augustus wordt er gelukkig weer meer gekapt’, zegt hij hoopvol. Toch zijn aspirant-houtkacheleigenaren gewaarschuwd. ‘Koop eerst maar het hout, anders blijft de haard straks leeg.’||https://www.volkskrant.nl/economie/haardhout-en-houtkachels-vliegen-de-winkels-uit-maar-heel-goedkoop-stoken-wordt-het-niet-deze-winter~b5ce4c91/
2022-07-29||Spaanse justitie eist 8 jaar cel en boete van 23,5 miljoen euro tegen Shakira wegens belastingontduiking||Shakira woonde naar eigen zeggen in die periode niet in Spanje en zou daarom geen belasting hoeven te betalen. Volgens haar advocaten was de Colombiaanse zangeres in 2012 en 2013 woonachtig op de Bahama’s en vestigde ze zich pas in 2015 definitief in Barcelona, waar ze tot voor kort samenwoonde met haar toenmalige partner, de Spaanse profvoetballer Gerard Piqué. Maar uit onderzoek van de Spaanse belastingdienst zou blijken dat de zangeres ruim de helft van beide jaren in Spanje was, wat haar volgens de Spaanse wet belastingplichtig maakt. Volgens de fiscus bracht de zangeres in 2012 en 2013 respectievelijk 243 en 212 dagen door in Spanje, ruim boven de wettelijke grens. Daarnaast zou ze een netwerk van zeker veertien verschillende ondernemingen hebben gebruikt om inkomsten verborgen te houden. De zaak kwam aan het licht toen de naam van de zangeres in 2017 opdook in de Paradise-papers, een verzameling documenten over internationale belastingontwijking die naar de internationale pers is gelekt. Ook de namen van beroemdheden als Bono, Justin Timberlake, Madonna en de Britse koningin Elizabeth kwamen in de stapel van circa 13,4 miljoen documenten voor. Uit de gelekte documenten bleek dat Shakira ingeschreven stond als inwoner van de Bahama’s terwijl ze in Barcelona woonde. Daarnaast zou ze zo’n 30 miljoen dollar aan muziekrechten hebben doorgesluisd via een onderneming in Malta, dat bekendstaat als belastingparadijs. Ze was de enige aandeelhouder van het bedrijf. Vorig jaar kwam Shakira opnieuw voorbij in een spraakmakend lek van vertrouwelijke financiële documenten. Haar naam kwam namelijk ook voor in de Pandora-papers, waardoor ze in verband werd gebracht met drie bedrijven die geregistreerd staan op de Britse Maagdeneilanden. De Spaanse justitie was toen al bezig met een onderzoek naar belastingontduiking door de zangeres. Shakira heeft altijd volgehouden dat ze onschuldig is. Volgens haar advocaten waren de constructies die ze gebruikte volledig legaal. Ook zou het hebben van bedrijven in het buitenland volgens hen geen reden moeten zijn om iemand te vervolgen. Daarnaast zou Shakira ‘altijd aan haar belastingverplichtingen hebben voldaan.’ Hoewel de zangeres het niet eens is met de aantijgingen, heeft ze inmiddels het openstaande bedrag van 14,5 miljoen euro, plus 3 miljoen euro aan rente, betaald. Ze zou nu geen openstaande belastingschuld meer hebben in Spanje. Eerder deze week legde Shakira nog het laatste schikkingsvoorstel van justitie naast zich neer waardoor ze definitief voor de rechter moet verschijnen. In een verklaring zegt de zangeres dat ze de zaak met ‘vertrouwen’ tegemoetziet.||https://www.volkskrant.nl/nieuws-achtergrond/spaanse-justitie-eist-8-jaar-cel-en-boete-van-23-5-miljoen-euro-tegen-shakira-wegens-belastingontduiking~b2966910/
2022-07-29||Herhaalvaccinatie tegen corona vanaf half september voor iedereen vanaf 12 jaar||De komende tijd zullen eerst kwetsbare mensen en zorgpersoneel dat contact heeft met patiënten opgeroepen worden voor een prik, vervolgens zullen uitnodigingen worden verstuurd naar iedereen boven de 12 jaar. Alle 60-plussers kregen begin juli al een oproep voor een extra coronavaccinatie. De herhaalprik is nodig om mensen blijvend te beschermen tegen ernstig ziekteverloop of sterfte door het coronavirus, schrijft Kuipers in een brief aan de Tweede Kamer. Een nieuwe vaccinatieronde kan volgens de minister ook voorkomen dat de druk op de zorg te veel toeneemt. Kuipers reageert met het besluit op een advies van het Outbreak Management Team (OMT). Daarin staat dat een nieuwe coronagolf moeilijk te voorspellen is, maar dat de kans bestaat dat het aantal besmettingen oploopt. Ziekteverzuim door zo’n nazomergolf kan volgens het OMT zowel de zorg als de maatschappij belasten. De nieuwe vaccinatieronde is bedoeld voor mensen die minimaal de twee basisprikken al hebben gehad. Ook alle 12-plussers die daarbovenop al een boostervaccinatie ontvingen, komen ervoor in aanmerking. Tussen de laatste prik of een doorgemaakte besmetting en de herhaalprik moeten wel minimaal drie maanden zitten. Nederlanders die nog geen enkele prik hebben gehad, kunnen die altijd nog halen. Het is onduidelijk welke vaccins er precies worden toegediend bij de nieuwe ronde, maar de bedoeling is dat het zogenoemde bivalente vaccins zijn. Dat zijn vaccins die tegen meerdere varianten van het coronavirus tegelijk moeten beschermen. Fabrikanten Moderna en BioNTech/Pfizer hebben inmiddels zo’n prik klaarliggen. Ook andere farmaceuten zijn bezig met de ontwikkeling van zo’n vaccin. De verwachting is dat enkele bivalente vaccins in september worden goedgekeurd door het Europees Geneesmiddelenbureau EMA. Volgens Moderna lijkt het erop dat hun bivalente vaccin ook beschermt tegen BA.4 en BA.5, twee subsoorten van de omikronvariant die verantwoordelijk waren voor de zomergolf waarmee Nederland de afgelopen maanden te maken kreeg. Dat is goed nieuws omdat deze soorten soms ook mensen besmetten die al eerder een besmetting met een andere variant hebben doorgemaakt en dus al immuniteit hebben. Een bivalent vaccin zou dan uitermate geschikt zijn om de groep in te enten die alle andere eerdere prikken al heeft gehad. Toch is nog veel onduidelijk over de effectiviteit van de bivalente vaccins. Zo lijkt het erop dat de dubbelvaccins niet lang beschermen tegen infectie. Uit resultaten van Moderna bleek bijvoorbeeld dat proefpersonen die met een bivalente prik werden geboosterd al na een half jaar nauwelijks beter beschermd waren tegen de deltavariant dan mensen die een regulier vaccin kregen. Het is de vraag hoeveel mensen een herhaalprik willen. Onder de 60-plussers bleek er veel minder animo dan bij de eerdere prikken. Het opkomstpercentage komt zelfs bij de oudere leeftijdsgroepen niet boven de 67 procent uit. Van Nederlanders die werden geboren tussen 1958 en 1962 kwam slechts 30 procent opdagen voor een herhaalprik, terwijl dat bij de eerste twee vaccinaties nog bijna 90 procent was.||https://www.volkskrant.nl/nieuws-achtergrond/herhaalvaccinatie-tegen-corona-vanaf-half-september-voor-iedereen-vanaf-12-jaar~b5a9905e/
2022-07-29||Scheiden doet lijden voor eilandbezitter, Azië’s rijkste vrouw aan het afglijden||Het leek een van de duurste Britse vechtscheidingen ooit, de breuk tussen zakenman Sir Frederick Barclay (87) en zijn eega Hiroko (79). In mei 2021 veroordeelde een Brits gerechtshof de eigenaar van The Daily Telegraph én het kanaaleiland Brecqhou tot het betalen van 100 miljoen pond (119 miljoen euro) aan de vrouw waarmee hij 34 jaar getrouwd was. Leek, want tot dusver betaalde de gewezen scheepsmagnaat en hotelbaas van het Londense Ritz geen stuiver. Dit terwijl Barclay, enig overgeblevene van de gebroeders Barclay – zijn tweelingbroer David stierf vorig jaar – de laatste tranche van 50 miljoen pond van de rechter uiterlijk in april had moeten ophoesten. Zijn ex laat het er niet bij zitten. Maandag stapte ze weer naar de rechter – dezelfde die haar eerder gelijk gaf, en het gedrag van haar ex ‘verwerpelijk’ noemde – om hem achter de tralies te krijgen voor ‘minachting van het hof’. Hiroko Kuzusaka, zoals haar meisjesnaam luidt, beschuldigde Barclay er maandag van de boel te traineren ‘tot een van ons sterft’. Ondertussen leeft Barclay, berucht om zijn vermeende belastingontwijking en zijn in nep-gotische stijl opgetrokken kasteel met helikopterlandingsplaats op het belastingvrije Brecqhou, ‘ongestoord’ door in zijn ‘paleiselijke’ stulpje met balzaal. Frederick Barclay, wiens rijkdom ooit in de miljarden ponden werd geschat, zweert dat hij het geld simpelweg niet heeft. De 87-jarige Brexit-voorvechter zou ‘zeer gemotiveerd’ zijn de scheidingsrekening te voldoen, omwille van zijn ‘bittere angst voor de gevangenis’. ‘Sinds ik een jonge jongen was heb ik nog nooit zoveel zorgen gehad’, verklaarde hij voor de rechter. Het ene moment behoor je ruimschoots tot de rijkste vijftig mensen op aarde, het andere moment sta je op een schamele 161ste plaats, en is tweederde van je fortuin in rook opgegaan. Het overkwam de Chinese vastgoedmagnaat Yang Huiyan, de rijkste vrouw van Azië. Huiyan (1981) is grootaandeelhouder van Country Garden, de door haar vader opgezette projectontwikkelaar, de grootste van China. De alumnus van Ohio State University, die al sinds haar puberjaren de bestuursvergaderingen van Country Garden bijwoont, begon als de assistent van haar vader, voordat deze in 2005 zijn belang in het bedrijf aan haar overdeed. Met ruim drieduizend projecten in meer dan 360 steden kriskras door China groeide Country Garden afgelopen jaren uit tot een vastgoedimperium, wat Huiyan iets meer dan een jaar geleden nog een 43ste plek opleverde in de Bloomberg Billionaires Index, met een geschat vermogen van 33 miljard euro. De klad is er echter ingekomen sinds de Chinese regering een halt probeert toe te roepen aan de exorbitante huizenprijzen en hypotheekschulden. Een extreem voorbeeld is de met schulden overladen projectontwikkelaar Evergrande, die al maandenlang in doodsstrijd verkeert. In verschillende Chinese steden zijn huizenkopers inmiddels collectief gestopt met het betalen van de hypotheek, uit protest tegen projectontwikkelaars die hun huizen maar niet afbouwen, terwijl de kopers wel al moeten aflossen. Door alle malheur rest er van Yang Huiyans vermogen nog maar zo’n 11,1 miljard euro. Azië’s op een na rijkste vrouw, de Chinese kunstvezelmiljardair Fan Hongwei, zit haar op de hielen met 11 miljard euro.||https://www.volkskrant.nl/economie/scheiden-doet-lijden-voor-eilandbezitter-azie-s-rijkste-vrouw-aan-het-afglijden~b1b07238/
2022-07-29||De nieuwe Beyoncé is opzwepend, divers en zeer dansbaar ★★★★☆||Best een slap nummer, Break My Soul, waarmee Beyoncé in juni haar nu verschenen album Renaissance introduceerde. Leek te veel op Show Me Love, de wereldwijde clubhousehit van Robin S., uit 1993. Eigenlijk wist de 40-jarige superster er nauwelijks iets substantieels aan toe te voegen. Het deed het ergste vrezen voor haar zevende soloalbum, dat het majestueuze Lemonade van zes jaar geleden moest opvolgen. In dezelfde week bewees rapper Drake met zijn nieuwe album Honestly, Nevermind bovendien hoe het mis kan gaan als grote artiesten van nu zich vergrijpen aan jaren-negentig-clubhouse, waar ze hoorbaar geen gevoel bij hebben. Maar Beyoncé nam alle twijfel weg toen precies om middernacht vrijdag Renaissance op de streamingsites verscheen. Het is een opzwepend, zeer divers en zeer dansbaar album geworden zoals de zangeres dat eigenlijk niet eerder gemaakt heeft. Zestien liedjes, opgebouwd als een dj-set van een uur, waarin Break My Soul na vijf nummers precies de juiste plek krijgt. Dat het nummer nu wél werkt heeft alles te maken met de geniale manier waarop Beyoncé met haar producers het album heeft opgebouwd. Zoals goede dj’s op zichzelf weinig opzienbarende nummers een nieuw leven kunnen geven. De sfeer van de dansvloer in de vroege jaren negentig overheerst, maar Beyoncé flirt handig met disco, afrobeats, house en electro. Ook citeert ze volop uit hits als Right Said Freds I’m Too Sexy en Donna Summers I Feel Love. Ze doet dat zo knap en zo gedoseerd dat ze al weer aan iets nieuws is begonnen als de luisteraar denkt: dit kan echt niet meer. Er komt op het album een waslijst aan gasten voorbij, van Grace Jones en Drake tot Skrillex, maar niemand krijgt de kans de aandacht voor zichzelf op te eisen. Beyoncé is de baas en heeft iedereen in haar macht. Je schiet meteen tijdens het tweede nummer Cozy al in de lach wanneer ze over een pulserende beat even waarschuwt: ‘Might I suggest you don’t fuck with my sis’. Nee, geen gedonder meer met Solange, Jay-Z, roept ze de lift-scene uit 2014 nog even in herinnering . Maar als ze in het daaropvolgende Alien Superstar de Right Said Fred-zinsnede ‘I’m too sexy for my love’ vervangt door ‘I’m too classy to be touched’, dan schiet het toch even door je heen: ja en dat ‘classy’ dat aan Beyoncé kleeft kan ook een probleem zijn. Kan de buitenaardse superster zich wel verlagen tot een ordinair dansfeestje in jaren-negentigstijl dat ze van Renaissance wil maken? Heeft ze daar niet te veel klasse voor? Die vraag beantwoordt ze eigenlijk heel snel. Ja, Queen Bey kan feesten als een beest. En ze weet wie ze moet uitnodigen. Wanneer in Cuff It dat typerende disco-gitaartje van Nile Rodgers voorbijkomt, is stilzitten niet meer mogelijk. En ook Rodgers krijgt niet de kans het nummer naar zich toe te trekken. Het is als in de meeste nummers de machtige stem waarmee Beyoncé zingend en meer dan ooit ook rappend imponeert. Als je door de nooit voorspelbare beats in deze voortdurend knisperende productie heen luistert, hoor je geestige, vileine tiktokwaardige kreten als: ‘It must be the cash, cause it ain’t your face.’ Een goede dj-set heeft altijd een rustpunt, en in Thique lijkt Beyoncé de dansvloer te hebben ingeruild voor de slaapkamer. Ook hier laat ze niet met zich sollen: ‘He thought he was loving me good, I told him ‘go harder’’, is nog een van de minst expliciete seksverwijzingen in dit broeierige, botergeile nummer. Dansen, zweten, extase en, vooruit, een beetje drugs (waarnaar America Has a Problem verwijst) verdrijven hier de afrocentrische politiek en woede die centraal stond op Lemonade. Renaissance is, zo liet ze in een persbericht weten, haar manier geweest om de pandemie te doorstaan. Het album zou ‘Act 1’ van een trilogie zijn, maar het klinkt als een zelfstandig geheel. Renaissance is een album dat na een keer of zes in een half etmaal nog allerminst verveelt. Je hoort steeds een nieuw detail en het is eigenlijk ongelooflijk dat Beyoncé heeft gezegd dat ze voor dit album haar perfectionisme even heeft losgelaten. Dat alles vrijheid ademt, is knap maar niet toevallig. Dit album is met de grootst mogelijke precisie in elkaar gezet, alleen merk je niks van die zorg: het klinkt allemaal even soepel, losjes en uitgelaten. Ze verwoordt het gevoel dat Renaissance oproept zelf het best, met dank aan Donna Summer, in het afsluitende nummer Summer Renaissance: It’s so good, it’s so good, it’s so good’.||https://www.volkskrant.nl/cultuur-media/de-nieuwe-beyonce-is-opzwepend-divers-en-zeer-dansbaar~b4571716f/
2022-07-29||Consument ziet stroomrekening opnieuw stijgen door groeiende kosten hoogspanningsnet||Een gemiddeld Nederlands huishouden, dat nu 55 euro per jaar betaalt aan transportkosten, is volgend jaar 70 euro kwijt. In 2024 stijgen de kosten naar verwachting naar 85 euro, aldus Tennet. Burgers betalen deze kosten niet rechtstreeks aan de netbeheerder. Ze zijn verrekend in de stroomprijs. Een van de oorzaken is onderhoud aan het hoogspanningsnet, onder meer bij de Eemshaven en rond de energiecentrale van Vattenfall bij Diemen, waar veel verbindingen samenkomen. Bij ‘het Utrecht Centraal van het Nederlandse stroomnet’ kon tijdelijk minder elektriciteit vanuit het noorden naar het zuiden passeren. Tennet moest hierdoor extra capaciteit inkopen bij centrales in het zuiden, terwijl aanbieders in het noorden gecompenseerd moesten worden voor de elektriciteit die zij niet konden leveren. Deze zogenoemde ‘redispatch’ kost tientallen miljoenen euro’s. Tennet verwacht dat deze kosten de komende jaren hoog zullen blijven, al hoopt het bedrijf dat de stroomprijzen zullen dalen. ‘We werken volop aan de verbetering van het net’, zei algemeen directeur Manon van Beek vrijdag in een toelichting. ‘Veel kosten zijn voorzien, maar de hoge elektriciteitsprijzen niet.’ Mede hierdoor noteerde Tennet onder de streep in het eerste halfjaar een recordverlies van 525 miljoen euro. Tennet spreekt zelf van een boekhoudkundig tekort, omdat het de extra gemaakte kosten over twee jaar terug krijgt via hogere transportvergoedingen. Volgens de financiële verslagleggingmethode die Tennet gebruikt, was sprake van een bedrijfsresultaat van 579 miljoen euro positief, 148 miljoen hoger dan in het eerste halfjaar van 2021. ‘Pas als we op deze resultaten verliezen lijden, maken we ons echt zorgen’, aldus Van Beek. Toezichthouder ACM maakte vrijdag bekend dat regionale netbeheerders hun netverliezen volgend jaar al mogen doorberekenen en niet langer twee jaar hoeven te wachten. ACM wil voorkomen dat zij vanwege de hogere kosten minder investeringsruimte hebben voor de energietransitie. Wat de gevolgen van dit besluit zijn voor consumenten, is nog niet bekend. ACM maakt de tarieven voor 2023 eind november bekend. Tennet zegt te werken aan de problemen rond het hoogspanningsnet in Noord-Brabant en Limburg. Daar kunnen bedrijven vanwege capaciteitsproblemen sinds kort geen aanvragen meer doen voor een nieuwe of zwaardere aansluiting. Half september komt Tennet met de uitkomsten van de analyse van de problemen en oplossingen in deze regio. Of in andere regio’s vergelijkbare tekorten dreigen, kan Van Beek nog niet zeggen. Ook deze analyse komt in september. Tennet heeft niet de indruk dat bedrijven in andere regio’s snel een aansluiting aanvragen om te voorkomen dat ze lang moeten wachten, mocht Tennet in hun regio ook een stop aankondigen. ‘Voor de duidelijkheid,’ zegt Van Beek, ‘we zijn in Limburg en Noord-Brabant niet gestopt met aansluiten, we laten alleen tijdelijk geen nieuwe aanvragen toe.’||https://www.volkskrant.nl/nieuws-achtergrond/consument-ziet-stroomrekening-opnieuw-stijgen-door-groeiende-kosten-hoogspanningsnet~b174b9a2/
2022-07-29||Ergste vogelgriepseizoen ooit, in Europa ruim 46 miljoen vogels geruimd||Deze maand zijn bij drie Nederlandse bedrijven vogels geruimd vanwege de vogelgriep. In het Overijsselse Dalfsen zijn deze week 88 duizend eenden gedood en in het Friese Minnertsga 105 duizend vleeskuikens. Voor pluimveebedrijven binnen een straal van 10 kilometer hiervan geldt een vervoersverbod. Daarnaast zijn 550 sierkippen en watervogels geruimd bij een kleinschalige houderij in het Noord-Hollandse Watergang. Daar zijn geen andere pluimveebedrijven in de buurt, wel ligt dierentuin Artis op minder dan 10 kilometer afstand. Niet eerder was er zo’n zwaar vogelgriepseizoen, zegt het Europese bureau voor Voedselveiligheid (EFSA). Sinds oktober 2021 zijn ruim vijfduizend uitbraken in 36 Europese landen vastgesteld, iets minder dan de helft daarvan bij pluimveebedrijven, de rest bij wilde vogels. In totaal zijn 46 miljoen vogels geruimd, waarvan 3,7 miljoen in Nederland, vooral kippen. De meeste ruimingen, ruim 16 miljoen, waren in Frankrijk. Daar gaat het vooral om eenden die voor de productie van foie gras worden gehouden. ‘Niet eerder circuleerde het virus zo heftig, langdurig en uitgebreid in wilde vogelpopulaties’, zegt het ministerie van Landbouw, Natuur en Voedselkwaliteit. Zo vonden boswachters en vrijwilligers van Natuurmonumenten in het Zwarte Meer tussen Flevoland en Overijssel ruim honderd dode vogels drijvend in het water, waaronder knobbelzwanen, wilde eenden en grauwe ganzen. In het Voorsterbos in de Noordoostpolder werd onlangs een dode jonge zeearend aangetroffen, die overleden bleek te zijn aan vogelgriep. Natuurmonumenten zegt dat de overheid ‘niet thuis geeft’ bij de aanpak van vogelgriep. Het is vooral onduidelijk ‘door wie en hoe de dode vogels verantwoord opgeruimd moeten worden’.||https://www.volkskrant.nl/nieuws-achtergrond/ergste-vogelgriepseizoen-ooit-in-europa-ruim-46-miljoen-vogels-geruimd~b2c8f4b3/
2022-07-29||Het gesprek over grensoverschrijdend gedrag bij het corps moet ook gaan over de patserige poencultuur ||De zaal was hufterproof, maar op zulke hufters had niemand gerekend. Het was de zomer van 2007, ik zat aan het einde van mijn eerste jaar. In een loods in Amsterdam-Noord vierden de mannen van het A.S.C. het Herendiner van het lustrum. Na enkele benauwde dagen kwam het tot een ontlading: bliksem. De stroom viel uit en zodra het donker was, begon het gekletter. De som was simpel: veel drank + duizend mannen onder elkaar + anonimiteit = wangedrag. Toen het licht weer aan ging, lag het servies aan stukken. Duizend borden en glazen. Zoals wel vaker in grote corporale gezelschappen schaamde ik me: wat zou het personeel van deze barbaren vinden? Even later, op de pont terug naar het centrum, keek ik toe hoe wat jongens een fiets van een willekeurige man in het water flikkerden. Aan de kade stond de politie ons op te wachten, de grootste relschoppers werden gearresteerd. Ik fietste naar huis en sprak er de volgende dag schande over met mijn huisgenoten. Maar ik zei en deed niets. In de media volgde geen ophef, WhatsApp bestond nog niet. De bubbel bleef gesloten. De hufters van toen werden niet door juicevlogger Yvonne Coldeweijer online gezet, ze zijn nu nette mannen met kinderen, podcasts, start-ups, stilte-retraites en getrimde baardjes. Nee, ze zitten niet in de politiek en zijn ook geen ceo’s van multinationals – dat beeld is allang achterhaald. Van de speeches die avond kan ik me niks herinneren, maar het zou kunnen dat het niveau vergelijkbaar was met het filmpje dat deze week een golf van afgrijzen veroorzaakte. Als ik in de zaal had gezeten, had ik mijn hoofd geschud, maar er niet van opgekeken, dit was het niveau dat ik zo vaak had gehoord. Wat voor velen onbegrijpelijk is, is dat het leven bij het corps ondanks alles erg leuk is. Als je er tenminste de fijnbesnaarde, slimme, getalenteerde mensen weet te vinden. Die zijn er volop. Ik heb er leren schrijven, spreken, optreden, musiceren, debatteren en organiseren – alle dingen waarvoor je uit je schulp moet kruipen. Dat zulke uitersten naast elkaar bestaan is een werkelijkheid die bijna iedereen uit het eigen leven kent, maar die op sociale media onaanvaardbaar is. De hele week ging het – terecht – over seksisme en vrouwenhaat bij het corps, maar over één element werd nauwelijks gepraat: poen. Het dieperliggende probleem is een cultuur van macho’s en patsers voor wie welvaart vanzelfsprekend is en die worden beloond voor extreem gedrag, dat maakt ze populair bij jongens én meisjes. Elk najaar komen er vrachtladingen blije eikels aan. Jongens uit Haren, Hattem, Bussum, Aerdenhout, Wassenaar en Vught, opgegroeid met het idee dat de wereld aan hun voeten ligt. Ze zijn niet kwaadaardig, maar wel onnozel en onbesuisd. Consequenties zijn er zelden. Als ze in een politiecel belanden, is er een vader die ze eruit helpt. Dat zoiets geld kost dat de meeste mensen niet hebben, komt niet in ze op. Over geld wordt niet geluld, is bij het corps de les vanaf dag één. Een restant uit de tijd dat je je vermogen niet te veel etaleerde in een net milieu. Een beetje shabby was juist chic. Inmiddels is de kijk-mij-eens poenerigheid die we van sociale media kennen allang doorgedrongen in corporale kringen, vooral bij een aantal Amsterdamse disputen. Het is een mentaliteit van pronken, je verheven voelen en: als het niet kapot kan, is het ook niet leuk. Vorig jaar haalde een vrouwendispuut 134.515 euro (ik heb de screenshots nog) op tijdens een lustrumveiling. Zo’n dispuut bestaat uit een stuk of zestig actieve leden. Het geld is opgehoest door de ouders. Het ene stel biedt hun huisje in Sainte-Maxime aan. Voor een paar duizend euro huren anderen dat. Ouders bieden tegen elkaar op, willen niet voor elkaar onderdoen. Waar al dat geld goed voor is, wordt niet gevraagd. Hoe wereldvreemd dit is, hoe absurd en buiten proporties, lijkt niet in te dalen. Ander voorbeeld. Een jongensdispuut ging op lustrumreis naar Kaapstad. (In mijn tijd was dat Praag.) Een groepje was vooruitgegaan om de reis voor te bereiden. In een filmpje in de stijl van The Wolf of Wall Street lieten ze zien hoeveel geld ze uitgaven. Aan het eind sprongen ze uit een vliegtuig boven de Tafelberg. Dit alles wordt gebracht met het dunste laagje ironie: ze vinden dik doen daadwerkelijk heel erg gaaf. Ze weten dat zo’n filmpje uitlekt, ook naar middelbare scholen – het werven van nieuwe leden begint vroeg. Vrouwenhaat en huftergedrag is van alle klassen, maar als bevoorrechte kinderen in groepsverband zich er herhaaldelijk aan bezondigen, wordt daar terecht harder over geoordeeld. Hun losgezongen werkelijkheid kweekt het gevoel boven de maatschappij te staan. Onderzoek wijst dat ook uit: hogere klassen zijn sneller geneigd te denken dat de regels niet voor hen gelden. De aangekondigde cultuuromslag is niet alleen voor de bühne. Er is een aanzienlijke groep, ook mannen, die verandering wil. Dat gesprek moet niet alleen gaan over grensoverschrijdend gedrag, maar ook over alledaags gedrag, over smaak, over de patserige poencultuur die velen normaal lijken te vinden. Hoog tijd om wél over geld te lullen, hoe je er beschaafd mee omgaat.||https://www.volkskrant.nl/columns-opinie/het-gesprek-over-grensoverschrijdend-gedrag-bij-het-corps-moet-ook-gaan-over-de-patserige-poencultuur~b9a06feb/
2022-07-29||De paus oogt in Canada als een kwetsbaar vogeltje met een veren tooi op zijn hoofd||Het is een bijna vertederend beeld. Paus Franciscus met een verentooi op het hoofd, nadat hij maandag de oorspronkelijke bevolking in het West-Canadese Maskwacis zijn excuses heeft aangeboden voor het immense leed dat onder auspiciën van zijn katholieke kerk is aangericht in koloniale internaten: ruim 150 duizend kinderen van de oorspronkelijke bevolking werden daar ondergebracht, waar ze werden gedwongen hun eigen taal en cultuur te vergeten. Velen werden mishandeld, misbruikt en omgebracht, en in anonieme graven gestopt. De foto van de paus is er een waar de symboliek van afspat en die dusdanig ontregelt dat hij zich nestelt in ons collectieve geheugen: over honderd jaar weten onze nakomelingen nóg waarom het kalotje van de paus schuilging onder die waaier van vogelveren. Hij markeert de erkenning van de systematische misdaden die uit naam van Rome zijn gepleegd. Het oude gezicht van Franciscus, de geloken ogen, zijn gebogen houding en die vederen coupe geven hem bij een eerste aanblik de aaibaarheid van een kwetsbaar vogeltje. Niets van de trots en waardigheid waarmee we juist de hoofdtooi van de oorspronkelijke Noord-Amerikaanse bewoners associëren. De handkus die hij op het punt staat te geven, lijkt tevens het vermomde zoeken naar houvast, wat gezien zijn veelvuldige rolstoelgebruik niet helemaal denkbeeldig is. De blik met argusogen van de pauselijke begeleider links op de achtergrond versterkt de zorgen: komt dit wel goed? Franciscus heeft de tooi met roofvogelveren gekregen van de man tegenover zich, Chief Wilton Littlechild. Die plaatst hem, zo is te zien op videofilmpjes van de handeling, over het hoofddeksel. Tot licht maar onmiskenbaar ongemak van de paus, verraadt zijn gezicht. De tooi is iets te groot, waardoor hij soms wat over het voorhoofd zakt. Hij frunnikt aan de koorden ter hoogte van zijn slapen. Na een lange minuut helpt zijn assistent hem en neemt de hoofdbedekking weg. Het is een minuut die onder de oorspronkelijke Canadezen scherpe reacties oproept. De hoofdtooi is in de Noord-Amerikaanse oorspronkelijke tradities veel meer dan een fraaie accessoire: het is een ritueel symbool van respect voor de ontvanger, vanwege betoonde moed en mededogen. Hoe meer weldaden, des te meer veren. Geen onderscheiding die alleen uit hoffelijkheid cadeau wordt gedaan. En dus ontmoette Chief Wilton Littlechild op sociale media kritiek toen hij Franciscus na diens plechtige excuses op het podium de tooi opzette. Zo noemde de vooraanstaande Maka Black Elk uit South-Dakota het ‘#toosoon’, te vroeg, om het hoofd van de katholieke kerk nu al met dit ultieme respect te belonen. De paus viel niets te verwijten, vond hij, maar degenen die hadden besloten hem dit cadeau te gunnen, hadden rekening moeten houden met de gevoelens van andere oorspronkelijke bewoners. De kleinzoon van Chief Wilton Littlechild, Keeshon, nam het op Facebook op voor zijn grootvader: ‘Het irriteert me dat mensen op hem afgeven. Ik begrijp hoeveel respect er nodig is om [een hoofdtooi] cadeau te krijgen, maar uiteindelijk betoonde hij de paus respect dat hij helemaal naar Maskwacis was gekomen om zich te verontschuldigen.’ Zo is voor de een het dragen van de tooi door Franciscus, het vleesgeworden symbool van de katholieke kerk, onverteerbaar. Maar voor wie met meer welwillendheid kijkt naar het pauselijk bezoek aan Canada, ziet juist een eerste mogelijke stap naar vergiffenis door het volk dat culturele genocide heeft ondergaan. l’Osservatore Romano, het officiële dagblad van de katholieke kerk, plaatste de foto prominent op de voorpagina, onder de kop: Chiedo umilmente perdono: ‘Ik vraag nederig om vergeving.’ Of en hoe die smeekbede wordt beantwoord, ligt in de toekomst besloten. Maar los van de uitkomst: de aanblik van Franciscus’ veren bekroning zal beklijven.||https://www.volkskrant.nl/cultuur-media/de-paus-oogt-in-canada-als-een-kwetsbaar-vogeltje-met-een-veren-tooi-op-zijn-hoofd~bae538b6/
2022-07-29||Willen we op sociale media wel ‘echt’ zijn?||Bas uit havo 4, mijn eerste grote liefde en inmiddels een einddertiger met een winkel in reisartikelen, zat in mijn geboortedorp een pannetje mosselen te eten. Ik zag het toen ik de app BeReal opende, het Franse sociale medium dat al twee jaar bestaat, maar de afgelopen maanden pas een hit werd. Niet dat ik als oudbakken millennial direct de doelgroep ben. Het gros van de 20 miljoen gebruikers is tussen de 16 en 24 jaar, BeReal is het domein van Gen Z. Maar voor een hoogbejaarde internetter die de filter nog geboren heeft zien worden, is het wel een verfrissend concept. De oplettende lezer had vast al een vaag vermoeden, maar op BeReal is het de bedoeling dat je ‘echt’ bent. Hier geen digitale opsmuk en niet de optie om uit honderd foto’s de beste te kiezen. Onmogelijk ook om alle onwelgevalligheden buiten beeld houden, zoals de drommen toeristen die iets verderop precies dezelfde foto staan te maken. De app gebruikt zowel je frontcamera als je selfiecamera: een foto van je gelaat betekent dus ook een foto van je uitzicht, en vice versa. Gebruikers krijgen dagelijks, maar steeds op een ander moment een notificatie: tijd om te laten zien hoe echt je bent. Het idee is dat iedereen binnen twee minuten een foto maakt en deelt, zodat je van al je vrienden tegelijk kunt zien wat ze aan het doen zijn, of zich dat nou onder een palmboom of onder een systeemplafond afspeelt. Uitstellen kan, maar hoe verder van de deadline, hoe minder real je overkomt. Het is niet de bedoeling dat je alleen de fotogeniekste momenten van je dag deelt, daar hebben we Instagram al voor. Althans, daar hádden we Instagram voor, voordat het fotoplatform liever een videoplatform wilde zijn. Over die ontwikkeling lieten deze week onder anderen Kylie Jenner (361 miljoen volgers) en Kim Kardashian (326 miljoen volgers) hun onvrede blijken. ‘Make Instagram Instagram again’, luidde de oproep van de zussen, gedeeld op de plek waar ze ooit hun supersterrenschap verkregen met foto’s die ze tot in de goddelijke perfectie bewerkten. ‘Stop trying to be TikTok’. Twee dagen na de kritiek liet Instagram weten de vernieuwingen deels terug te draaien. Wie rijk en beroemd is geworden vanwege een zorgvuldig geboetseerd digitaal alter ego – en dat zijn er op Instagram nogal wat – heeft geen baat bij meer echtheid. Niet dat video niet kan worden gemanipuleerd, maar het heeft iets meer voeten in de aarde om op bewegend beeld diezelfde kardashianeske volmaaktheid te bereiken. Instagramfilmpjes van Kim Kardashian worden door critici en roddelsites graag frame voor frame ontleed. Zijn dit geen littekens van haar plastische chirurgie? En waarom bevindt haar wenkbrauw zich ineens buiten haar gezicht? Sinds de oprichting van Instagram meer dan tien jaar geleden is er veelvuldig gewezen op de schadelijke effecten van al die perfecte plaatjes. Niet bij de Kardashian-Jenners, die steenrijk werden met het verkopen van make-up, corrigerende onderkleding en dieetpillen, maar bij de gewone gebruikers, wier onzekerheid over hun middelmatige lippen, hun middelmatige leven en hun middel-heupratio te gelde werd gemaakt. Om de zoveel tijd wordt er daarom een nieuw platform opgericht dat het tegenovergestelde beoogt te zijn, zoals Poparazzi, Dispo en nu BeReal, al komen de gebruikersaantallen niet in de buurt bij die van Instagram. Het is ook nog maar de vraag hoe authentiek we op sociale media echt willen zijn. ‘Kan de BeReal nu komen, ik zie er goed uit’, schreef de 19-jarige Nienke op Twitter, hopend dat het dagelijkse fotomoment haar gunstig gezind zou zijn. Een filtertje zou het vast helemaal afmaken.||https://www.volkskrant.nl/columns-opinie/willen-we-op-sociale-media-wel-echt-zijn~ba4358a3/
2022-07-29||Interview met... schrijver Lidewey van Noord||LvN: ‘Nee.’ Lidewey van Noord: De Spaanse renner. Volt; 144 pagina’s; € 10,-.||https://www.volkskrant.nl/cultuur-media/interview-met-schrijver-lidewey-van-noord~ba7b8650/
2022-07-29||Ionica daagt u uit: doe iets dat bijna in uw naam zit||Weet u wie de bedenker is van het populaire onlinespel Wordle, waarbij je een woord moet zien te raden? Het is… John Wardle. Ik vraag me af hoe het ging toen hij een naam zocht. Hij wilde vast iets met ‘word’ erin, omdat dit de lading goed dekte en dan nog iets erbij. En toen was het een kleine stap van Wardle naar Wordle. Heerlijk toch om iets zo subtiel naar jezelf te vernoemen. Ik moest denken aan de geweldige Straatnaambordjesblues die Jeroen van Merwijk schreef voor Harrie Jekkers. In dat lied vraagt Jekkers zich af wat mensen als Adriaan van Ostade en Peerke Donders hebben gedaan zodat ze met hun naam op een straatnaambordje kwamen te staan. Maar dan loopt hij door de Monseigneur Bekkerslaan (‘Nou ja zeg, nooit van gehoord al hebt-ie vast wel wat gedaan’) en maakt Jekkers daar met een viltstift de Monseigneur Jekkerslaan van. Er zijn prachtige voorbeelden van aptoniemen: mensen die een beroep hebben dat perfect bij hun naam past, zoals bijvoorbeeld Ferry Kok die kok is op een ferry, Henny de Haan die voorzitter was van de Nederlandse Vakbond Pluimveehouders of de Amerikaanse advocaat Sue Yoo. Ook is er onderzoek dat laat zien dat mensen graag een beroep of woonplaats kiezen dat past bij hun naam, zoals het in 2002 verschenen artikel met de toffe titel: Why Susie Sells Seashells by the Seashore: Implicit Egotism and Major Life Decisions. Daarin laten de auteurs onder andere zien dat in Amerika Laura en Larry relatief vaak lawyer worden (zouden ze in Nederland dan eerder laborant worden?), terwijl Denise en Dennis oververtegenwoordigd zijn onder dentists. Iemand die zijn naam op twee manieren wist te gebruiken is William Crush, die in 1896 werkte voor een Amerikaanse spoorwegmaatschappij. Hij bedacht een publiciteitsstunt met een botsing van twee oude locomotieven, waar dan duizenden mensen naartoe konden komen (met de trein, zodat de spoorwegmaatschappij flink verdiende aan dit evenement). Er werd een speciaal dorpje langs het spoor opgericht voor dit spektakel en Crush noemde dat heel bescheiden: Crush – en het evenement heette ‘Crash at Crush’. Ook weer één letter verschil met zijn achternaam. Helaas ging de botsing helemaal mis, boilers ontploften, brokstukken vlogen door de lucht, twee toeschouwers overleden en anderen raakten gewond. Crush werd diezelfde avond ontslagen, maar een dag later opnieuw aangenomen, kreeg volgens de geruchten een bonus en werkte tot zijn pensioen voor dezelfde spoorwegmaatschappij. Toch zou ik u niet aanraden om zijn voorbeeld al te letterlijk op te volgen. Maar wat kunt u wél doen dat op één letter na in uw naam zit? Cornald Maas kan allerlei kanten op en kan bijvoorbeeld minister president worden (Cornald Baas), astronaut (Cornald Mars) of gastro-enteroloog (Cornald Maag). Mijn voormalige assistente Stefanie Brackenhoff wierp tegen dat dit vooral leuk is voor mensen met een korte achternaam, wat kon zij nu bedenken met haar naam? Een dag later appte ik haar: ‘Autosloperij Wrackenhoff’. Als haar promotie in de sterrenkunde mislukt, heeft zij nu een prima plan B. Voor mezelf heb ik dat ook: ik kan emigreren naar Nieuw-Zeeland en een snoepwinkel beginnen: Ionica Sweets. Bent u deze uitdaging aangegaan? Stuur dan een bericht met de resultaten naar ionica@volkskrant.nl.||https://www.volkskrant.nl/wetenschap/ionica-daagt-u-uit-doe-iets-dat-bijna-in-uw-naam-zit~b37d6757/
2022-07-29||‘Weet je zeker dat je het goed vindt?’, vroeg de bevriende schrijver. ‘Ik ben gewoon zo bang om door de mand te vallen’||Ik mocht het manuscript van een bevriende schrijver lezen, alleen als ik tijd had, maar er was wel wat haast bij. Het manuscript moest bijna worden ingeleverd en dan zou er een boek van worden gemaakt, het tweede boek van de schrijver, dat al met veel bombarie door zijn uitgever was aangekondigd, want zijn eerste boek had goed verkocht en was met ballen en sterren overladen, en nu vroeg hij zich af of dit tweede boek eigenlijk wel net zo goed was. Op zondagavond mailde hij me het manuscript, gevolgd door een appbericht: ‘Manuscript gemaild! Ontvangen?’ Ik liet weten dat ik het ontvangen had en dat ik hem eind die week wel kon vertellen wat ik ervan vond. Op maandagochtend om een uur of elf kwam het tweede bericht: ‘Al begonnen? Kun je al iets zeggen? :)’ En niet lang daarna: ‘Hoever ben je?’ Gevolgd door: ‘Wordt het al saai?’ ‘Lees je nog?’ ‘Iemand anders heeft het nu ook uit, zal ik jou zijn commentaar doorsturen? Of juist niet?’ ‘Sorry voor het stalken.’ ‘Ok, ik stuur het door :)’ ‘Wacht, ik had nog wat gedachten, die heb ik je vast gemaild. Misschien wel handig om dat mee te nemen bij het lezen.’ ‘Hey, hier je favoriete stalker weer. Heb je nog één ding gemaild! Ik stop nu echt.’ Ten slotte, toen het me gelukt was tussen de berichten door het manuscript uit te lezen en mijn gedachten erover in een e-mail op te schrijven, belde hij me op. ‘Weet je zeker dat je het goed vindt? Op die paar punten die je noemde na? Ik ben gewoon zo bang om door de mand te vallen.’ ‘Goh’, zei ik, ‘ik wist niet dat mannen ook zo erg aan het bedriegerssyndroom konden lijden.’ ‘Jullie vrouwen denken altijd maar dat jullie het alleenrecht hebben op angst en onzekerheid.’ ‘Het spijt me. Ik vond je roman erg mooi, ook met al die nieuwe woorden die je personages hadden verzonnen. De mader, de toomte, de brus. De actreu en de schrijfder, de lerari, en de koningu natuurlijk. Dat gaf het verhaal iets lichts.’ ‘Koningú,’ zei hij. ‘Met de klemtoon op de u. Maar vond je het over het algemeen te donker? Te zwaar op de hand? Zou het minder serieus moeten?’ ‘Nee’, zei ik, en ik pakte de tekst van mijn mail aan hem erbij. ‘Ik vind dat je een prachtig beeld geeft van de zoektocht van een jonge adolescent naar een plek in de wereld, en de rol die taal daarin kan spelen. Je hebt een perfecte balans gevonden tussen de zwaarte die het puberhart kan vullen en de lichtheid die er ook kan zijn, als twee puberharten elkaar ontmoeten.’ ‘Oké, een perfecte balans. En verder?’, vroeg de schrijver. ‘Denk je echt dat het niet zal worden afgekraakt?’ ‘Dat valt helaas niet te voorspellen’, zei ik. ‘De godu der ballen geeft en neemt, maar ik zal voor je bidden.’||https://www.volkskrant.nl/columns-opinie/weet-je-zeker-dat-je-het-goed-vindt-vroeg-de-bevriende-schrijver-ik-ben-gewoon-zo-bang-om-door-de-mand-te-vallen~b1f136c6/
2022-07-29||Ontstaan rellen omdat men nu eenmaal stoom moet afblazen? Wat er mis is met het idee van de uitlaatklep||Het groengeverfde ijzeren hekje langs het pad heeft niets verkeerd gedaan. Toch moet het stuk, want het bevindt zich op de verkeerde plek en tijd, namelijk in de handen van een woeste voetbalsupporter in het Nijmeegse Goffertpark nadat voetbalrivalen NEC en Vitesse elkaar hebben getroffen. Elke rel is anders, natuurlijk. Maar agressieve energie is er altijd wel. Je ziet dat het in allerlei richtingen kan uitslaan: naar andere fans, naar de politie en in elk geval naar al het straatmeubilair dat los- en vastzit. De populairste verklaring voor zulke uitbarstingen is misschien wel deze: het gaat om een oerdrift, een basisbehoefte, en die moet er af en toe uit, vooral bij de mannen. ‘Opgekropte frustraties na corona’, duidde een KNVB-woordvoerder na de NEC-Vitesse-rel in oktober 2021 dan ook, ‘waardoor iedereen nu een uitlaatklep zoekt.’ Toenmalig justitieminister Ferd Grapperhaus sprak eind vorig jaar eveneens van opgespaarde testosteron die nu ergens heen moest. Twee jaar lang mochten de fans het stadion niet in en dan hoopt de energie zich thuis op en komt die er ineens explosief uit. Halverwege het afgelopen voetbalseizoen waren al evenveel stadionverboden uitgedeeld als normaliter in een heel jaar, wat op een inhaalslag lijkt. Was het maar zo simpel. De uitlaatklep is ‘een volstrekt achterhaald idee’, vindt gedragswetenschapper Otto Adang, ook lector openbare orde en gevaarbeheersing aan de Politieacademie. ‘Het klinkt plausibel, maar zo zitten mensen niet in elkaar.’ Mensen hebben weliswaar een behoefte aan spanning, zegt Ramón Spaaij, socioloog aan de Universiteit Utrecht en Victoria University in Australië, maar de werkelijke oorzaken achter rellen en uitspattingen van agressie zijn veel gelaagder. ‘De uitlaatkleptheorie klinkt verleidelijk omdat het alles in één keer lijkt te verklaren. Maar dan kijk je dus al niet meer verder naar wat er nog meer speelt.’ Op zich valt de uitlaatkleptheorie onder vrij onschuldige ‘huis-, tuin- en keukenpsychologie’, vinden de onderzoekers die we spreken. Tegelijkertijd bepaalt het verhaal deels ons mensbeeld, en wellicht ook beleid. Werkt het überhaupt, stoom afblazen? En is het bijvoorbeeld handig om juist wat opgekropte agressie te tolereren, zoals vechtafspraken, spreekkoren of fakkels en vuurwerk in het stadion, zodat er alvast wat druk van de ketel kan ontsnappen, of is het beter om het vuur lager te zetten? Hoog tijd om het idee van de uitlaatklep af te pellen en eens te zien wat er zich werkelijk in het vat bevindt. Daar zijn ze, een paar bokshandschoenen en een boksbal van 30 kilo. Afreageren mág. Laat die woede lekker gaan. Sociaal-psycholoog Brad Bushman van Ohio State University heeft honderden studenten zo hun boosheid laten ventileren, in meerdere studies, om te achterhalen of stoom afblazen ook echt werkt. Althans, voor zover dat in universiteitslokaaltjes te onderzoeken valt. ‘Of je nu schreeuwt of brult of ergens tegenaan mept’, zegt Bushman, ‘wat we elke keer vonden is dat als mensen zich agressief gedragen, ze eigenlijk alleen maar bozer worden. Hoe word je een agressief persoon? Door veel te oefenen, zou ik zeggen. Het is dus niet zo dat agressie iets is dat je opbouwt en moet uiten om het te verminderen.’ Om zijn proefpersonen eerst boos te krijgen, liet hij ze een kort essay schrijven waarin ze een standpunt moesten innemen over een beladen onderwerp, namelijk abortus. Vervolgens koppelde Bushman de student aan een fictieve medestudent die ook zo’n essay zou hebben geschreven. In werkelijkheid had Bushman een standaardessay klaarliggen, één voor elk standpunt, om in te druisen tegen de student en de emoties wat verder op te stoken. Het belangrijkste moment was dat de echte student en de fictieve elkaars essays beoordeelden. Het fictieve oordeel was uiteraard vernietigend. ‘Dat maakt de studenten erg kwaad.’ En dan maar kijken wat de emoties het best doet afkoelen. Opmerkelijk genoeg scoorden de studenten die na het harde oordeel twee minuten lang niets deden het minst boos op een vragenlijst die hun emoties peilde. Afreageren hielp inderdaad niet: bijna eenderde van de deelnemers die besloten te meppen op de boksbal, was gemiddeld kwader. In geen enkel geval waren de deelnemers gemiddeld minder boos na afreageren, zelfs niet als de proefpersonen er zelf heilig van overtuigd waren dat het effect bestond. ‘Dat druist direct in tegen de theorie dat stoom afblazen helpt.’ Maar eenduidig is de conclusie volgens critici ook weer niet. Bushmans onderzoek naar de catharsis theory is al meer dan twintig jaar oud en de effecten zijn telkens niet bijster groot. En het is ook wat kunstmatig allemaal, tegen een boksbal meppen om af te reageren, vindt Chris Ferguson van de universiteit van Florida in een opiniestuk, gepubliceerd in het vakblad van de British Psychological Society. ‘Weinig mensen zullen thuis op een zak of een kussen meppen. Door het zo te onderzoeken, kijk je naar een cliché en niet naar het echte leven.’ Sterker, beargumenteert Ferguson, als proefpersonen het hele boksbalidee belachelijk vinden terwijl ze mee moeten doen aan een woestmakend onderzoek, kunnen ze ook gefrustreerd raken en juist daardoor relatief boos scoren. Zonder nieuw en wellicht realistischer onderzoek zullen we het niet weten. En het is ook maar de vraag, zegt socioloog Spaaij, of student-experimenten in universiteitslokalen echt gaan verklaren wat er gebeurt bij voetbalsupporters en andere mensen die aan agressieve uitbarstingen meedoen, laat staan of dat iets te maken heeft met een uitlaatklep. De andere onderzoeksaanpak is daarom ook: analyseer systematisch wat er in het ‘wild’ gebeurt. Zit er bij agressie, rellen en confrontaties tussen supporters en politie iets van een uitlaatklep? Zulk onderzoek is er, ook in Nederland. Vaak lijkt er op het eerste gezicht wel degelijk druk van de ketel te moeten, maar kijk goed en de werkelijkheid blijkt weerbarstiger, zegt criminoloog en politieonderzoeker Henk Ferwerda van Bureau Beke. Een voorbeeld: sinds onruststokers de toegang tot het stadion wordt ontzegd, spreken fanatieke supporters af met knokpartijen buiten de stadions, constateerde Ferwerda in een reeks onderzoeken, de recentste van februari 2022. Alsof de druk er hoe dan ook af moet. ‘Wat mensen zich niet altijd realiseren’, zegt Ferwerda, ‘is dat dit gewoon een door en door georganiseerde vechtafsprakencompetitie is. Die is compleet met ranglijsten en klassementen, zoals onder-21-teams en oudere teams. Ze houden bij wie wint en wie het beste is. Als het alleen maar een uitlaatklep zou zijn, zou het niet van belang zijn wie er zo’n gevecht wint of verliest.’ Een ander voorbeeld is huiselijk geweld in Engeland. Daarvan bleek uit eerder onderzoek dat het toeneemt rond tv-uitzendingen van voetbalwedstrijden. Een uitlaatklep voor wedstrijdfrustraties? Niet helemaal. Ria Ivandic van de Oxford-universiteit registreerde samen met de politie van Manchester rond achthonderd voetbalwedstrijden de binnenkomende huiselijkgeweldmeldingen, van minuut tot minuut, waarbij de meldkamer ook vragen stelde over de omstandigheden van elk voorval. Wat bleek: opgelopen spanningen of emoties die er misschien ‘even uit moesten’, deden er nauwelijks toe. Gemiddeld genomen waren er namelijk geen extra meldingen toen bijvoorbeeld de thuisploeg onverwachts verloor. De meldingen verdubbelden wel op andere momenten: als de dader alcohol op had, ongeacht de uitkomst van de wedstrijd. Vaker was dat uren na een wedstrijd, en vooral na middagwedstrijden. Vermoedelijk, schrijft Ivandic, is een voetbalwedstrijd een soort geoorloofd moment om meer alcohol te drinken. Er is wel één observatie die het dichtst bij een uitlaatklep komt. ‘Op je werk zal je niet zomaar staan schreeuwen, met bier gooien en een vreemde omhelzen, maar in het stadion doen mensen dat wel’, zegt Ramón Spaaij, die van jongs af aan geregeld wedstrijden van ADO Den Haag heeft bezocht en later onderzoek naar rellen is gaan doen. ‘Ik heb dingen gezien waarbij je toch even de wenkbrauwen fronst’, voegt Ferwerda toe, die veel wedstrijden observeert. ‘Iemand die bij wijze van spreken doordeweeks strak in pak bij de bank werkt en op de tribune dan ineens verbaal wel flink losgaat bij een scheidsrechterbeslissing.’ Het is redelijk om aan te nemen, zegt Spaaij, dat veel mensen voetbalwedstrijden bewust of onbewust opzoeken om een bepaalde sensatie of spanning te beleven. ‘Het is een plek waar het geaccepteerd is dat mensen hun opwinding even de vrije loop laten.’ Volgens Spaaij zijn er geen pasklare antwoorden voor waarom mensen dat willen, maar ideeën zijn er te over. ‘Een van de redenen die socioloog Norbert Elias ervoor aandroeg, was dat mensen zo emoties op een gecontroleerde manier kunnen uitdrukken die normaal gesproken in het openbaar wordt afgekeurd.’ Gedragswetenschapper Adang herkent in elk geval dat mensen zich soms graag vermaken met gedrag dat normaliter nooit zou mogen. ‘In Ossendrecht, het trainingsdorp voor de Mobiele Eenheid, vragen ze altijd of mensen voorwerpen willen gooien naar de ME’ers. Er is dan niemand die zegt: dat doe ik niet. Je ziet dat het plezier geeft. Er is gelegenheid, de drempel is laag en het kan daar betrekkelijk veilig.’ Maar er speelt nog iets: groepsgedrag. Adang: ‘Als je je identificeert met een bepaalde groep, gedraag je je volgens de normen daarvan. Wie in het weekend gaat sporten met zijn vrienden, zegt tijdens kleedkamergesprekken soms bijvoorbeeld dingen die thuis niet zouden kunnen.’ Dat wekt de schijn van een uitlaatklep: doordeweeks de gezinsman, in het weekend de schreeuwende voetbalsupporter. Maar in feite, zegt Adang, is dat niet meer dan een afspiegeling van de verschillende groepen waaraan iemand deelneemt. Met groepsomstandigheden, in plaats van de uitlaatkleptheorie, weten onderzoekers ook beter te verklaren waarom het juist bij voetbal zo vaak uit de hand loopt en zelden bij andere situaties of sporten. ‘De aard van het spel, de discussies met de scheids die iedereen normaal vindt, zulke dingen dragen allemaal bij aan een cultuur waarbij het normaal is om je op te winden’, zegt Ferwerda. ‘Daarbij is voetbal bij ons ook vervlochten met oude rivaliteiten, tussen Amsterdam en Rotterdam of Nijmegen en Arnhem. We hebben allemaal van die een-tweetjes in Nederland. Daar gaat het niet voor niets mis. En dan is er ook nog de hooligancultuur die uit Engeland is komen overwaaien in de jaren zeventig.’ Om geweld te voorkomen gebruiken gedragsexperts de uitlaatkleptheorie dan ook helemaal niet. Denk maar aan een voetbalwedstrijd: zou het echt beter zijn om de gemoederen op de tribune tot een kookpunt te laten komen, zodat de woede eruit kan en er dus geen rellen buiten het stadion meer ‘nodig zijn’? Bij een recente wedstrijd waarin ADO Den Haag van Excelsior verloor, gold dat zeker niet: éérst ging het binnen het stadion mis tussen ADO- en Excelsior-supporters, om daarna buiten ‘gierend uit de hand te lopen’ tegenover de politie, zoals Ferwerda de rel omschrijft. Nee, eerder lijkt het omgekeerde advies te werken: voorkomen dat iemand de lont aansteekt. Een lastige taak, omdat een situatie snel kan ontsporen, zegt Ferwerda, die vaak wedstrijden bijwoont en daarnaast beveiligingsbeelden analyseert. ‘Als de tegenpartij voor staat en de keeper rekt tijd, dan hoeft er maar iemand te zijn die een golfballetje naar het hoofd van de keeper gooit, of in het vak kan de vlam in de pan slaan.’ Het beleid is er dan ook op gericht om dat soort kleine incidenten in de kiem te smoren. Stewards en jongerenwerkers maken tegenwoordig bijvoorbeeld praatjes met supporters, ook met die van de harde kern, en wijzen erop dat het niet oké is als iemand bijvoorbeeld met bier gooit. Onruststokers die vaker de boel verstieren, krijgen een stadionverbod en ook dat werkt tot op zekere hoogte: sinds het jaar 2000 is het aantal incidenten binnen stadions wel degelijk gedaald, aldus het rapport Raak geschoten? van Bureau Beke. Een andere manier om te voorkomen dat de boel escaleert is door te kijken naar hoe groepen zich tegen elkaar afzetten. ‘We koppelen onze eigen identiteit aan die van het team of het land waar we bij horen’, zegt Spaaij. ‘Je ploeg móét winnen. En als de ploeg toch verliest, dan doen mensen er alles aan om schade aan hun identiteit te beperken. Het ligt dan aan de scheids, het weer, of aan de supporters van de tegenpartij.’ Dat ging ook mis bij de wedstrijd ADO-Excelsior, vervolgt Spaaij. ADO stond eerst 3-0 voor om vervolgens na 4-4 door een penaltyreeks te verliezen. ‘Ze liepen op het laatste moment de eredivisie mis. Dat was onacceptabel voor veel fans en die zochten daarom het vak op met de uitsupporters om met ze te vechten.’ In theorie zou het goed werken om iets aan dat wij-zijdenken te doen, al is dat makkelijker gezegd dan gedaan. Spaaij: ‘De politie kun je ook als tegenstander zien, dus die zijn nu al minder aanwezig in het stadion. Bij supporters is dat lastiger te regelen. In het meest extreme geval zorg je ervoor dat er helemaal geen uitsupporters in het stadion welkom zijn, dan valt er ook niks te knokken. Aan de andere kant kun je ook zeggen: haal de hekken weg, zet de supporters dwars door elkaar, dan heb je ook minder polarisatie in het stadion. Maar ja, wie durft?’ Wat ook kan, is dat ordehandhavers zich meer bewust worden van het mogelijke wij-zijdenken en hun aanpak een inclusiever wij-denken geven, zegt Adang. Dat werd volgens zijn onderzoek succesvol toegepast tijdens het Euro 2004-toernooi in Portugal. ‘Er was sprake van superidentificatie. Niet alleen was je een supporter van je nationale team, ‘we’ waren allemaal samen Euro 2004-supporters.’ Zo hingen er posters als ‘Welcome England Fans’ en kregen alle supporters in beginsel een vriendelijke behandeling van de politie, vaak in burgerkleding, in plaats van dat agenten preventief klaarstonden voor een rel. Adang: ‘Er was een gevoel dat iedereen samenwerkte aan een veilige voetbalervaring.’ De meeste mensen zijn er sowieso niet op uit om te gaan relschoppen, benadrukt Adang. Hij woonde tientallen voetbalwedstrijden bij en noteerde systematisch wat hij zag, ook als het tot een rel kwam. ‘Het komt nooit voor dat iedereen meedoet’, zegt hij. ‘Meestal is het maar 1 procent van de aanwezigen en in heel extreme gevallen 10 procent. Dat betekent dat 90 procent blijkbaar die behoefte niet heeft.’ Bij wie precies de drang naar agressie ontstaat, valt moeilijk te voorspellen, maar opnieuw lijkt een uitlaatklep geen rol te spelen. Hoewel het bijna zonder uitzondering jonge mannen betreft die elkaar ophitsen en daarbij grenzen opzoeken, zijn dat geen jongens die stoom moeten afblazen met agressie, denkt Adang. ‘Als we het over voetbalopstootjes en rellen hebben, moet je je ook realiseren dat bepaalde mensen daarop af komen. Sommigen hebben ook andere gedragsproblemen thuis of in hun wijk. Er zijn natuurlijk zat jonge mannen die gewoon ontspannen door een rondje in het bos te lopen of een boek te lezen.’ Waarschijnlijk heeft het ook te maken met geldingsdrang, denkt Adang: ‘Ze willen indruk maken.’ Dat past bij de scoreborden die de vechtcompetities van elkaar bijhouden buiten het stadion, zegt Ferwerda. ‘Ze filmen elkaar, ze zoeken de beste vechters uit. Het draait allemaal om wie de beste is.’ Toch rest dan nog de vraag waarom juist dit jaar, na de jaren waarin de stadions leeg bleven door coronamaatregelen, er een inhaalslag aan rellen en opstootjes rond voetbal leek te zijn ontstaan. Misschien is het wel zo, zegt Ferwerda, dat mensen ontremder zijn omdat alles weer mag. ‘Ik hoor ook wel van politie in uitgaanscentra dat alles daar ook excessiever lijkt nu. Al zijn dat aannamen waarvan nog moet blijken of ze kloppen.’ Een andere verklaring kan zijn dat er toch iets in de relschoppende groepen is veranderd, vermoedt Ferwerda, al benadrukt hij dat ook dat nog niet is onderzocht. Het idee: twee jaar zonder stadionbezoek heeft ook fanatieke supporters en onruststokers verder van bestaande groepsnormen losgeweekt. ‘Het lijkt voor buitenstaanders gek misschien, maar binnen die groepen gelden opvallend veel afspraken over wat je wel en niet mag doen en hoe je hoort te rellen zonder dat je wordt opgepakt. Als je dat twee jaar niet hebt kunnen doen, kan het zijn dat sommige hardcoregroepsleden, en vooral de jonge aanwas, weer opnieuw de grenzen aftasten.’ Aanwijzingen daarvoor zijn er wel. ‘We zien nu op de tribune dat sommige oudere supporters anderen corrigeren, bijvoorbeeld als iemand met zwaar vuurwerk gooit. Dat rijmt ook met wat we bij de arrestaties rond de recente rellen zien: driekwart is erg jong en nog nooit eerder gearresteerd. Dat zijn jongens die nog niet in beeld waren bij de politie. Het lijkt alsof ze gewoon nog niet hebben geleerd hoe ze moeten rellen met een lagere pakkans.’||https://www.volkskrant.nl/wetenschap/ontstaan-rellen-omdat-men-nu-eenmaal-stoom-moet-afblazen-wat-er-mis-is-met-het-idee-van-de-uitlaatklep~bcb70b54/
2022-07-29||UV-werende zwemkleding: hier moet je op letten||Alle kleding houdt UV-straling in enige mate tegen, maar hoeveel precies is van verschillende factoren afhankelijk, zegt toxicoloog Femke Affourtit van het RIVM en het platform Waarzitwatin. Hoe donkerder en dichter geweven, hoe meer UV-straling het tegenhoudt. En synthetische materialen zoals elastaan, polyamide en polyester absorberen meer UV-straling dan natuurlijke materialen als katoen en wol. Maar in de zomer, als de zonkracht op zijn hoogst is, worden juist dunnere en lichtere stoffen gedragen, die minder UV-straling tegenhouden. Voor een Zwitsers onderzoek zijn op een zonnige dag vijfhonderd passanten van straat geplukt en is de mate waarin hun kleding tegen de zon beschermt gemeten. In een kwart van de gevallen bood die onvoldoende bescherming tegen verbranding. ‘UV-werende kleding heeft vaak dezelfde eigenschappen als normale kleding die straling goed tegenhoudt: de stof is meestal dichtgeweven, synthetisch en er zijn vaak donkere kleurstoffen aan toegevoegd. Daarnaast worden ze gecoat met een chemisch UV-filter, dat helpt UV-straling te absorberen of reflecteren’, zegt Affourtit. Als een kledingstuk is gekeurd als UV-werend, staat er UPF 30 of hoger op het etiket vermeld. Wordt er geen filter genoemd, dan is het geen officiële UV-kleding. In Europa mogen alleen UV-filters die zijn goedgekeurd worden gebruikt. Ze zijn dus veilig. ‘Het kan wel zijn dat je allergisch bent voor bepaalde chemische stoffen. Daardoor kan je huid geïrriteerd raken’, zegt Affourtit. In tegenstelling tot voeding en cosmetica hoeft er geen ingrediëntenlijst op het label van kleding te staan. Alleen de stof moet worden genoemd, maar de chemische additieven staan niet vermeld. Affourtit: ‘Als je allergisch bent voor bepaalde chemicaliën, kun je het beste de fabrikant benaderen voor aanschaf.’ Ze adviseert om kleding eerst één keer te wassen om ‘losse’ chemicaliën, die niet goed zijn opgenomen door de stof, te verwijderen. Maar pas op, bij vaak wassen kan het UV-filter zijn werking verliezen, net zoals de kleurstof uit een kledingstuk vervaagt na verloop van tijd. Het verschil met kleurstof is, dat je het verdwijnen van het UV-filter met het blote oog niet kunt waarnemen, zegt Affourtit. Het kledingstuk alleen met de hand wassen zonder wasmiddel helpt de levensduur van het UV-filter verlengen. Ook kun je bijvoorbeeld eens per jaar een speciaal wasmiddel met UV-filter gebruiken om zeker te weten dat het kledingstuk nog voldoende beschermt. UV-kleding werkt makkelijker dan zonnebrand omdat zonnebrand na zo’n twee uur zijn werking verliest. In kleding zitten de filters vast in de stof, op de huid verdwijnen de UV-filters door zweten, water en schuren. Niet iedereen smeert vaak genoeg en daarnaast smeren veel mensen de zonnebrand niet dik genoeg. Voor het hele lichaam zijn minimaal 7 theelepels zonnebrand nodig, zegt Sumner van KWF Kankerbestrijding. Sumner waarschuwt niet laks te worden met zonnebrand als je UV-kleding draagt. ‘Let erop dat je onbedekte delen iedere twee uur blijft insmeren.’ Ook het advies om tussen 12.00 uur en 15.00 uur uit de zon te blijven blijft gelden. En kinderen tussen 0 en 1 moeten ook mét bedekkende UV-pakjes de zon mijden. Waren het eerst vooral dure, hippe merken die UV-pakjes op de markt brachten, inmiddels hangen UV-pakjes ook bij winkels als HEMA en Zeeman. Voor een fractie van de prijs. ‘Hoe duur UV-kleding is maakt niet uit’, zegt Sumner. ‘Als een kledingstuk het label UV-beschermend heeft, moet het voldoen aan strenge Europese eisen.’ Het is dus verboden in Europa om een onjuiste UPF-waarde te vermelden. Bij een Chinese webwinkel is dit nog maar de vraag. Koop je een product buiten de Europese Unie? Let dan op de regelgeving in het land van aanschaf. Er zijn ook commerciële keurmerken, zoals de UV-STANDAARD 801 van het Duitse laboratorium Hohenstein, bekend van het OEKO-TEX-keurmerk voor textiel. Zij hebben naar eigen zeggen het strengste certificeringssysteem ter wereld, waarbij zonwerende kleding onder realistische omstandigheden wordt getest. In 2017 concludeerde de Nederlandse Voedsel- en Warenautoriteit (NVWA) dat de meeste in Nederland verkochte UV-beschermende zwemkleding voldoende bescherming biedt tegen de zon, met waarden van meer dan 50 UPF. Dus of een UV-zwempak nou 10 of 100 euro kost, als de kleding binnen Europa wordt gekocht, zit je wat zonbescherming betreft gebakken.||https://www.volkskrant.nl/beter-leven/uv-werende-zwemkleding-hier-moet-je-op-letten~b7270f58/
2022-07-29||Boer Gerjan: ‘Door te kiezen voor biologisch zorgen we samen voor een betere leefomgeving.’||“Wij hebben het getroffen op deze voormalige zeebodem”, zegt Gerjan. “Dit is heel krachtige grond. Daarmee ben ik als boer verwend, maar het betekent ook dat ik extra zuinig moet zijn op de aarde en de grond voldoende rust moet gunnen.” Dat is volgens boerenzoon Gerjan toch de basis van biologisch telen. “Onze werkwijze draait om rust, ruimte en afwisseling.” Binnen zijn bedrijf werkt Gerjan samen met andere biologische akkerbouwers. Elk van hen is gespecialiseerd in zijn eigen gewas. Gerjan levert al 10 jaar biologische babyromainesla aan Albert Heijn. “Wij telen maximaal eens in de 7 jaar hetzelfde gewas op hetzelfde stuk land. Sommige gewassen voegen iets toe aan de bodem, andere nemen juist. Door te rouleren houd je de vruchtbaarheid op peil. Zo krijg je een gezonde, levende bodem. De natuur reguleert zichzelf en daardoor heb je geen chemische gewasbeschermingsmiddelen of kunstmest nodig. Dat is de kracht van biologisch.” Biologisch is meer dan een mooi verhaal. Het is een wettelijk beschermde term. Een onafhankelijke instantie controleert of boeren en telers zich aan de regels houden. Als er een groen blaadje op een verpakking staat, weet je zeker dat een product is gemaakt met extra eisen op het gebied van milieu en dierenwelzijn. Dat maakt biologisch eten beter voor de wereld van morgen. Het is dan ook geen wonder dat steeds meer mensen kiezen voor biologisch. Ook Albert Heijn zet in op groei. Het huidige assortiment van ruim 1500 biologische producten wordt vrijwel wekelijks uitgebreid. De weg naar meer biologisch gaat niet van de ene op de andere dag. Boeren die overstappen zijn jaren bezig en het betekent een forse investering. Dat komt onder meer doordat biologische telers meer grond nodig hebben om dezelfde hoeveelheid voedsel te produceren. Veetelers moeten voldoen aan hogere eisen op het gebied van dierenwelzijn. Vandaar dat de prijs van biologische producten soms net iets hoger is. Hoe meer mensen kiezen voor biologisch, hoe meer boeren en telers overstappen op biologische landbouw. Daardoor wordt het aanbod steeds groter en beter bereikbaar voor iedereen. Gerjan hoopt dat het voor iedereen duidelijk wordt wat de werkelijke waarde is van biologisch geteeld eten. “Als consument betaal je er iets meer voor, maar daar krijg je heel veel voor terug. Door te kiezen voor biologisch zorgen we samen voor een betere leefomgeving. Nu en in de toekomst.” Met ‘Mijn AH Premium’ profiteer je van extra voordeel. Zo krijg je 10% korting op het hele biologische assortiment. Iets voor jou? Lees dan meer informatie over de mogelijkheden en wat je kunt besparen op de Premium-pagina.||https://www.volkskrant.nl/nieuws-achtergrond/boer-gerjan-door-te-kiezen-voor-biologisch-zorgen-we-samen-voor-een-betere-leefomgeving~b62d761a/
2022-07-29||Air France-KLM boekt winst ondanks chaos luchthavens, maar personeelstekort kost tientallen miljoenen||Over het tweede kwartaal van 2022 boekte zowel het al eerder goed draaiende KLM als Air France winst. In totaal werd er door het concern een nettowinst van 324 miljoen euro behaald. KLM is verantwoordelijk voor het grootste deel daarvan. De luchtvaarmaatschappij draaide een winst van 262 miljoen euro. Daarmee is het herstel dat zich al in de eerste drie maanden aftekende, doorgezet. Vooral de omzet van het concern steeg sterk en komt nu uit op 6,7 miljard euro, een jaar eerder was dat nog 2,8 miljard. Omdat de vraag naar vliegreizen toenam en er een vast aantal plekken beschikbaar is, kon Air France-KLM hogere prijzen vragen voor tickets. Ook op het gebied van cargovluchten presteerde het bedrijf afgelopen kwartaal goed. Door de hoge winst in het afgelopen kwartaal kon KLM ook de leningen en staatssteun om door de coronacrisis heen te komen in z’n geheel aflossen. In totaal gaat het om 942 miljoen euro aan leningen bij banken en de overheid. Het herstel van de vraag naar vluchten was zo sterk dat het extra kosten en misgelopen inkomsten door de problemen op luchthavens meer dan goed maakt. Toch kostte het personeelstekort op luchthavens en de bijbehorende chaos het bedrijf in totaal zeker 70 miljoen euro. Dat bedrag moest Air France-KLM uittrekken voor compensatie van reizigers. Die hoge kostenpost is grotendeels toe te schrijven aan de chaos op Schiphol door personeelstekorten. Om de problemen te beperken, schrapte Schiphol vluchten, waardoor luchtvaartmaatschappijen hun passagiers moesten teleurstellen. Het luchtvaartconcern verwacht in het volgende kwartaal minder geld kwijt te zijn aan compensatie voor reizigers, omdat er voor die periode al vluchten zijn geschrapt. Toch zullen de gevolgen van de personeelstekorten in de luchtvaart nog lang te merken zijn, zegt KLM-bestuurder Marjan Rintel tegen persbureau ANP. Op korte termijn zijn de tekorten nog niet opgelost, waardoor het ‘moeilijker wordt om terug te komen op een normaal serviceniveau’. Het Frans-Nederlandse luchtvaartconcern doet het met de kwartaalcijfers overigens beter dan sommige concurrenten. Zo leed de Britse prijsvechter Easyjet een verlies van 135 miljoen euro door de personeelstekorten en chaotische toestanden op vliegvelden in heel Europa. Het bedrijf moest de afgelopen maanden tienduizenden vluchten schrappen. Air France-KLM verwacht dat de gunstige omstandigheden in de luchtvaartmarkt de komende tijd doorzetten. Ook voor het derde kwartaal voorziet het een forse winst, om daarna het jaar winstgevend af te sluiten.||https://www.volkskrant.nl/nieuws-achtergrond/air-france-klm-boekt-winst-ondanks-chaos-luchthavens-maar-personeelstekort-kost-tientallen-miljoenen~b246d895/
2022-07-29||Ernstige verkeershinder rondom Eindhoven deze zomer door werkzaamheden||Zeven van de vijftien rijstroken zijn gesloten, de rest is versmald. Om onveilige situaties te voorkomen wordt de maximumsnelheid teruggeschroefd naar 70 kilometer per uur. De werkzaamheden zijn donderdag begonnen en duren tot 22 augustus. Rijkswaterstaat verwacht grote drukte. Onder meer vanwege vakantiegangers die via Eindhoven Airport reizen, maar de A2 bij Eindhoven is sowieso altijd een van de drukste stukken snelweg van Nederland. Rijkswaterstaat adviseert doorgaand verkeer richting het noorden of zuiden om te rijden via de A73. Die route is echter wel tientallen kilometers langer. Maurice de Graaf, adviseur bij Rijkswaterstaat, voorziet dan ook moeilijkheden voor weggebruikers: ‘Voor reizigers die er vaker rijden zal het even wennen zijn, en wie er voor het eerst langskomt zal ook goed op moeten letten.’ Ook de trein biedt weinig soelaas, aangezien er tot 6 augustus geen verbinding is tussen Culemborg en Geldermalsen. Van 9 tot 26 augustus is er dan weer geen treinverkeer tussen Eindhoven en Den Bosch en Tilburg. Wel zet de NS bussen in. Volgens De Graaf is de combinatie van verkeershinder op het spoor en op de weg onhandig, maar was het niet mogelijk om de werkzaamheden op een ander moment in te plannen. ‘Het is niet ideaal, maar het is niet anders. Deze werkzaamheden moesten worden uitgevoerd in de verkeersluwe vakantieperiode.’ Rijkswaterstaat is voorbereid op eventuele problemen: weginspecteurs verruilen hun gele Toyota pick-uptrucks voor motoren om direct in te kunnen grijpen, ook zonder vluchtstrook. De Graaf: ‘Op motoren kunnen de inspecteurs beter door het verkeer manoeuvreren.’ Als er een ongeluk gebeurt, wordt het verkeer stilgelegd en moeten de hulpdiensten vanaf de andere kant uitrukken. Rijkswaterstaat verwacht niet dat de hulpdiensten er langer over zullen doen.||https://www.volkskrant.nl/nieuws-achtergrond/ernstige-verkeershinder-rondom-eindhoven-deze-zomer-door-werkzaamheden~b3bbdfa2/
2022-07-29||Boerenprotesten escaleren: ‘Politie-repressie lost dit niet op, hier is de politiek aan zet’||De boerenprotesten escaleren. De berm stond in brand deze week, in het holst van de nacht werd afval en puin op snelwegen gedumpt, ook materiaal met asbest. Er vonden ongelukken plaats. Bedrijven die de troep moesten opruimen werden geïntimideerd. Ook in de dorpsstraten verhardt de strijd. In Winterswijk verwijdert de gemeente de omgekeerde vlaggen niet meer vanwege bedreigingen, in Oldebroek gebeurde hetzelfde. De burgemeester trof twee mannen in haar tuin die een vlag probeerden te planten, één daarvan had een zak over zijn hoofd met twee gaten erin geknipt. De acties worden extremer, de gevaren voor burgers nemen toe. ‘Laten we echt stoppen dit ‘demonstreren’ te noemen’, schreef D66-fractievoorzitter Jan Paternotte op Twitter. ‘Dit is terroriseren.’ Klopt dat? Waar ligt de grens tussen protest, extremisme of zelfs terrorisme? ‘De boerenprotesten vallen in verschillende categorieën’, zegt Jelle van Buuren, terrorismedeskundige van de Universiteit Leiden. ‘Er zijn gewone demonstraties, zoals in Stroe. Burgerlijke ongehoorzaamheid en wetsovertreding kunnen daarbij horen, in een democratische samenleving mag het schuren. Langzaam rijden met trekkers op snelwegen heeft een zekere voorspelbaarheid, daarom valt het niet onder extremisme. Het wordt gevaarlijk als de boeren de snelwegen ’s nachts volstorten met troep. Daarvoor kan niet op tijd gewaarschuwd worden. Die acties zijn ontwrichtend. Als bedrijven die de snelwegen moeten opruimen bedreigd en geïntimideerd worden, gaat het activisme wel over in extremisme.’ ‘Ik ben voorzichtig met die beladen term. We moeten de lat niet te laag leggen. Bij terrorisme is er sprake van geweld dat gericht is tegen mensenlevens. Dat is hier nog niet het geval. Nee, ook niet als boeren op snelwegen mensen in gevaar brengen, want dat is niet het doel van die acties. Bij terrorisme moet er sprake zijn van langdurige, maatschappelijke ontwrichting, ook dat zien we nu nog niet. ‘Een ander element van terrorisme is dat het geweld politiek-ideologisch gemotiveerd moet zijn. Dat is ingewikkeld in dit geval: het boerenprotest is gericht tegen een beleidsverandering, niet tegen het systeem of de democratie. Maar er zijn wel radicale elementen, radicale boeren. Diezelfde cocktail zag je bij de protesten tegen de coronamaatregelen: daar zaten mensen bij die gewoon demonstreerden, maar ook mensen die vinden dat we niet in een democratie leven, sterk anti-overheidsextremisme dus.’ ‘Heel onduidelijk. Donderdag schreef premier Rutte op Twitter iets in de trant van ‘onacceptabel’ en ‘dit moet stoppen’. Dat klinkt net zo hulpeloos als: niet roken, want dat is slecht voor je gezondheid. Het is aan de politiek, de politie en het OM om duidelijk te maken waar de grenzen liggen en hoe die gehandhaafd gaan worden. Het kabinet zal een duidelijk standpunt moeten innemen. Ik ben nooit zo van de noodklok, maar er is wel degelijk iets aan de hand in de samenleving: polarisatie, wantrouwen naar de instituties. Dat vraagt om een zelfbewuste overheid, een zelfbewust openbaar bestuur.’ ‘Dit laat zien dat de polarisatie van meerdere kanten kan komen. Nog niet duidelijk is uit welke hoek de bedreigingen komen. ‘Kennelijk worden we te groot in de peilingen’, zei ze zelf, maar radicale boeren kunnen haar ook aanwrijven dat ze zich deze week uitsprak tegen gevaarlijke acties. Wat we weten van de historische dynamiek van protestbewegingen is dat ze ook tot tegenbewegingen leiden, wat weer een verdere stap in de escalatie is.’ ‘Ja. Met repressie los je dit probleem niet op; met repressie kun je de bevolking er niet van overtuigen dat dit een goede oplossing is voor de stikstofcrisis. Dit is in wezen een maatschappelijk probleem en het is aan de politiek om het op te lossen. ‘Het klinkt soft, maar voor de politie is het belangrijk om met de boerenstand in gesprek te blijven, kijken wat ze in beweging kan krijgen. Dit gebeurt vast allemaal achter de schermen, maar het zou goed zijn om meer inzicht te geven in de uitkomst van die gesprekken. Voorkomen moet worden dat de politie draagvlak kwijtraakt. Dat gebeurde ook in de coronacrisis, zelfs burgemeesters riepen toen het kabinet op minder ad-hocmaatregelen te nemen omdat het beleid niet meer uit te leggen was. De politie kwam continu tegenover de bevolking te staan. Dat ondergraaft je instituties uiteindelijk ook.’ ‘Die vraag wordt wel steeds nijpender. Als 100 demonstranten van Extinction Rebellion een kruispunt bezetten, dan is dat kruispunt na een uurtje vaak wel weer vrij. Ze stribbelen wat tegen als ze worden weggesleept, maar voor de politie is het gesneden koek. Bij de boeren is het anders: het is ook lastig om tegen vijftig trekkers op te treden met alleen een wapenstok en een politieauto. Het operationele probleem bepaalt dus hoe de politie reageert. Dat is aanvankelijk begrijpelijk, maar mag geen excuus blijven.’ ‘Dat is lastig. Vergelijkingen gaan altijd mank, maar bij de radicalisering rondom de coronaprotesten heeft justitie bijvoorbeeld besloten gerichte actie te ondernemen tegen The Red Pill Journal, de site die een aanjagende rol speelde bij bedreigingen van Jaap van Dissel. Dat was een strategische, bijna chirurgische ingreep, bedoeld om een bron weg te halen. Je hoeft maar een blik op sociale media te werpen om te weten: ze hadden duizenden mensen kunnen vervolgen. Maar dat moet je juist niet doen. Je moet strategisch kijken.’ Voor de duiders van deze protesten is het balanceren, besluit Van Buuren. ‘Je kunt gemakkelijk meegesleurd worden door alle extremistische stemmen op sociale media, maar die zijn niet representatief. Niet alle boeren geloven in de complottheorie dat een ‘globalistische elite’ een machtsgreep doet. Er is sprake van extremisme en dat moet ook zeker benoemd worden. Tegelijkertijd is het belangrijk oog te houden voor hoe gevarieerd de boerenstem is.’||https://www.volkskrant.nl/nieuws-achtergrond/boerenprotesten-escaleren-politie-repressie-lost-dit-niet-op-hier-is-de-politiek-aan-zet~b71c68f5/
2022-07-29||Poolse onderzoekers leggen de oorlogsverhalen van hun Oekraïense buren vast: ‘Ze zijn allemaal belangrijk’||Ljoebov Prokopovytsj (60) drukt haar pen haast door het papier als ze opschrijft wat ze heeft meegemaakt. Geconcentreerd, haar leesbril iets naar beneden gezakt, schrijft ze een uur lang over de gebeurtenissen in haar thuisstad Marioepol. En over wat haar verder is overkomen tot het moment dat ze hier zit, aan een tafeltje in het grootste vluchtelingencentrum van Europa, iets ten zuidwesten van de Poolse hoofdstad Warschau. Soms neemt ze een korte pauze en houdt de hand van haar 80-jarige moeder vast. Op tafel ligt een formulier met 46 vragen, opgesteld door het Pilecki-instituut in Warschau. Het onderzoeksinstituut richt zich normaal gesproken op het verzamelen en archiveren van Poolse ooggetuigenverslagen van de totalitaire regimes die het land in de 20ste eeuw bezetten; het nazisme en het communisme. In maart richtten de medewerkers een speciaal centrum op, vernoemd naar Raphael Lemkin (zie kader onderaan dit artikel), om getuigenissen uit Oekraïne te verzamelen. ‘De geschiedenis herhaalt zich’, zegt persvoorlichter Barbara Konarska somber. De verzamelde verhalen moeten de geschiedenis van de Russische invasie vastleggen terwijl deze nog plaatsvindt. Ook wil het instituut de aandacht voor de oorlog vasthouden door ruchtbaarheid te geven aan de verslagen uit het oorlogsgebied. Er is ook samenwerking met het Openbaar Ministerie (OM) in Polen, dat bewijs voor oorlogsmisdaden verzamelt. Deze inspanningen maken deel uit van de internationale steun die het OM in Kyiv krijgt bij zijn eigen onderzoek naar oorlogsmisdaden op Oekraïense bodem. Het Pilecki-instituut nam sinds dit voorjaar honderden getuigenissen af, op meerdere plekken in Polen. Binnen een klein uur komt al een dozijn mensen af op de tafeltjes met onderzoekers en vrijwilligers, tussen de douches en de receptie van het vluchtelingencentrum. Later moeten er stoelen worden bijgezet. Een paar meter verderop beginnen de lange rijen ligbedden van oorlogsvluchtelingen. Hier bevinden zich zo’n vierduizend mensen. De getuigen schrijven, of ze spreken, waarbij vrijwilligers hun verhalen neerpennen en doorvragen. ‘Ieder verhaal is belangrijk’, zegt instituutsmedewerker Andrzej Zawistowski, die vluchtelingen begeleidt bij het getuigen. ‘Elke grote geschiedenis bestaat uit kleine verhalen.’ Eerder werkte hij bij het Museum van de Opstand van Warschau, gewijd aan de opstand in 1944 waarbij de nazi’s de stad vernietigden en circa 200 duizend Poolse burgers doodden. ‘Ik sprak getuigen zestig jaar na de gebeurtenissen. Nu spreek je ze na drie maanden. We hebben een unieke kans dit nu vast te leggen.’ Dit gebeurt geheel vrijwillig, benadrukt Zawistowski, ze oefenen geen druk uit op getuigen. ‘Je moet beseffen dat je mensen vraagt een traumatische ervaring opnieuw te beleven.’ Daarbij past voorzichtigheid en empathie. Ljoebov Prokopovytsj brandt van verlangen om haar verhaal te delen, ook nadat ze dit al aan het papier heeft toevertrouwd. Ze noemt haar adres in Marioepol, vlak bij de Azovstalfabriek, een van de meest zwaarbevochten delen van de stad. Van haar straat is niets meer over. Prokopovytsj, een kleine vrouw met een vrolijke bloemenbroek, toont foto’s van haar woning: een asgrauw blok in het zwartgeblakerde geraamte van wat ooit een gebouw was. Toen de beschietingen eind februari begonnen, vluchtte ze met haar moeder (80) en zoon (33) naar de kelder van een nabijgelegen school, propvol schuilende mensen. ‘Twintig dagen zaten we in de kelder. Er was nauwelijks water of voedsel. We aten hondenvoer uit blik: drie mensen deelden één blikje.’ Buiten bleef de artillerie inslaan. ‘Die kelder zou ons graf worden, dat wist ik zeker.’ Prokopovytsj en haar familie verlieten de kelder, waarna ze in handen vielen van het Russische leger. Ze werden via een filtratiekamp gedeporteerd naar Rusland, vertelt ze, elk detail nog scherp op haar netvlies: het tijdstip waarop ze de kelder verlieten (17.45 uur), de uniformen en het uiterlijk van de soldaten, de route naar het oosten (via Taganrog naar een gehucht in Penza Oblast), het aantal treinwagons (elf), het aantal uren dat haar zoon doorbracht in ondervraging bij de grens (vijf). ‘Hij heeft me daar nog steeds niet alles over verteld.’ In Rusland wilden de autoriteiten dat Prokopovytsj haar Oekraïense paspoort zou inleveren. ‘‘Waarom zou je terug willen?’, vroegen ze me.’ ‘In totalitaire staten zijn daders doorgaans anoniem’, zegt projectleider Jakub Kiersikowski, eenmaal terug in het instituut. ‘Maar deze getuigenissen zijn dat niet: ze hebben een naam, een plaats, een beschrijving van wat er is gebeurd. Daders kunnen zich zo minder goed verschuilen.’ De getuigenissen worden zowel fysiek als digitaal op een veilige plek bewaard: Russische cyberaanvallen op het instituut komen regelmatig voor. Geschreven getuigenissen, zoals die van Prokopovytsj, worden gedigitaliseerd en vertaald. Sommige verslagen gaan direct naar het Poolse Openbaar Ministerie, dat als onderdeel van een speciaal Joint Investigation Team (JIT) oorlogsmisdaden in Oekraïne onderzoekt. Het JIT werd begin maart opgericht door Oekraïne, Litouwen en Polen. In april sloot het Internationaal Strafhof (ICC) zich aan, nog een maand later de landen Letland, Estland en Slowakije. Ieder van deze instanties voert haar eigen onderzoeken uit en verzamelt bewijsmateriaal. Wanneer landen te veel op eigen houtje werken, ontstaat volgens deskundigen ‘over-documentatie’. Als getuigen meer dan eens gehoord worden, kan dit onnodig traumatiserend zijn. En ook nog eens inefficiënt. Om dit te voorkomen is er intensief overleg tussen de landen in kwestie en hebben de officieren van justitie toegang tot het bewijsmateriaal en de informatie van hun collega’s over de grens, zegt Ton van Lierop, woordvoerder van Eurojust, het Europees agentschap voor juridische samenwerking. Landelijke aanklagers bepalen zelf wie ze verhoren, Eurojust ondersteunt de uitwisseling van gegevens om dubbel werk te voorkomen. Als een Oekraïense getuige bijvoorbeeld in Polen is gehoord en daarna besluit door te reizen naar Vilnius, kan het Litouwse OM nagaan of deze persoon eerder heeft getuigd en wat deze heeft gezegd. De voornaamste uitdaging is de hoeveelheid getuigenissen, nu deze op grote schaal worden verzameld. Van Lierop: ‘Er komt een zeer grote hoeveelheid bewijsmateriaal aan, het is zaak om het overzicht te behouden.’ Eurojust heeft extra mensen aangenomen. In Polen worden getuigen nog steeds opgeroepen zich te melden via folders en gerichte sms-campagnes. Het OM wordt daarbij geholpen door ngo’s en de grenswacht. Ze verzamelden tot nu meer dan 1.200 getuigenissen. Getuigen van het Pilecki-instituut die bewijsmateriaal voor oorlogsmisdaden leveren, worden nogmaals benaderd door het OM, zegt openbaar aanklager Ryszard Rafalski aan de telefoon. ‘We moeten een formele juridische procedure doorlopen.’ Hierbij biedt het OM psychologische ondersteuning, medewerking is op vrijwillige basis. Meer details wil Rafalski niet kwijt, omdat het een lopend onderzoek betreft. Het materiaal dat het instituut verzamelt, kan zo uiteindelijk terechtkomen in rechtszaken. Maar dat is een zaak van de lange adem, zegt projectleider Kiersikowski. ‘Dit gebeurt nu, dus we moeten dit nu vastleggen. We spreken ook mensen die vanuit Polen verder trekken naar het westen en niet terugkeren, of straks misschien zijn overleden tegen de tijd dat een rechtszaak begint.’ Het werk van het Pilecki-instituut beperkt zich niet tot Polen: er zijn ook medewerkers in Oekraïne, die ter plekke materiaal verzamelen. Kiersikowski laat video’s op zijn laptop zien. Een vrouw vertelt over de executie van haar man door Russische soldaten, een jong meisje laat een plek zien waar de lichamen van geëxecuteerde burgers zijn verbrand. Het gaat het instituut overigens niet enkel om bewijs van misdaden, maar ook om dagelijkse realiteit in oorlogsgebied. Prokopovytsj wist uiteindelijk met haar familie te ontsnappen uit het complex waar ze zat en bemachtigde met behulp van kennissen treinkaartjes naar Sint-Petersburg. ‘Daarvandaan gingen we naar Estland. En nu zijn we hier.’ Het verlangen om haar verhaal te delen wordt verder aangewakkerd door wat ze op Russische nieuwssites leest. ‘De Russen ontkennen alles, ze zeggen dat ze ons komen bevrijden. Maar ze steken onze huizen in brand en vermoorden onze kinderen.’ Of er ooit gerechtigheid zal komen, weet ze niet. ‘Maar ik wil dat jullie mijn verhaal horen.’||https://www.volkskrant.nl/nieuws-achtergrond/poolse-onderzoekers-leggen-de-oorlogsverhalen-van-hun-oekraiense-buren-vast-ze-zijn-allemaal-belangrijk~b4b9f455/
2022-07-29||VS voeren druk op rondom gevangenenruil met Rusland • Oekraïne: bewijs dat Rusland eigen gevangenis heeft beschoten||||https://www.volkskrant.nl/nieuws-achtergrond/vs-voeren-druk-op-rondom-gevangenenruil-met-rusland-oekraine-bewijs-dat-rusland-eigen-gevangenis-heeft-beschoten~b3c23009/
2022-07-29||De Bijlmer mag van bewoners best veranderen, zolang alles maar hetzelfde blijft||Je kijkt wel even op, als je van de K-buurt in de Amsterdamse Bijlmer naar het Nelson Mandelapark fietst voor het jaarlijkse Kwaku Festival. Halverwege blinkt een rij witte woningen in zonlicht. Hun rode puntdaken, tropische louvreluiken en brede veranda’s met pilaren doen denken aan een koloniaal huis op een Surinaamse suikerplantage. En toch is nieuwbouwproject Mi Oso (mijn huis) gewild en won het vorig jaar de Amsterdamse Nieuwbouwprijs. Bestuurders en ambtenaren schuiven het wijkje graag naar voren als voorbeeld van een vernieuwingsproject waar arm en rijk en zwart en wit in harmonie samenleven. ‘Het is hier fijn wonen’, zegt bewoner Vincent, die een biertje drinkt op zijn veranda. Zijn zoontjes spelen verderop tussen de bloemperken met tropische planten. ‘Lekker rustig, leuke buren.’ Hij zwaait naar een buurman die terugzwaait vanuit een hangmat. ‘Ik groeide op in de Bijlmer, woonde in Almere en Abcoude, maar ik ben blij dat ik weer terug ben. Hier kijkt niemand raar op als ik kom aanlopen.’ Vincent is een grote zwarte man, met het wapen van Amsterdam op zijn hals getatoeëerd en een gouden stud door zijn onderlip. ‘Tsja, ik ben een imponerende verschijning.’ 90 procent van de Mi Oso-koopwoningen is volgens de ontwikkelaar verkocht aan bewoners van Zuidoost of aan spijtoptanten. Tot genoegen van de planners op het stadhuis. Amsterdam lanceerde vorig jaar Masterplan Zuidoost, dat een einde moet maken aan het imago van het stadsdeel als gevaarlijke achterstandswijk. Burgemeester Femke Halsema droomt van een bruisend, leefbaar en veilig stadsdeel – ‘het Brooklyn van Amsterdam, maar dan betaalbaar’. Zij tekende een convenant met tientallen partijen die beloven de komende twintig jaar bijna veertigduizend woningen te bouwen, werkgelegenheid te creëren, en bijvoorbeeld onderwijs op maat te leveren. Dat vergt 2 miljard euro, die nog bij elkaar moet worden gesprokkeld. Dodelijke schietpartijen vormden de aanleiding tot het Masterplan. Het gemeentebestuur liet zich inspireren door het Nationaal Programma Rotterdam Zuid, waar afgelopen tien jaar 320 miljoen euro in is gestoken. Ook daar stapelen problemen als werkloosheid, armoede, criminaliteit en schooluitval zich op. Het Rotterdamse project is halverwege en laat bescheiden resultaten zien. Begin deze maand presenteerde het kabinet ook het Programma Leefbaarheid en Veiligheid: 700 miljoen euro voor negentien kwetsbare wijken in het land. Ultiem doel in alle plannen is om kinderen in achterstandsbuurten evenveel kans te geven in het leven als leeftijdsgenoten elders in Nederland. ‘Ik ben zeker gaan kijken in Rotterdam-Zuid’, zegt de Amsterdamse stadsdeelvoorzitter Tanja Jadnanansing. ‘Wat ik daar geleerd heb, is het belang van een lange adem. Niet meer hier en daar een projectje.’ Het afgelopen jaar is volgens het voormalige Kamerlid gebruikt om met bewoners te praten en te inventariseren. ‘Het blijkt dat we al heel veel doen, maar niet gecoördineerd.’ Jadnanansing wandelt over het Kwaku Festival, het jaarlijkse buurtvoetbaltoernooi dat uitgroeide tot een muziek- en eetfestival met meer dan een miljoen bezoekers. Ze wijst naar een salsatent waar mooi geklede stellen verleidelijk bewegen, aangemoedigd door een Parbo-bier drinkende menigte. ‘Zie je nou wel, dat witte mensen ook kunnen dansen. We zijn inclusief; iedereen is welkom in de Bijlmer!’ De voorzitter erkent: het negatieve imago van Amsterdam-Zuidoost is niet onverdiend. Het stadsdeel scoort volgens haar slecht op gebieden als veiligheid, werkloosheid, schooluitval. ‘Ik merk wel dat er nu een gevoel van urgentie is. Ik vergader met de burgemeester, met topambtenaren of met bestuursvoorzitters van grote bedrijven.’ Zuidoost is voor veel partijen interessant, stelt zij, omdat er ruimte is om te bouwen; het stadsdeel groeit van 90- naar 150 duizend inwoners, evenveel als Zwolle of Leeuwarden. Voordat Jadnanansing een grote tent induikt om haar moeder te zoeken, roept ze over de bigi-pokumuziek heen: ‘Ga zelf kijken. Ja, er is hier armoede, maar ook saamhorigheid en trots. Economische welvaart is belangrijk, maar het is niet de enige vorm van rijkdom.’ In een hofje met doorzonwoningen, naast recreatiegebied Gaasperplas, woont gitarist en presentator Orville Breeveld. Hij is tevens componist van het liedje Het beste beloofd, ­het officieuze volkslied van Zuidoost. Zonder aarzeling kocht de 44-jarige artiest een huis in de Holendrecht-buurt. ‘Hier groeide ik op, mijn moeder woont aan de overkant, ik kan wandelen in het groen en toch woon ik in de stad.’ Maar zijn belangrijkste reden om te blijven: ‘We letten hier op elkaar.’ Volgens Breeveld is goed ouderschap de sleutel tot veel oplossingen in Zuidoost. Zelf heeft hij geluk gehad met geëngageerde ouders die hem meenamen naar musea en naar het Concertgebouw, waar hij werkt als consultant. ‘Er lopen hier kinderen rond met wapens omdat ze naar hiphopclipjes kijken waarin een gettocultuur wordt verheerlijkt; vol doorgeslagen materialisme en geweld.’ Vaders en ooms, zegt Breeveld, moeten tegengas geven. ‘Leg uit dat het niet cool is om je eigen buurt in de vernieling te helpen. Dat ze gratis reclame maken voor dure merken die hen niet eens als schoonmaker zouden aannemen.’ Breeveld vindt het een goed idee om zwart en wit en rijk en arm beter te mengen in Zuidoost. ‘Zodat je leert omgaan met een buurman bij wie je misschien later solliciteert. Of die zijn netwerk voor jou wil inzetten.’ Niet alle bewoners denken daar zo over. Sommigen vrezen dat de Bijlmer zijn unieke karakter verliest. ‘Je kunt hier zijn wie je bent, kopen wat je nodig hebt en de sfeer op straat is gemoedelijk’, zegt activist en journalist Milly Luijdjens. In buurthuis Bonte Kraai in de K-buurt – ontbijt 1,50 euro – wil ze dat best toelichten. ‘Als zwarte vrouw voel ik hier geen microagressie als ik een winkel inloop, op de markt kan ik yams en antruwa kopen, en als ik op straat per ongeluk op iemands teen sta, wordt er hartelijk gelachen.’ Het masterplan is volgens haar een witwasprogramma. Bedoeld om de dominante Surinaamse cultuur te verdrijven. De activist verzamelde vierduizend handtekeningen tegen de komst van een nieuwe woonwijk in het Nelson Mandelapark. ‘Dat is onze plek om te barbecuen en naar muziek te luisteren. Daar gaan die nieuwe bewoners vast over klagen.’ Teken aan de wand is volgens haar dat het befaamde Kwaku Festival nu al om 22.00 uur dicht moet. ‘Dan wordt het net gezellig!’ Luijdjens heeft het gevoel dat de gemeenteraad slechts pro forma naar haar luisterde. In de lange rij voor de voedselbank bij buurthuis Holendrecht zijn ze minder bezig met gemeentelijke plannen. ‘Ik wil weg bij mijn man, ik zoek een woning en mijn kinderen moeten eten’, zegt een dame uit Ghana. ‘Ik ben niet zo met de toekomst bezig.’ Een meneer achter haar zegt korzelig: ‘Ze breken af voor de yuppen.’ De 70-jarige Frank, voorzitter van de bewonersvereniging, wijst op een rij portiekwoningen aan de rand van het plein. ‘Daar komen duizend nieuwe woningen, terwijl deze nog prima zijn.’ Met opgeheven vinger: ‘Sociale problemen los je niet op door huizen af te breken. Dat is in de jaren negentig al geprobeerd en dat werkte niet.’ Zijn advies aan de gemeenteraad: ‘Knap deze woningen op en geef ons wat we vragen: een weekmarkt en een fontein op ons pleintje.’ Volgens hoogleraar stedelijke geografie Maarten van Ham (TU Delft) verschilt de huidige aanpak wel met die in de jaren negentig. ‘Toen bedacht de overheid: we verplaatsen gewoon een deel van de bevolking. Dat kwam neer op grootschalige sloop en nieuwbouw, waarna nieuwkomers de buurt snel omhoogtrokken in de statistieken.’ Keerzijde van die aanpak is volgens Van Ham dat de oorspronkelijke bewoners hun vertrouwde omgeving verliezen en hun problemen meenemen naar een andere wijk. ‘Dan doe je dus niets meer dan problemen verschuiven.’ Het Nationaal Programma Rotterdam-Zuid is volgens de hoogleraar een combinatie van sloop-nieuwbouw én langetermijn-ontwikkelingsprojecten. ‘Dat is veel goedkoper dan grootschalige nieuwbouw, je houdt netwerken intact en je pakt sociale problemen echt aan. Bijvoorbeeld met extra scholing of schuldsanering.’ Het nadeel van deze aanpak, waarschuwt Van Ham, is dat resultaten lang op zich laten wachten, een deel van de bewoners waarschijnlijk niet te helpen zal zijn, en politici doorgaans moeite hebben projecten met een lange adem te blijven steunen. Het Masterplan in Amsterdam en het Nationaal Programma Leefbaarheid en Veiligheid zijn volgens Van Ham combinaties van nieuwbouw en sociale projecten. In de wijk Venserpolder, waar veel sociale problemen zich opstapelen, verdiept buurtrechter Maria Leijten zich in de achtergrond van bewoners die bij haar belanden voor een rechterlijke interventie, incassozitting of leerplichtgesprek. ‘De saamhorigheid in de Bijlmer heeft een keerzijde: veel bewoners hebben geen andere keus. Die komen er niet uit met hun huurbaas, uitkeringsinstantie, gemeente, zorgverzekeraars.’ Want zonder ‘zeven vinkjes’, stelt de rechter, krijg je minder voor elkaar bij instanties. ‘Dus helpen buren elkaar maar.’ De nieuwe buurtrechtbank is mede bedoeld om het plaatselijke vertrouwen in de rechtspraak weer te herstellen. De geweldsdelicten in Amsterdam-Zuidoost, die onder de gewone rechtbank vallen, omschrijft Leijten als een veiligheidsprobleem onder groepen jongeren. ‘Probeer maar eens het aanbod van een crimineel te weerstaan als je geen geld hebt, je niet zo slim bent, je gediscrimineerd wordt, je een puberbrein hebt en je vrienden al om zijn.’ De rechter hoopt dat dankzij het Masterplan bestaande begeleidingsprojecten van jongeren beter worden gebundeld en lang kunnen worden volgehouden. De suggestie dat ouders in de Venserpolder gewoon beter op hun kinderen moeten letten, vindt zij te makkelijk. ‘Als je twee banen hebt als alleenstaande moeder, kun je nu eenmaal minder goed je kinderen in de gaten houden.’ Niet ver van de Johan Cruijff Arena glimmen nieuwe woontorens in de avondzon. Een ‘intieme studio’ van 39 vierkante meter kost er 763 euro per maand. Sociale huurwoningen ontbreken, al zijn die wel gepland in toekomstige hoogbouw (vanaf 18 vierkante meter). De animo onder bewoners aan de andere kant van het metrospoor, waar de honingraatflats uit de jaren zestig meer dan 100 vierkante meter bieden, lijkt niet heel hoog. Toch stemt een paar dagen rondfietsen en praten met bewoners hoopvol over de toekomst van de Bijlmer. Neem Corine, een jonge (witte) vrouw die even uitrust op de kinderboerderij tussen de hoge flats van de G-buurt. De universitair docent betaalde vorig jaar vijf ton voor een rijtjeshuis in de gewilde E-buurt. ‘Alle vooroordelen verdwenen toen we hier gingen kijken.’ De Bijlmer is volgens haar ruim, groen en toch dicht bij de stad. ‘Toen we de sleutel kregen, kostte het ons een uur om het buurtcafé te bereiken. Iedereen wilde weten wie we waren en waar we naartoe gingen. Zo gezellig!’ In de wijk Mi Oso zegt de (zwarte) vader Andy: ‘Er hangt een goede vibe hier. Surinamers, Nederlanders, Afrikanen, expats, alles door elkaar. Dat vind ik prettig.’ De recruiter verruilde vorig jaar zijn appartement in Amsterdam-West voor een tropisch hoekhuis met brede veranda. Van de geweldverhalen in de media merkt hij niks. ‘Weet je wel hoe groot Zuidoost is?’ Hij wijst naar de basisschool verderop. ‘Ik wil dat mijn kinderen hier opgroeien en de rijkdom aan culturen in de wereld ervaren. Dat ze niet schrikken als iemand er anders uitziet of iets afwijkends doet. Daar worden ze volgens mij betere mensen van.’||https://www.volkskrant.nl/nieuws-achtergrond/de-bijlmer-mag-van-bewoners-best-veranderen-zolang-alles-maar-hetzelfde-blijft~ba6ec2f2/
2022-07-29||Rotterdamse kraaien zijn berucht, maar uiteindelijk trekken ze aan het kortste eind||Zul je altijd zien: bereid je je voor om een bloedstollend verslag te schrijven van de strijd tussen mens en dier, in casu die tussen mens en kraai, blijkt die strijd alweer gestreden. Voorlopig, althans. Voor nu is het nest leeg en lijkt het ergste gevaar geweken. Bij frietkraam Jason’s Place aan de Rotterdamse Olympiaweg gaat het alweer over de nieuwe aankopen van de club die hier al generaties door de aderen stroomt. Al was dat niet anders toen het zwarte kraaienpaar nog wel zijn duikvluchten uitvoerde vanuit ‘boom zes’, geteld vanaf het met Feyenoord-verwijzingen behangen snackhonk achter voetbalstadion De Kuip. Maar de kraaien? ‘Die zijn alweer weg, jongen’, brengt een van de vaste klanten maar meteen het slechte nieuws vanuit zijn plastic kuipstoel. Wekenlang hebben ze zich hier verwonderd om de fietsers en voetgangers die zich richting de Kop van Zuid bewogen. Kwam er vanuit het niets een zwarte gestalte naar beneden zeilen, met vaak grote paniek tot gevolg. Sommigen hadden de daver nog op het lijf toen ze de frietkraam passeerden. Nadat een oudere man van zijn fiets was gevallen en naar het ziekenhuis moest worden gebracht, greep de gemeente in. Omdat je kraaien niet zomaar uit de lucht mag schieten en je hun nesten ongemoeid moet laten, kon Rotterdam weinig anders dan oer-Hollands waarschuwen. Dus kwam er bij de boom een geel bord te staan op een rood-wit hek, met daarop de tekst ‘Let op!!! Agressieve kraaien’ en een onheilspellend silhouet van de kraai eronder. Het gemeentelijke advies luidde om de boom met een grote boog te omzeilen, en anders een pet of paraplu op te zetten. En hoewel de jongen inmiddels zijn gevlogen, laat Rotterdam het bord ‘voor de zekerheid’ staan. Bij Jason’s Place zien ze nog steeds mensen instinctief wegduiken bij het passeren van de beruchte boom. ‘Zo’n kraaienaanval kan best zeer doen’, weet de Rotterdamse stadsecoloog André de Baerdemaeker. Zelf stopte hij eens om een jonge zwarte kraai op te pakken die nog niet kon vliegen. Cirkelde er meteen een corvus corone boven zijn hoofd. ‘Zo’n kraai is dan echt wel boos, hij zit dan ook te hameren op takken uit frustratie. Maar echt aanvallen durven kraaien niet, omdat ze weten dat ze geen partij voor ons zijn.’ Cynthia Verwer, programmamanager In het Wild Levende Dieren bij de Dierenbescherming, klinkt verbaasd als ze hoort over de situatie in Rotterdam. Ze stelt vast ‘dat we als burgers een beetje zijn losgeraakt van de natuur’. In onze vrije tijd trekken we de wandelschoenen aan en zoeken we de natuur op, ‘maar thuis ervaren we die natuur en natuurlijk gedrag van dieren anders, en soms als hinderlijk’. Een paar kraaienpoten in je nek lijkt haar ook geen pretje. ‘Maar het is toch hartstikke mooi dat je natuur in de stad hebt en kunt zien hoe kraaien hun jongen verzorgen en beschermen?’ De Rotterdamse kraaien vertonen volkomen natuurlijk gedrag, benadrukt stadsecoloog De Baerdemaeker. Door naar mensen te duiken, beschermen ze hun jongen tot die hun vleugels kunnen uitslaan. Buiten het broedseizoen heeft de mens er volgens hem dan ook amper last van. Een kraai zal zich ook niet zo opdringerig aan je voeten werpen als een duif of meeuw wanneer je een patatje staat te eten. De kraai staat bekend als berekenend en weegt zijn kansen het liefst op grote hoogte af. ‘Een kraai is slimmer dan drie meeuwen bij elkaar’, stelt De Baerdemaeker. Zo dokterden kraaien uit dat je noten kunt kraken door ze van grote hoogte te laten vallen. Daardoor wil er in de stad weleens een ruit sneuvelen, waarmee de kraai zijn reputatie als irritante overlastgever verder versterkt. Komt de kraai uit de lucht zetten en brengt hij de mens letterlijk uit zijn evenwicht, dan hoeft hij helemaal op weinig clementie te rekenen. Dan heten ze in de krant ineens ‘ninjakraaien’ (Alphen aan den Rijn), of ‘terrorkauwen’ (Alkmaar) die ‘tot bloedens toe’ op onschuldige passanten inhakken. Het stigma dat aan de zwarte kraai kleeft, is toch al niet best. Vanwege zijn kleur associëren mensen hem met de dood. Volgens spirituele websites wordt hij gezien als ‘boodschapper van onheil en donker’. Weliswaar is de kraai beschermd dankzij de Europese Vogelrichtlijn, toch biedt de wet genoeg mogelijkheden om hem het hele jaar door af te schieten. Dat mag bijvoorbeeld al wanneer er schade dreigt aan belangrijke gewassen en aan flora en fauna. Kauwen en kraaien vernielen maïs en graanvelden, vreten het voer van andere dieren aan en willen nog weleens een weidevogel of -ei naar binnen werken – je bent omnivoor of je bent het niet. In zulke gevallen wordt meestal het geweer gehanteerd. Te vlug, vindt Animal Rights, dat opkomt voor de rechten van dieren. ‘Of dat afschieten altijd terecht gebeurt, weten we niet’, zegt medewerker Jessica Smit. Door cijfers van de provinciale faunabeheereenheden en jagers bij elkaar op te tellen, houdt Animal Rights het aantal afgeschoten kraaien op 100 duizend per jaar. De kraaienpopulatie daalt elk jaar lichtjes: ’s winters verblijven er tussen de 200- en 400 duizend in Nederland. Zo is niet de havik of de buizerd de grootste bedreiging voor de kraai, maar zoals wel vaker de mens. Het laten slingeren van onze patatbakjes en zakken popcorn, zoals in Rotterdam-Zuid, helpt daar volgens De Baerdemaeker ook niet bij. Hij wijst op de welvaartsziekten die kraaien kunnen oplopen. ‘Jonge kraaien ontwikkelen bijvoorbeeld zwakkere vleugels, doordat ze zoveel junkfood binnenkrijgen. Die redden het waarschijnlijk niet.’ Van een echte strijd tussen mens en kraai, zegt De Baerdemaeker, is daarom ook in Rotterdam geen sprake. ‘Want in bijna alle gevallen trekt het dier aan het kortste eind.’||https://www.volkskrant.nl/nieuws-achtergrond/rotterdamse-kraaien-zijn-berucht-maar-uiteindelijk-trekken-ze-aan-het-kortste-eind~b7473023/
2022-07-29||De Volkskrant tv-selectie voor vrijdag 29 juli||NPO 1, 19.07 uur Zonder strakke organisatie ontaardt het leven van een groot gezin al snel in totale chaos. De families die een kijkje in hun leven geven in Een huis vol zijn dan ook ware meesters in planning en tijdmanagement. De familie Cudogham laat zien hoe de planning van een doordeweekse dag er voor hen uitziet en de familie Buddenbruck wordt gevolgd tijdens het ochtendritueel. Moeder Thalia moet al om 6 uur uit bed om ervoor te zorgen dat alle kinderen ontbijten en op tijd op school zijn. De Jelies organiseren in het weekend een slaapfeest voor het hele gezin. NPO 3, 20.20 uur Tien jaar geleden interviewde Louis Theroux de flamboyante tijgerliefhebber Joe Exotic voor een reportage. Sindsdien is Exotic dankzij de documentaire Tiger King uitgegroeid tot een beroemdheid, die momenteel vastzit wegens een poging tot huurmoord. Omdat Exotic hem vroeg om zijn ware verhaal te vertellen, reisde Theroux opnieuw naar Oklahoma. In Shooting Joe Exotic blikt de documentairemaker terug op hun eerdere ontmoeting, ontmoet hij familie en vrienden, en belicht hij Exotics complexe relatie met Carole Baskin, het doelwit van zijn moordplannen. NPO 1, 20.33 uur Patholoog Nikki Alexander (Emilia Fox) wordt geconfronteerd met een traumatische gebeurtenis uit haar studietijd in de eerste aflevering van een nieuw seizoen van Silent Witness. Samen met collega Jack Hodgson (David Caves) onderzoekt ze de dood van een gedetineerde in een gevangenis, waar ze ontdekt dat de celmaat van het slachtoffer, Scott Weston, de man is die tien jaar geleden verantwoordelijk was voor een schietpartij op haar universiteit. Alexander is ervan overtuigd dat hij achter de moord zit, maar Hodgson ziet hiervoor geen hard bewijs. NPO 2, 22.09 uur In het Midden-Oosten is praten over seks niet zo gemakkelijk. Lieve Blancquaert is deze week in Saoedi-Arabië, een land dat zich probeert te transformeren tot een moderne maatschappij, maar waar praten over liefde, relaties en intimiteit nog steeds taboe is. De strikte scheiding tussen mannen en vrouwen in het dagelijks leven maakt het er ook niet makkelijker op. De programmamaker reist naar de hoofdstad Riyad en merkt dat mannen en vrouwen zich meer dan voorheen proberen open te stellen. Naar elkaar, maar ook naar een buitenstaander als Blancquaert. Eén, 22.45 uur (Avontuur, Roger Donaldson, 1984) In 1787 vertrok de HMS Bounty van Engeland naar de Grote Oceaan, een tocht die door een tegenwoordig klassiek geval van muiterij werd afgebroken. De gebeurtenis kreeg diverse verfilmingen, onder meer in 1916, 1962 en 1984, en die laatste, verdienstelijke versie is vanavond te zien. Dit keer is het Anthony Hopkins die de kapitein van de Bounty speelt, wiens straffe regime flink aan de kaak wordt gesteld wanneer hij de bemanning tot op het bot uitput. Ook met Mel Gibson als eerste stuurman en Laurence Oliver als admiraal Hood. NPO 2, 00.02 uur (Komedie, Sydney Pollack, 1982) Michael Dorsey (Dustin Hoffman) is een getalenteerd acteur, maar zit al een tijdje zonder werk. Ten einde raad schrijft hij zich als actrice Dorothy Michaels in voor een auditie voor een soap. Tot zijn verbazing krijgt hij de rol en wordt zijn personage even later een grote hit bij de kijkers. Dit klinkt flauwer dan het is. Hoffman is hier op de toppen van zijn kunnen en geeft zijn personage zo veel inhoud dat de film aanzienlijk meer is dan een flauwe verkleedpartij. Zo geven Pollack en zijn scenaristenteam zinnig commentaar op allerlei vormen van seksisme in het Amerika van de jaren tachtig. BBC 1, 00.40 uur (Sciencefiction, Brad Bird, 2015) Project T, ook bekend als Tomorrowland, valt amper na te vertellen: iets met robots, explosies en een optimistische tiener (Britt Robertson) die met een uitgebluste uitvinder (George Clooney) op pad gaat om de wereld te redden. Het resultaat is een avonturenfilm zoals ze die in de jaren tachtig maakten, met de opgewekte ‘hoera voor de toekomst’-toon van de jaren vijftig: heerlijk tegengif tegen cynisme en negativiteit. Extra pluspunt zijn de meisjesrollen: zo is hoofdrolspeler Casey een ‘nerd’ zonder het gebruikelijke verslofte uiterlijk, maar wel met een motorrijbewijs.||https://www.volkskrant.nl/cultuur-media/de-volkskrant-tv-selectie-voor-vrijdag-29-juli~bc6d1fbb/
2022-07-29||Energiecrisis Duitsland: geen warm water in publieke gebouwen Hannover, Berlijn dooft verlichting monumenten||‘Iedere kilowattuur telt’, stelt burgemeester Belit Onay van Hannover. Hij noemt de huidige energiecrisis ‘onvoorspelbaar’. Elders in Duitsland wordt onder meer verlichting bij monumenten uitgeschakeld. De burgemeester stelt dat de prioriteit ligt bij het ‘beschermen van de kritieke infrastructuur’. In alle openbare gebouwen in Hannover moet de thermostaat uit voorzorg tot 1 oktober volledig uitgeschakeld blijven. Daarna geldt een maximumtemperatuur van 20 graden. Voor onder meer scholen, ziekenhuizen en bejaardencentra is een uitzondering gemaakt. Met de maatregelen hoopt Hannover zo’n 15 procent energie te besparen, in lijn met de plannen van de Europese Unie. De 27 EU-landen gingen dinsdag akkoord met plannen die moeten voorkomen dat huishoudens, belangrijke bedrijven en ziekenhuizen deze winter zonder verwarming komen te zitten. In de Duitse hoofdstad Berlijn zijn woensdag alvast zo'n tweehonderd schijnwerpers uitgeschakeld die monumenten normaliter verlichten. ‘Vanwege de oorlog in Oekraïne en Russische dreigingen is het belangrijk dat wij zo voorzichtig mogelijk omgaan met onze energie’, zegt een woordvoerder van het stadsbestuur. Eerder werd de temperatuur van verwarmde buitenzwembaden al met twee graden verlaagd. De Duitse minister van Economie, Robert Habeck, liet donderdag weten dat het bedrag dat consumenten aan energie gaan betalen hoger uit kan vallen dan eerder werd verwacht. Zo moet worden voorkomen dat energiebedrijven failliet gaan. ‘We kunnen nog niet zeggen hoeveel gas in november gaat kosten, maar het bittere nieuws is dat dit waarschijnlijk een paar honderd euro per huishouden zal zijn’, aldus Habeck, die de uitdagingen waar zijn land voor staat ‘enorm’ noemt. Duitsland was voor de oorlog in Oekraïne voor een groot deel van zijn energie afhankelijk van Russisch gas. Om de winter door te komen, moeten de gasreserves in november voor 95 procent zijn gevuld. Op dit moment heeft Duitsland de opslagen voor net geen 67 procent gevuld. Een deel van het gas wordt in Duitsland ook gebruikt om elektriciteit op te wekken.||https://www.volkskrant.nl/nieuws-achtergrond/energiecrisis-duitsland-geen-warm-water-in-publieke-gebouwen-hannover-berlijn-dooft-verlichting-monumenten~b00411b6/
2022-07-29||‘Centraal Orgaan opvang asielzoekers staat op instorten’||Ook op andere COA-locaties vallen meer dan gemiddeld veel mensen uit. Verspreid over heel Nederland is het verzuim nu 9 procent - bijna twee keer zo hoog als het landelijk verzuimgemiddelde. COA probeert ondertussen personeel te vinden: voor eind dit jaar moeten duizend openstaande vacatures worden ingevuld, bovenop de ruim vierduizend mensen die voor COA werken. Al bijna een jaar geleden sloeg COA alarm bij de staatssecretaris. In oktober schreef de COA-top in een brief aan staatssecretaris Eric van der Burg (Asiel en Migratie, VVD) dat de opvang ‘voor zowel bewoners als voor medewerkers onder de menselijke maat dreigde te raken’, aldus een woordvoerder. Het aanmeldcentrum in Ter Apel zit zo vol dat asielzoekers gedwongen worden om buiten te slapen. Daarom heeft de Groningse burgemeester Koen Schuiling (VVD) bij staatssecretaris Van der Burg aangedrongen op maatregelen. Schuiling wil dat er zo snel mogelijk een tweede aanmeldcentrum komt. Bij voorkeur op een ‘grootschalige locatie’ waar nieuwkomers en de honderden mensen die nog wachten op registratie sneller kunnen worden geholpen. Ede, Budel en mogelijk ook Zeist zijn volgens hem eventuele locaties. De staatssecretaris schreef donderdag aan de Tweede Kamer dat het kabinet drie (cruise)schepen heeft ingehuurd voor de opvang van asielzoekers. Drie cruiseschepen hebben al opdracht gekregen om koers te zetten naar Nederland en komen naar verwachting ‘in de loop’ van augustus aan in ons land. De schepen zouden moeten zorgen voor drieduizend extra opvangplekken. Het Centraal Bureau voor de Statistiek (CBS) meldde vrijdag dat in april, mei en juni van dit jaar iets meer dan 7000 mensen in Nederland asiel hebben aangevraagd. Dat is meer dan twee keer zo veel als in dezelfde maanden vorig jaar, aldus het CBS. De overheid kreeg in het tweede kwartaal van dit jaar 7050 eerste asielaanvragen. Voor die drie maanden is dat het hoogste aantal sinds 2014.||https://www.volkskrant.nl/nieuws-achtergrond/centraal-orgaan-opvang-asielzoekers-staat-op-instorten~b4c3fbb9/
2022-07-29||Miljoenen Oekraïners ontheemd, nieuwe asielcijfers Nederland||Bijna 10 miljoen Oekraïners zijn de grenzen naar buurlanden overgestoken sinds het begin van de oorlog, en zo’n 4 miljoen in de omgekeerde richting. Dit blijkt uit cijfers van de vluchtelingenorganisatie van de Verenigde Naties, UNHCR. Een terugkeer naar Oekraïne is vaak niet permanent. De VN ondervroegen ruim duizend Oekraïners die in juni en juli naar Oekraïne reisden. Bijna de helft van hen kwam voor een kort bezoek, om persoonlijke eigendommen op te halen of om familie te helpen. Ruim 6 miljoen Oekraïners zijn in het buitenland op de vlucht. Bijna 2 miljoen van hen zijn nu in Rusland. Volgens Kyiv is een deel van hen gedeporteerd. In Polen zijn 1,2 miljoen Oekraïners opgevangen en in Duitsland ruim 900 duizend. In Nederland hebben zich nu 71 duizend Oekraïners geregistreerd, van wie er 53 duizend in noodopvang verblijven. Naast de Oekraïense vluchtelingen in het buitenland zijn ruim 6 miljoen inwoners intern ontheemd. Ruim 7.000 mensen deden in het tweede kwartaal een eerste asielverzoek en er waren ruim 3.000 ‘nareizigers’ (familieleden), melden het CBS en het IND. Dit is een lichte stijging ten opzichte van het kwartaal daarvoor, maar fors minder dan de bijna 10 duizend eerste asielverzoeken eind 2021. Oekraïners hoeven geen asielverzoek in te dienen om Nederland te verblijven en te werken. De meeste asielzoekers komen uit Syrië, Turkije en Afghanistan. Het aantal asielzoekers uit Rusland is met 170 klein, maar wel wat hoger dan de 120 van vorig kwartaal. Door de droogte en onveilige situatie in Somalië neemt het aantal asielaanvragen van Somaliërs sinds medio 2021 toe, dat waren er afgelopen kwartaal 300.||https://www.volkskrant.nl/nieuws-achtergrond/miljoenen-oekrainers-ontheemd-nieuwe-asielcijfers-nederland~b8a481d9/
