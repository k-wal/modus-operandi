2022-07-22||Het weer voor zaterdag 23 en zondag 24 juli: zomers weekend||Zaterdag begint op veel plaatsen vrij zonnig, alleen langs de oostgrens komen meer wolkenvelden voor. In de loop van de dag ontstaan steeds meer stapelwolken. Een enkele groeit uit tot een heel lichte regenbui, verder blijft het droog. De temperatuur loopt op naar ongeveer 19 graden op de Wadden tot plaatselijk 27 graden op de warmste plaatsen in Brabant en Limburg. De noordenwind is daarbij zwak tot matig, kracht 1 tot 3. Zondag draait de wind naar het zuiden. Daardoor komt warme lucht uit Zuid-Europa weer boven ons land te liggen. In het zuiden van het land levert dat in de middag temperaturen rond de 30 graden op, elders in het land zien we ’s middags zomerse temperaturen tussen 25 en 29 graden op de thermometers. De zon schijnt daarbij flink, slechts af en toe trekken dunne wolkensluiers voor de zon langs. Wel wordt de lucht in de loop van de dag een iets vochtiger, dus af en toe voelt het drukkend warm aan. Maandag blijft de warme lucht nog een tijdje in ons land. In de loop van de dag wordt die vanuit het westen verdreven. Mogelijk ontstaat op het grensvlak een aantal buien waarbij onweer niet is uitgesloten. In de dagen daarna is het een paar graden koeler met soms een lichte bui.||https://www.volkskrant.nl/nieuws-achtergrond/het-weer-voor-zaterdag-23-en-zondag-24-juli-zomers-weekend~b6d7a35c/
2022-07-22||De Volkskrant tv-selectie voor zaterdag 23 juli||BBC 2, 14.00 uur / 16.10 uur (Thriller / Misdaad, Alfred Hitchcock, 1941 / 1955) Twee fijne films van Hitchcock met Cary Grant, vandaag op de BBC. Vooral Suspicion is de moeite waard, een uitblinker in het destijds in Hollywood zeer populaire gothic melodrama: duistere thrillers over vrouwen die merken dat manlief allesbehalve een droomprins is. Lina (Oscar-winnende rol van Joan Fontaine) vermoedt dat echtgenoot Johnnie (Grant) het op haar leven heeft voorzien. Grant speelt mooi tegen zijn charmante imago in en Hitchcock zaait genoeg twijfel met expressionistisch camerawerk en lange, griezelige schaduwen. Beroemd is de scène waarin Grant Fontaine een al dan niet vergiftigd glas melk serveert. In To Catch a Thief zit hij als meesterdief achter rivaal Grace Kelly aan. NPO 2, 19.16 uur Voor veel mensen zijn het moeilijke tijden, en wie beschikt over wat minder veerkracht dreigt aan de rand van de samenleving te belanden. In Soep, sores en soelaas bezoekt Bert van Leeuwen de plekken waar kwetsbare mensen terecht kunnen voor steun. Deze week is hij in de Albatrosloods in Emmen. Hier runt Riet een bijzondere kringloopwinkel waar mensen met een klein budget spulletjes kunnen ‘kopen’ voor een bon. Riet begon haar initiatief jaren geleden in een garagebox onder een flat omdat ze de armoede in Emmen hand over hand zag toenemen. NPO 2, 20.30 uur Rechercheur Geordie Keating (Robson Green) heeft een raadselachtige zaak te pakken. Drie Amerikaanse soldaten die op verboden terrein zijn betrapt worden binnengebracht op het politiebureau. Als Keating de mannen wil overdragen aan hun luitenant valt een van hen dood neer. Keating besluit het mysterie tot op de bodem uit te zoeken. Omdat hij weet dat de Amerikaanse legerleiding de boel in de doofpot zal stoppen, heeft hij tot de volgende ochtend de tijd om antwoorden te krijgen op zijn vragen. BBC 2, 22.00 uur Nadat Mick Jagger, Keith Richards en Ronnie Wood mochten terugblikken op hun leven met The Rolling Stones was het eigenlijk de beurt aan Charlie Watts. Omdat de drummer vorig jaar is overleden, werd de laatste aflevering van My Life as a Rolling Stone een eerbetoon aan de bescheiden, stijlvolle legende. De aflevering wordt gevolgd door twee liveoptredens. Om 23.00 uur is er een concertregistratie uit 1978, opgenomen in Fort Worth in Texas, waarna een optreden uit 2002 in het Wiltern Theatre in Los Angeles het Rolling Stones-seizoen op BBC 2 afsluit. Veronica, 22.05 uur (Oorlog, Stanley Kubrick, 1987) Krachtig en visionair oorlogsmeesterwerk, dat met de tijd alleen maar beter is geworden. Regisseur Kubrick liet Vietnam verrijzen op een verlaten industrieterrein ten oosten van Londen; de palmbomen werden ingevlogen. Meer dan een Vietnamfilm is Full Metal Jacket een film over wat oorlog met mensen doet. In het eerste deel worden verse rekruten gereduceerd tot machines. In het tweede deel laat Kubrick de essentie van oorlog zien: mensen die elkaar een zinloze dood injagen. Een film die een krater in je hoofd slaat. NPO 2, 22.09 uur Rechercheur Annika Strandhed verhuist naar Glasgow in Schotland, waar ze de leiding krijgt over een politieteam dat zich bezighoudt met maritieme moordzaken. In haar eerste zaak moet ze aan de slag nadat er een man met een harpoen door zijn hoofd uit het water is gevist. De nieuwe Britse misdaadserie Annika is gebaseerd op een populair hoorspel van de BBC. Net als in dat hoorspel wordt de rol van Annika in de serie gespeeld door Nicola Walker. De actrice werd bekend door rollen in onder meer Spooks, Unforgotten en Last Tango in Halifax. BBC 1 00.35 uur (Sofia Coppola, 2013) Delicate satire, eerder amusant dan bijtend. The Bling Ring volgt een groep tieners die de villa’s van beroemheden leegroven, om zich uitgedost in gestolen designerkleding een heuse ster te wanen. Waar gebeurd, ook nog. In Coppola’s vijfde speelfilm is het niet die roem zelf, maar de zucht ernaar die dereguleert. Logisch dat het ziektebeeld juist in Los Angeles opspeelt, waar jongeren opgroeien in nabijheid van sterren. De even aaibare als onzekere nieuwkomer Marc (Israel Broussard) bloeit op wanneer een schoolgenootje (Katie Chang) hem onder haar hoede neemt.||https://www.volkskrant.nl/cultuur-media/de-volkskrant-tv-selectie-voor-zaterdag-23-juli~b46dbe25e/
2022-07-22||Oud-Trump-adviseur Bannon schuldig aan minachting van het Congres||In september vorig jaar kreeg Bannon een dwangbevel waarin hem werd opgedragen documenten te overleggen aan de speciale commissie die de bestorming onderzoekt. Ook eisten ze dat hij zou komen getuigen. Hij gaf geen gehoor aan deze twee eisen van de ‘6 januari-commissie’, en is daarom tweemaal schuldig bevonden aan minachting van het Congres. Zijn gevangenisstraf moet nog worden vastgesteld, maar die kan per vergrijp oplopen tot een jaar, inclusief een geldboete van maximaal 100 duizend dollar (98 duizend euro). Bannon zou vooraf op de hoogte zijn geweest van mogelijke geweld tijdens de protest vorig jaar op 6 januari. Zo zei hij een dag voor de bestorming in zijn podcast zeggen dat ‘morgen de hel losbarst’. De bestorming van het Capitool volgde op een toespraak van Trump in Washington, waarin hij de Democraten beschuldigde van fraude tijdens de verkiezingen twee maanden eerder. Trump riep zijn aanhangers op daar iets tegen te doen. Een meute trok hierop naar het regeringsgebouw, waar op dat moment de verkiezingsoverwinning van Democraat Joe Biden werd bekrachtigd. Bijna duizend mensen drongen uiteindelijk het Capitool binnen. Tijdens en vlak na de bestorming vielen vijf doden en 138 gewonden. De rechterlijke uitspraak versterkt de positie van de commissie van het Huis van Afgevaardigden. Trump verzocht vorig jaar de mensen met wie hij nauw heeft samengewerkt niet mee te werken aan het onderzoek van de commissie, die volgens hem een politieke strijd zou voeren. Meerdere Trumpgetrouwen gaven gehoor aan zijn oproep. De dreiging van een celstraf kan hen mogelijk van gedachte doen veranderen. Het is de eerste keer sinds 1974 dat iemand wordt veroordeeld voor ‘minachting van het Congres’, oftewel het dwarsbomen van de werkzaamheden van het Congres of de daarbij aangesloten commissies. De laatste persoon die voor een dergelijk misdrijf werd veroordeeld was G. Gordon Liddy, die betrokken was bij het Watergate-schandaal dat uiteindelijk president Richard Nixon de kop kostte. Een andere voormalig adviseur, Peter Navarro, is in juni aangeklaagd voor minachting van het Congres. Ook hij weigerde voor de commissie te getuigen. Navarro’s proces zal in november van beginnen. Bannon was de belangrijkste raadgever van Trump in diens eerste jaar als president en tijdens zijn eerste presidentscampagne. Nog steeds is hij een invloedrijk figuur in rechtse media in de VS. In 2020 werd de voormalig adviseur opgepakt wegens zijn betrokkenheid bij een frauduleuze crowdfundingscampagne. Met zijn actie ‘We Build the Wall’ haalde hij 25 miljoen dollar (24,5 miljoen euro) op voor het bouwen van de grensmuur bij Mexico, waar Trump het veelvuldig over had in zijn toespraken. Volgens justitie in de VS verdween een groot deel van de opbrengst, bijeengebracht door 330 duizend donateurs, in de zakken van Bannon en drie compagnons.||https://www.volkskrant.nl/nieuws-achtergrond/oud-trump-adviseur-bannon-schuldig-aan-minachting-van-het-congres~b2f3ffe4/
2022-07-22||Lekker rustig met de trein op reis? Ook op het spoor is het dringen: ‘Mensen zitten in gangpaden’||De laatste reizigers rennen nog wat onbeholpen perron 10a van Amsterdam Centraal op, hun bagage slingerend op wieltjes achter hen aan. Precies op tijd halen ze hun trein richting Berlin Ostbahnhof. Het lijkt erop dat iedere passagier van de trein een zitplek heeft kunnen bemachtigen. Iets wat zeker niet altijd meer lukt, zegt treinmanager van Deutsche Bahn (DB), Sarah Purperhart, die op het perron een reiziger helpt die net te laat is. ‘Het is eerder regel dan uitzondering dat in de zomer de treinen stampvol vertrekken. Mensen zitten in gangpaden of blokkeren uitgangen of brandblussers’, zegt Purperhart. ‘De veiligheid komt dan echt in het geding.’ Nu de zomervakantie is aangebroken, stappen reizigers massaal in de internationale trein. In mei dit jaar verkocht de NS voor het eerst meer tickets naar buitenlandse bestemmingen dan vóór corona. Sindsdien blijft de ticketverkoop toenemen, waardoor treinen sneller vol raken en tickets gauw duurder worden. Vooral de treinen naar Antwerpen, Brussel en Parijs zijn druk. Door de speakers van Amsterdam Centraal wordt omgeroepen dat de trein van 12.38 uur richting Frankfurt overvol zit en dat reizigers met de app een alternatieve reis kunnen plannen. Op het perron verzamelen kleine groepjes reizigers zich rond de aanwezige conducteurs van NS en DB. Zonder reservering komen ze de trein niet meer in, dus vragen ze hoe ze dan bij hun bestemming moeten komen. De stijgende populariteit van de internationale trein is volgens woordvoerder Anita Middelkoop van de NS vooral te verklaren door het opheffen van de reisbeperkingen die waren ingevoerd tegen corona. Daarnaast breidt NS het aantal bestemmingen uit. Sinds kort kunnen reizigers ’s avonds de nachttrein stappen en de volgende ochtend uitstappen in Wenen, Zürich of Milaan. Een derde impuls is de grote hoeveelheid verkochte Interrail-tickets. Ter gelegenheid van het 50-jarige jubileum was de treinpas dit jaar tijdelijk voor de helft van de prijs beschikbaar. Ook de toegenomen aandacht voor duurzaamheid en de onaantrekkelijke omstandigheden op Schiphol zijn redenen om de trein te overwegen. Bij veel burgers groeit het besef dat er iets gedaan moet worden om verdere opwarming van de aarde te voorkomen, zegt gedragswetenschapper Reint Jan Renes van de Hogeschool van Amsterdam. ‘Het is niet voor niets dat ‘vliegschaamte’ in 2019 woord van het jaar werd.’ De laatste maanden speelt niet alleen dat sociale ongemak een rol, maar neemt ook het fysieke ongemak toe: door lange rijen en verloren koffers stappen mensen af van het idee dat vliegen goedkoper, sneller en luxueuzer is. ‘Het is mijn grote zorg dat zich op het treinstation ook Schiphol-achtige taferelen gaan voordoen, waardoor vakantiegangers hun treinreis als negatief ervaren’, zegt Renes. ‘Als de wachtrijen op de luchthaven volgende zomer zijn geslonken, is de kans groot dat reizigers weer terugvallen op vliegvakanties.’ Het is daarom zaak dat de eerste treinvakantie een positieve ervaring is, waardoor mensen het nog eens willen proberen. Om dat te bereiken, is het noodzakelijk dat er op Europees niveau geïnvesteerd wordt. En kleine beetjes helpen ook. ‘Deel bijvoorbeeld gratis koffie uit. Dat klinkt stom, maar daardoor zijn passagiers eerder bereid om enig ongemak te verduren.’ Op een bankje wachtend op de trein naar Brussel zit de Amerikaan William Uihlein (32). Zijn volgende bestemming in zijn Europese stedentrip is Brugge. Hij heeft geen stoel van te voren gereserveerd en was ook niet zozeer op de hoogte van eventuele drukte. Voor hem op het perron wordt de groep wachtenden steeds groter, waardoor hij zenuwachtig wordt. Hij staat op van het bankje en vergeet haast zijn telefoon mee te nemen: ‘Ik kan maar beter wat naar voren lopen.’ Om de grote toestroom van internationale reizigers het hoofd te kunnen bieden, waarschuwt de NS vakantiegangers bij het boeken van de treintickets. ‘Bij drukte moet u wellicht staan’, valt op de website te lezen. In treinen waar het normaal gesproken niet nodig is om een stoel te reserveren, zoals de intercity naar Berlijn, raadt de NS reizigers met klem aan om toch alvast een zitplaats veilig te stellen. Via de luidsprekers op stations klinkt het verzoek aan passagiers die binnen Nederland reizen om de internationale treinen te mijden en alleen binnenlandse treinen te pakken. Daarmee hoopt de NS te voorkomen dat reizigers naar een bestemming als Frankfurt de hele reis door Nederland staand moeten doorbrengen. Anders dan de meeste reizigers op perron 15a draagt een wachtende 21-jarige Amsterdamse enkel een kleine, gele, nep-leren schoudertas. Om haar heen staan passagiers met grote rugzakken en koffers, maar zij neemt de internationale trein die zo arriveert niet voor een Europees stedentripje. Ze is onderweg naar Tilburg voor een vriendinnendag en heeft net haar geplande trein gemist. ‘Ik ben dus al vertraagd’, zegt ze. De oproep aan binnenlandse reizigers om alleen binnenlandse treinen te gebruiken is aan haar niet besteed. ‘Deze reis duurt al anderhalf uur’, zegt ze. ‘Anders duurt het nog een half uur extra.’||https://www.volkskrant.nl/nieuws-achtergrond/lekker-rustig-met-de-trein-op-reis-ook-op-het-spoor-is-het-dringen-mensen-zitten-in-gangpaden~b56e84d9/
2022-07-22||Britten boos op Fransen wegens vakantiechaos in Dover: files van zes uur voor veerboot||Op de dag waarop de Engelse schoolvakanties begonnen, ontstond er een exodus naar het vasteland. Het was voor het eerst in drie jaar dat er zonder coronabeperkingen kon worden gereisd. De vreugde bij de Britse vakantiegangers duurde niet lang. Bij de havensteden Dover en Folkestone vormden zich enorme files omdat uitgerekend op de drukste dag van het jaar vier van de zes Franse douanepoortjes onbemand bleven. Havenbaas Doug Bannister sprak van een kritieke toestand. Volgens Britse tabloidkranten als The Daily Mail was ‘The Battle of Dover’ uitgebroken. Met Brexit heeft het volgens de Britten weinig te maken, omdat er voorheen ook douanecontroles nodig waren. De Fransen beweren dat er sinds Brexit meer controles vereist zijn. Vast staat dat de Brits-Franse relatie door Brexit ernstig verzuurd is. De landen kibbelen bijvoorbeeld al jaren over de Kanaalmigratie, waarbij de Britten de Fransen verwijten weinig meer te doen om illegale immigranten tegen te houden. Ook was er ruzie toen stakingen bij de Franse douane in de dagen voor kerst 2020 bijdroegen tot dagenlange chaos van het vrachtverkeer. Volgens de Fransen was er geen sprake van slechte wil, maar konden sommige douaniers wegens een technische storing in de Kanaaltunnel niet op tijd in Dover en Folkestone zijn. Volgens de directie van de Kanaaltunnel had de storing niets van doen met het tekort aan Franse douaniers. In de loop van de ochtend waren alle poortjes bezet, maar toen stonden er al eindeloze rijen. De te laat gearriveerde douaniers gingen vervolgens traag werken. Naar verwachting zullen de vertragingen nog enkele dagen voor problemen zorgen. De kleine, kwetsbare haven van Dover beleeft een rampjaar. Tijdens de Paasvakantie waren er grote problemen omdat de veerdiensten van P&O niet konden varen na een ruzie over massaontslag van personeel. Dat viel toen samen met kinderziekten met een nieuw computersysteem dat na Brexit was ingevoerd. Ook Britten die wilden vliegen kregen, wegens een chronisch personeelsgebrek, te maken met lange wachttijden, onder meer op Heathrow, Bristol en in Manchester. Ook binnenlandse reizigers die begin deze week met de trein een vakantie wilden maken hadden grote last van de extreme hitte, die er onder meer voor zorgde dat een druk spoor tussen Engeland en Schotland onbegaanbaar was voor treinen.||https://www.volkskrant.nl/nieuws-achtergrond/britten-boos-op-fransen-wegens-vakantiechaos-in-dover-files-van-zes-uur-voor-veerboot~b6cf53f9/
2022-07-22||Russische agressie zet vergroening Europa in hogere versnelling||Gebrek aan ambitie kan de Europese Commissie niet worden verweten. Al komende lente moet Europa nagenoeg vrij zijn van Russische fossiele energie. Maar welke prijs betaalt de burger als ‘schoon’ gas uit Rusland wordt vervangen door vieze kolen en olie uit andere landen? Rangeert de Commissie de (wettelijke vastgelegde) Europese klimaatdoelen op een zijspoor? Volgens Greenpeace wel. De milieuorganisatie sabelde de Commissievoorstellen voor gasbesparing en -rantsoenering (Save Gas for a Safe Winter) neer als ‘groen licht’ voor vervuilende praktijken, ook nog eens gesponsord met staatssteun. Opvallend genoeg reageerden linkse partijen in het Europees Parlement wel enthousiast op het deze week gepresenteerde pakket. ‘Gasbesparing, en daarmee minder afhankelijkheid van de import uit Rusland, vereist een grote mate van solidariteit tussen de lidstaten. Dat beoogt dit plan’, aldus PvdA-europarlementariër Mohammed Chahim. Op het eerste gezicht lijkt Greenpeace gelijk te hebben. De Commissie wil dat de lidstaten deze winter 15 procent gas besparen, vrijwillig als het kan, gedwongen als het moet. Maar hoe die 15 procent minder gasverbruik wordt gehaald, is aan de lidstaten. Als de de beoogde 45 miljard kubieke meter gas grotendeels wordt vervangen door kolen of olie, gaat het milieu er op achteruit: meer CO2-uitstoot, meer fijnstof. Onrealistisch is dit scenario niet. In Nederland en Duitsland zijn afgelopen maanden al kolencentrales opgestart om de verminderde gasaanvoer uit Rusland te compenseren. Zo krijgt het ‘schone geweten’ van de EU, dat niet langer Poetins oorlogsmachine financiert met energiemiljarden, een duistere rand van oplopende temperaturen en extra tonnen CO2. Europees commissaris Frans Timmermans (Green Deal) weerspreekt met klem dat de klimaatdoelen – minstens 55 procent minder CO2-uitstoot in 2030; klimaatneutraal (netto geen CO2-uitstoot) in 2050 – in de ijskast zijn gezet. Hij benadrukt dat extra kolen en olie slechts een noodgreep zijn, een tijdelijke zaak om deze en volgende winter zonder Russisch gas door te komen. Blackouts en nog hogere energieprijzen door tekorten, wil iedereen vermijden. Belangrijker is dat er ook echt gas bespaard wordt: door de thermostaat lager te zetten, de lichten vaker uit, de airco zachter en door wat minder lang te douchen. Door huizen te isoleren en warmtepompen te plaatsen. Door energie-efficiëntere productieprocessen in bedrijven en, als het niet anders kan, door minder productie. De Commissie denkt dat ruim 80 procent van de beoogde gasvermindering bereikt wordt door minder energieverbruik. En dat is goed voor het milieu. Daarnaast zet de Commissie vol in op investeren in duurzame energie. ‘Dat is de energie van de toekomst: die is schoon, hier geproduceerd en maakt ons onafhankelijk’, benadrukte Commissievoorzitter Ursula von der Leyen afgelopen woensdag. De plannen daarvoor (RepowerEU) werden in mei gepresenteerd. Als de lidstaten en het Europees Parlement die overnemen – de onderhandelingen beginnen na de zomer – kan ongeveer de helft van de Russische gasexport naar Europa vervangen worden door energie uit zon, wind en waterstof. De benodigde investeringen komen mede uit het Europees Herstelfonds waarin nog 225 miljard euro aan ongebruikte leningen klaarligt. Het helpt dan wel als de benodigde vergunningen voor de aanleg van wind- en zonneparken snel (het liefst binnen een jaar) verstrekt worden. Een forse taak voor de lidstaten: een vergunning voor windmolenprojecten laat nu gemiddeld negen jaar op zich wachten, die voor een zonnepark 4,5 jaar. De complete importstop van Russisch gas komend voorjaar (vier jaar eerder dan gepland) kan niet direct worden opgevangen door duurzame energie, energiebesparing en -rantsoenering. De EU koopt daarom meer dan ooit gas in bij andere leveranciers: dit jaar al 35 miljard kubieke meter extra, waarvan 21 miljard kuub vloeibaar gas (lng). Lng leidt tot meer milieulasten: het aardgas moet eerst vloeibaar worden gemaakt, dan vervoerd en vervolgens weer worden omgezet voor gebruik door bedrijven en huishoudens. Voordeel is dat de lng-installaties later gebruikt kunnen worden voor waterstof, dat wel schoon is. De Russische invasie van Oekraïne in februari heeft de turbo op de milieuplannen van de Commissie gezet. De Green Deal uit december 2019 en de uitwerking daarvan in een tiental wetsvoorstellen, moeten met RepowerEU en het Save Gas-plan versneld worden uitgevoerd. De Green Deal on Dope, heet dat in de Brusselse wandelgangen. Maar de weerstand bij de lidstaten groeit. De kans is klein dat de Europese energieministers volgende week dinsdag de 15 procent gasbesparing al goedkeuren. Spanje, Portugal, Italië, Griekenland en Polen vinden dit veel te ambitieus, Warschau acht 5 procent voldoende. Nederland en Duitsland willen juist meer. Veel landen verzetten zich ertegen dat de Commissie bepaalt wanneer de vrijwillige besparing wordt omgezet in verplichte rantsoenering. Nederland wil sowieso meer tijd voor overleg met de Tweede Kamer. Een akkoord vereist een overgrote meerderheid van de lidstaten.||https://www.volkskrant.nl/nieuws-achtergrond/russische-agressie-zet-vergroening-europa-in-hogere-versnelling~bd221b69/
2022-07-22||Extreem weer komt steeds vaker voor, uitstoot broeikasgassen neemt toe||Het was in Nederland maar zelden zo warm als de afgelopen week en voor komende week zijn opnieuw tropische temperaturen voorspeld. Dit is geen Nederlands of Europees fenomeen, wereldwijd wordt het warmer. De vijf warmste jaren sinds 1900 waren allemaal in het afgelopen decennium, blijkt uit gegevens van oceaanonderzoeksinstituut NOAA. Dit jaar bevindt zich al in de bovenste regionen van de warme-jarenranglijst. Tot nu toe spannen 2016 en 2020 de kroon. Toen was het een hele graad Celsius warmer dan gemiddeld. Boven land steeg de temperatuur bovendien nog meer dan boven de oceanen. Hittegolven en temperatuurrecords zullen steeds vaker voorkomen, voorspellen klimaatwetenschappers van onder andere het KNMI en de Verenigde Naties. Met het indammen van de uitstoot van broeikasgassen schiet het voorlopig nog niet op. Na een kleine afname in het eerste coronajaar was de kooldioxide-uitstoot wereldwijd in 2021 al vrijwel gelijk aan het niveau van voor corona, berekende denktank Global Carbon Project. De uitstoot is met 36,4 gigaton CO2 bijna anderhalf keer zo hoog als in 1997, toen het Kyoto Protocol werd ondertekend. In Noord-Amerika en Europa daalt de uitstoot wel, maar daar wordt per inwoner nog een stuk meer uitgestoten dan in Azië, Afrika en Zuid-Amerika. Door de hoge energieprijzen stijgt de vraag naar energie dit jaar minder hard. Maar dat betekent niet dat de CO2-uitstoot nu snel daalt. Door onzekerheid over de gaslevering vanwege de oorlog in Oekraïne grijpen steeds meer landen deels terug op kolencentrales om energie op te wekken, en die leveren fors meer uitstoot op dan aardgas.||https://www.volkskrant.nl/nieuws-achtergrond/extreem-weer-komt-steeds-vaker-voor-uitstoot-broeikasgassen-neemt-toe~b3fa8ea3/
2022-07-22||Schiphol puilt uit, de treinen zijn overvol, dus dan maar met de auto: ‘Vliegen duurt net zo lang’||Hun eerdere vakanties samen begonnen bijna altijd op Schiphol, maar vanwege de chaos en de hoge ticketprijzen hebben ze hun vakantieroutine dit jaar omgegooid. Danilo Remmers (24) en Anna Vermeer (23) hebben de eerste kilometers vanuit Delft er al op zitten als ze vrijdagochtend hun ontbijtspullen uitstallen op het dak van de auto die ze van Remmers’ moeder hebben geleend. De komende twee weken rijdt het stel via Heidelberg naar een Italiaans meer om daarna via de Bourgogne terug te komen. De tweedaagse pitstop in Heidelberg is naast leuk, ook vooral functioneel, zegt Remmers. ‘We gaan maandag hopelijk ná de drukte door de Gotthardtunnel.’ Eenmaal in Italië aangekomen belooft het een niet al te actieve vakantie te worden. Een beetje zonnen. Beetje zwemmen. Beetje hangen. Vermeer: ‘We huren hooguit een waterfiets’. Hoge brandstofprijzen of niet, de rit van Coby van Schepen (60) naar Zwitserland gaat met de auto. Het is beter voor het milieu dan vliegen, vindt echtgenoot Wybren Beeksma (62). Met hun dochter Mirjam Beeksma (31) zijn zij vrijdagochtend op weg naar Bern om op kraamvisite te gaan bij hun nichtje, die vier weken geleden haar dochtertje Lot kreeg. Het is voor het eerst sinds jaren dat het stel en hun volwassen dochter weer samen op vakantie gaan. ‘Dus we gaan het beleven’, zegt dochter Beeksma geamuseerd vanaf de achterbank. Dat het reisgezelschap een van de drukste weekenden uit het jaar heeft uitgekozen voor het flitsbezoek van een weekend is een ongelukkig toeval, maar echt bezorgd zijn ze niet over. Van Schepen: ‘Of je nu via Schiphol gaat of met de auto, je doet er tegenwoordig even lang over.’ Van vliegschaamte is geen sprake bij de familie Duijkers, maar er werd wel specifiek gezocht naar een energiezuinige natuurcamping met een zwembad zonder chloor. ‘Gewoon vanwege de hele vibe’, zegt Babbet Duijkers (41). Samen met haar man Martijn (42) en kinderen Floor (6) en Loris (5) zijn ze vrijdag met caravan onderweg naar de Vogezen voor een week ontspanning. Daarna rijden ze door naar een camping in Zuid-Frankrijk (met chloorbad) waar vrienden staan. Een ‘reisstrategie’ hebben ze niet echt. ‘We wilden zwarte zaterdag vermijden, maar toen bleek vrijdag ook al zwart’, zegt Babbet. ‘We gaan alleen bewust niet te ver met die twee’, vult Martijn aan terwijl hij naar zijn kinderen wijst. Floor en Loris zien de autorit wel zitten. Ze hebben vooraf tien snoepjes mogen scheppen, die ze volgens hun moeder waarschijnlijk binnen twee uur op hebben. ‘Pas daarna hebben ze rust.’ In Friesland ging de wekker vrijdagochtend al vroeg. Trieneke (70) en Willem (72) van Kammen reden strak om 6 uur weg uit hun woonplaats Buitenpost, in de hoop de drukte voor te zijn. Nu staan ze, op verzoek van Willem, die zelf niet rijdt, even stil voor een kop koffie langs de weg. Dat Willem niet stuurt, komt volgens zijn vrouw doordat hij een ‘te Fries’ is. Hij raakt snel gefrustreerd door bumperklevers. ‘Soms wil ik die wel een klap op de nek geven’, beaamt Willem, en Trieneke vindt het geen pretje om daarnaast te zitten. Het echtpaar, 51 jaar getrouwd en beiden op sandalen, gaat voor de vijfde keer naar een gasthuis aan de Moezel. Ze reizen zoals altijd per auto, want Trieneke heeft vliegangst en de trein vinden ze te duur. En nu kunnen ze in de dakkoffer nog wat extra spullen meenemen voor een van hun zeven kinderen die daar ook in de buurt verblijft. Eenmaal aangekomen op hun bestemming blijft de auto ongebruikt, want de overnachting is inclusief gratis bus- en treinkaart. Willem: ‘Als ze dat aan pensionados in Nederland ook zouden geven, was het stikstofprobleem zo opgelost.’ De twee roodharigen van het drietal jongens lijken misschien wel het meest op elkaar, maar echte broers zijn ze niet. Het samengestelde gezin van Natasja Levers (50) en Ramon Konijnenberg (51) gaat vrijdag voor het eerst met elkaar op vakantie naar het buitenland. ‘Met de kleintjes’, zegt Konijnenberg lachend over de drie pubers die allemaal de 1 meter 90 aantikken. Om er voor te zorgen dat Timo Konijnenberg (16), Michael Konijnenberg (18) en Aron Lokate (17) de rit met gebrekkige beenruimte zouden overleven, werd Kroatië als bestemming afgeschreven omdat het te ver was. Alleen boekte Levers daarna per ongeluk een Franse camping aan de grens met Spanje, alsnog 1.400 kilometer verderop. Vliegen ernaartoe was geen optie vanwege de kosten. Dus nu is het om beurten achterin. Voor de zoons van Konijnenberg biedt de lange heenreis nog een kans om uit te rusten van hun vorige vakanties. De oudste zoon stond afgelopen weekend op hardcore festival Dominator. De jongste feestte vorige week op jongerencamping De Appelhof op Terschelling. Timo: ‘Ik val waarschijnlijk zo in slaap.’||https://www.volkskrant.nl/nieuws-achtergrond/schiphol-puilt-uit-de-treinen-zijn-overvol-dus-dan-maar-met-de-auto-vliegen-duurt-net-zo-lang~bf74b1f8/
2022-07-22||Wout van Aert, de koning van de Tour, gaat in het groen gekleed ||De beste renner van de Ronde van Frankrijk 2022 staat drieëntwintigste in het algemeen klassement. Maar wie weet, als hij een exceptionele prestatie levert in de 40 kilometer lange tijdrit van zaterdag, eindigt hij zondag in Parijs wel als nummer 21. Op liefst anderhalf uur van de hoogstwaarschijnlijke, formele winnaar van deze Tour de France: Jonas Vingegaard, zijn ploeggenoot van Jumbo-Visma. De eindklassering van Wout van Aert, want over hem gaat het, staat in geen verhouding tot zijn prestaties deze Tour vanaf zijn allereerste meters door de straten van Kopenhagen. Zijn opmerkelijk goede optreden in vrijwel elke van de voorbije 19 ritten, wordt zondag in Parijs beloond met de groene puntentrui. Maar wie de 27-jarige Belg zag huishouden in de bergen, over heuvels, op het vlakke, op de kasseien en in de openingstijdrit vraagt zich in gemoede af of er niet veel meer in het vat zit dan de winst in het sprintersklassement. Niemand had Van Aert donderdag verteld dat hij in de zware bergrit naar de Hautacam ook de bolletjestrui had kunnen bemachtigen. ‘Dan had ik op de Aubisque even een extra sprintje getrokken’, zei Van Aert toen hem naar de prijs voor de beste klimmer werd gevraagd. ‘Ik was alleen maar bezig met het ondersteunen van Jonas.’ Alleen de allergrootste renner ooit lukte het één keer om in de Tour de France de tegenstrijdige combinatie groen (voor de beste man op het vlakke) en bollen (idem in de bergen) te maken. Toen, in 1969, won Eddy Merckx ook het eindklassement. Als hem zo’n vergelijking met De Kannibaal wordt voorgehouden, gaat Wout van Aert een beetje verlegen en afwerend mompelen en komt een onbestendig ‘och mwah’ uit zijn mond. Wout van Aert kan kennelijk de groene trui en de bergtrui winnen. En de gele? Sinds de vorige Tour wordt die vraag al gesteld, vooral in België. Hij won toen de zwaarste bergrit en de laatste twee etappes, net als nu de zaterdagse tijdrit en de zondagse koningssprint op de Champs-Elysées – Van Aert zint op herhaling dit weekeinde. Vooral de winst in de elfde etappe vorig jaar, die hij beschouwt als zijn mooiste, zette de wielerfans aan het denken. Van Aert ging met zijn 78 kilo als eerste de Ventoux op: ook als daarop geen afdaling van 22 kilometer had gevolgd, had de wonderbelg de bergrit gewonnen. Dat hij niets van zijn veelzijdigheid heeft verloren bleek meteen in het begin van deze Tour. Hij werd tweede in de openingstijdrit omdat hij wat pech had met het tijdstip van regenen. Daarop volgden nog twee tweede plaatsen totdat Van Aert, gehuld in de gele trui, alsnog toesloeg en rit vier won, net als etappe acht. De vooraf ruimschoots gevreesde vijfde etappe, in het peloton gemunt als de ‘Roubaix-rit’ over elf kasseienstroken, had Van Aert ook kunnen winnen, maar de plicht riep. Hij had maanden voor de Tour bedongen dat hij mocht proberen voor het groen te gaan, maar dan moest hij zich wel voegen naar de prioriteit van Jumbo-Visma en dat was het winnen van de Tour. In de voor de ploeg rampzalig verlopen etappe trad Van Aert op als regisserende hulpverlener, nota bene nadat hij zelf flink was gevallen en daarna bijna op een auto was geklapt. Vingegaard dreigde forse vertraging op te lopen door pech en paniek, maar vond het wiel van Van Aert, die niet alleen de schade voor zijn nieuwe kopman beperkte, maar tot zijn stomme verbazing zijn eigen gele leiderstrui behield. Zo ging het de afgelopen weken voor Jumbo-Visma op en af, slecht en goed, en steeds was Van Aert daarbij in positieve zin betrokken. In de elfde etappe vormde hij de ideale springplank voor Vingegaard, die daardoor zijn duel met Tadej Pogacar op de Col du Granon kon winnen. De Deen stond zijn gele trui niet meer af. Maar ook toen vier etappes later weer alles misging bij Jumbo-Visma was het Van Aert die de meubels redde. Hij verleende assistentie bij ernstig vallende ploeggenoten en pikte desondanks nog bijna de ritzege. En toen kwam daar dan de sleuteletappe naar Hautacam. Precies zoals hij in rit elf had gedaan, ging Van Aert er vanaf de officiële start vandoor en werd pas op 5,7 kilometer van de streep bijgehaald door Vingegaard in gevecht met Pogacar. Cruciaal was dat Van Aert van 5.200 tot 3.600 meter van de finish alles gaf om Vingegaard door de wind omhoog te loodsen, waardoor Pogacar moest lossen. De bijna drie en een halve minuut voorsprong op de Sloveen waarmee Vingegaard de tijdrit ingaat, is voor een groot deel op het conto van Van Aert te schrijven. Het was de zoveelste keer dat ploegleider Grischa Niermann van Jumbo-Visma moest erkennen dat ‘Wout ook deze rit had kunnen winnen’. Daarop laat de Duitser dan vaak volgen: ‘Maar we hadden een plan…’ Dat plan draaide steeds weer om een Deense, wat verlegen, bescheiden en breekbaar ogende jongeman wiens uitstraling bleekjes afsteekt tegen de flamboyante, in bon mots grossierende, masculiene Van Aert. Commercieel is de laatste ook een beter uithangbord voor hoofdsponsor Jumbo, dat aankondigde dit jaar zijn 27ste supermarkt in België te zullen openen. Voor het eerst sinds 1980 wint een Nederlandse ploeg, naar alle waarschijnlijkheid, de Tour de France. Maar in tegenstelling tot 42 jaar geleden is ’s lands stemming niet bepaald euforisch nu een Deen aan het langste eind trekt. Een Belg in geel, groen en bollen had de supermarktketen uit Veghel wellicht veel meer kunnen bekoren. Volgend jaar dan wellicht? Stop met dromen, is de boodschap van de coach van Van Aert, Marc Lamberts. Toptien is haalbaar voor zijn pupil. ‘Maar’, zegt Lamberts in Het Laatste Nieuws, ‘de Tour winnen kan hij niet.’ Reden: het hooggebergte. Het is een kwestie van het vermogen dat een renner op de trappers moet kunnen zetten. Van Aert moet hogere wattages leveren om omhoog te komen dan ‘pluimgewicht’ (dixit Van Aert) Vingegaard met zijn 60 kilogram. En dat verschil – 0,6 watt per kilo – is voor Van Aert volgens zijn coach onoverbrugbaar groot.||https://www.volkskrant.nl/sport/wout-van-aert-de-koning-van-de-tour-gaat-in-het-groen-gekleed~b2102caf4/
2022-07-22||We schenken veel aandacht aan de hitte omdat het iets zegt over het broeikaseffect||Moeten we nu echt zoveel aandacht aan het warme weer besteden, luidde eind vorige week de vraag. Wat valt daar nu nog voor interessants over te vertellen? Vooral voor collega's die jarenlang in warme landen hebben geleefd, wordt de Nederlandse reactie op tropische temperaturen al snel gezien als aanstellerij. Tegelijkertijd zijn dagen als afgelopen dinsdag tekenen dat het broeikaseffect ook in Nederland toeslaat. Het zijn waarschuwingen dat het hoog tijd is de CO2 -uitstoot drastisch naar beneden te brengen en signalen dat we ons leven moeten aanpassen aan de klimaatverandering. Normaal gesproken is het lastig om met verhalen over het broeikaseffect een groot publiek te trekken. Bijna elke lezer is ervan overtuigd dat het het belangrijkste probleem van deze tijd is, maar dat zien we niet in de leescijfers terug. Waarschijnlijk komt dat vooral doordat het vooralsnog grotendeels een abstract probleem is, zonder duidelijke slachtoffers in de nabijheid, waarbij de belangrijkste schade in de verre toekomst wordt aangericht. Het is ook een probleem om moedeloos van te worden, omdat de wereld er vooralsnog niet in slaagt om de CO2 -uitstoot voldoende naar beneden te brengen. Abstracte problemen om moedeloos van te worden zijn voor veel lezers niet de ideale vrijetijdsbesteding. Als de klimaatverandering fysiek voelbaar is, zoals afgelopen week, is dat een kans om uitgebreid stil te staan bij de opwarming van de aarde, om het probleem op het netvlies van de lezer te krijgen en bovenaan de politieke agenda. Deze week bleek ook dat de Volkskrant zomaar 15 duizend euro krijgt van het kabinet. Geld is meestal zeer welkom, maar in dit geval zijn we er niet blij mee. Het ministerie van Volksgezondheid moet deze dwangsom betalen omdat het weigert een rechterlijk vonnis na te leven, waarin het wordt opgedragen een beslissing te nemen over openbaarmaking van sms’jes en WhatsApp-berichten. Omdat de dwangsom de enige sanctie is die een bestuursrechter kan opleggen, kunnen we niet anders dan het geld accepteren. Als we zouden zeggen ‘overheid, hou het maar’, dan heeft het ministerie helemaal geen prikkel meer zich aan de wet te houden. We zullen het geld besteden aan onderzoeksjournalistiek en specifiek onderzoeksjournalistiek die is gericht op een transparantere overheid, die het als zijn taak ziet om eerlijk verantwoording af te leggen en zich vooral ook aan de wet en rechterlijke uitspraken te houden.||https://www.volkskrant.nl/columns-opinie/we-schenken-veel-aandacht-aan-de-hitte-omdat-het-iets-zegt-over-het-broeikaseffect~bd608433/
2022-07-22||Laporte legt sprintersploegen in de luren en bezorgt Jumbo-Visma vijfde ritzege||Voor Jumbo-Visma was het alweer de vijfde ritzege. De ploeg neemt in Parijs zeer waarschijnlijk ook drie truien (groen, bolletjes en geel) in ontvangst. Topsprinters waren er vrijdag voldoende vertrokken vanuit Castelnau-Magnoac, voor de 19de etappe van de Tour de France. Zodra de gebruikelijke ontsnapping was teruggehaald, zouden ploegen als Quick-Step (Fabio Jakobsen), BikeExchange (Dylan Groenewegen), Lotto-Soudal (Caleb Ewan) en Alpecin-Deceuninck (Jasper Philipsen) hun treintje opzetten en op de finish af denderen. Een van deze vier mannen zou dan met de bloemen zwaaien, was de verwachting. Niet dus. Laporte sprong naar drie ontsnapte renners vooraan, rustte twee tellen uit, keek om, monsterde de chaos waarin de sprintploegen verkeerden en zette aan, met nog een paar honderd meter te gaan, op een licht oplopende weg. Alleen Philipsen zag dat de geplande massasprint de mist inging. Maar hij reageerde te laat en werd tweede. Dat belooft wat voor de koningssprint van zondag, zo’n bijzonder slechte generale repetitie. Het kan rond half acht ’s avonds een waar sprintersbal worden op de kinderkopjes van de Champs-Elysées. Namens Nederland zijn daar twee van de beste sprinters ter wereld de blikvangers, tevens de twee deelnemers – slachtoffer en veroorzaker – aan een ernstig sprintongeluk dat hun namen aan elkaar verbindt. Vanwege die ene kans op de meest begerenswaardige zege voor een sprinter zijn Jakobsen en Groenewegen over Alpen en Pyreneeën getrokken. Vooral Tourdebutant Jakobsen had het daarbij zwaar. Hij was meer in beeld dan Groenewegen die dit vaker heeft meegemaakt. De Amsterdammer is bezig aan zijn vijfde Tour en reed alleen zijn tweede, in 2018, niet uit. Hij strandde na twee ritzeges toen in de twaalfde etappe op weg naar Alpe d’Huez. Groenewegen won tot dusver vijf etappes, de eerste daarvan op de Champs-Elysées. Deze Tour de France kent minder vlakke etappes dan normaal met een uitgesproken kans op een massasprint. Het waren vooraf feitelijk vier ritten waarin Jakobsen en Groenewegen hun kans moesten grijpen, al draaide een vijfde, etappe 15 in de straten van Carcassonne, ook uit op een massasprint, gewonnen door Philipsen. Zuur voor de mannetjesputters is dat de Tour-organisatie het een leuk idee leek om hun uitgelezen kansen helemaal aan het begin en het einde van de drie weken durende ronde te plaatsen. Met daar tussenin bijna 44 duizend hoogtemeters, verdeeld over circa 50 heuvels en bergen. Jakobsen won de eerste massasprintkans in etappe twee, Groenewegen de tweede in rit drie, allebei in Denemarken. Daarna kwam het aan op hun doorzettingsvermogen en geloof op de goede afloop ná de bergen. De etappe van vrijdag gold als een soort troostprijs vooraf: als die zou zijn gewonnen, zou een eventueel verlies van ‘Parijs’ zich wat minder doen gevoelen. Maar door gestuntel van de sprintspecialisten en hun ploegen – die evenzeer wekenlang over berg en dal hebben moeten trekken – geldt nu: alle ballen op zondag voor het officieuze WK-massasprint.||https://www.volkskrant.nl/sport/laporte-legt-sprintersploegen-in-de-luren-en-bezorgt-jumbo-visma-vijfde-ritzege~b3ae4c96/
2022-07-22||Onderzoek toont nieuwe bewijzen voor gruwelijke Russische oorlogsmisdaden||Het tussentijdse rapport is gepubliceerd door de mensenrechtenafdeling van de Organisatie voor Veiligheid en Samenwerking in Europa (OVSE). De onderzoekers spraken mensen die slachtoffer of getuige waren van mensenrechtenschendingen in de eerste vier maanden van de Russische invasie van Oekraïne. Een man uit Irpin, een voorstad van Kyiv, vertelde de onderzoekers dat Russische militairen hem dwongen om vier dode vrouwen in een vrachtwagen te laden, waarna hij de vrachtwagen met de lichamen in brand moest steken. De vier vrouwen waren volgens hem samen met andere vrouwen verkracht en gemarteld in een kelder. Ze zouden daarna door het hoofd zijn geschoten. Een ander vertelde getuige te zijn geweest van de executie van twee buren. Russische militairen vertelden hem dat ze de twee mannen doodgeschoten hadden omdat de twee geplunderd zouden hebben en een radio bij zich hadden, die ze konden gebruiken om de locatie van de Russische troepen door te geven aan het Oekraïense leger. Eerdere onderzoeken leverden al talloze bewijzen op voor Russische oorlogsmisdaden. Het nieuwe OVSE-rapport stelt dat de oorlogsvoering door Rusland in Oekraïne wordt gekenmerkt door ‘een algemene veronachtzaming’ van de basisbeginselen van het humanitair oorlogsrecht. Naast verkrachtingen, ontvoeringen en executies documenteerden de onderzoekers tal van andere misdragingen door Russische militairen. Zo verkochten militairen hulpgoederen voor burgers, in plaats van die uit te delen. Ze beschoten mensen die in bezet gebied demonstreerden tegen de Russische inname. En ze dwongen een lesbische vluchteling zich te verantwoorden voor haar seksuele geaardheid. Het rapport stelt dat het Oekraïense leger zich ook schuldig heeft gemaakt aan misdragingen, maar ‘in veel beperktere omvang’.||https://www.volkskrant.nl/nieuws-achtergrond/onderzoek-toont-nieuwe-bewijzen-voor-gruwelijke-russische-oorlogsmisdaden~bdf80452/
2022-07-22||Elke hoorzitting over de bestorming van het Capitool beschadigt Trump, ook in zijn eigen partij||Voormalig president Trump mag nooit meer in de buurt van het Oval Office komen. Dat is volgens het dissidente Republikeinse Congreslid Liz Cheney de conclusie die de Amerikanen moeten trekken uit het werk van de commissie die onderzoek doet naar de bestorming van het Capitool op 6 januari vorig jaar. Maar na acht hoorzittingen is het nog onduidelijk hoe ernstig de juridische en politieke wonden zijn die Trump heeft opgelopen. Voorlopig heeft de ‘6 januari-commissie’ het Amerikaanse ministerie van Justitie nog niet het advies gegeven Trump aan te klagen voor zijn rol in de aanval op het Congres. Maar alles wijst erop dat dit gaat gebeuren. In acht strak geregisseerde presentaties probeerde de commissie aan te tonen dat de bestorming van het Capitool geen spontane woede-uitbarsting van Trump-aanhangers was, maar in feite neerkwam op een poging tot staatsgreep. Het voornaamste doel van de commissie was aan te tonen dat Trump wel degelijk wist dat zijn beweringen over de ‘gestolen verkiezingen’ volstrekte ‘bullshit’ waren, zoals zijn uiteindelijk afgetreden minister van Justitie Bill Barr het noemde. Vrijwel zijn hele entourage, inclusief zijn dochter Ivanka, vond dat hij zich moest neerleggen bij de uitspraken van een reeks rechters die de klachten van het Trump-team hadden afgewezen. In de ene na de andere zitting liet de commissie zien hoe Trump zich van allerlei dubieuze methoden bediende om aan de macht te blijven ondanks zijn nederlaag tegen Joe Biden. In staten waar hij van Biden had verloren, zette hij tal van functionarissen onder druk extra stemmen te ‘vinden’ of de kiesmannen van de staat toch aan hem toe te wijzen, hoewel die hem waarschuwden dat dergelijke praktijken illegaal waren. Extra pijnlijk voor Trump was dat de commissie wist te achterhalen dat John Eastman, de bedenker van het plan om vicepresident Mike Pence op 6 januari de bekrachtiging door het Congres van Bidens verkiezing te laten tegenhouden, hem om gratie wilde vragen. Ook enkele Trump-getrouwe senatoren drongen aan op een pardon, een teken dat zij kennelijk beseften dat zij aan iets strafbaars hadden meegedaan. De voorlopig laatste presentatie, die van donderdag, was al even pijnlijk voor Trump. Die toonde duidelijk aan dat hij op 6 januari urenlang niets had gedaan om het geweld van zijn aanhangers te stoppen. Wel was hij druk bezig Congresleden te bellen om hen aan te sporen de bekrachtiging te saboteren. Volgens de commissie een duidelijk bewijs van plichtsverzuim van de president. Cassidy Hutchinson, een medewerker van Trumps rechterhand Mark Meadows, onthulde eerder dat de president zich tijdens de bestorming van het Congres had laten ontvallen dat hij met zijn aanhangers instemde toen ze ‘Hang Pence op’ schreeuwden. Maar het schadelijkst was dat Trump volgens haar de meute had opgeroepen naar het Capitool op te trekken, hoewel hij wist dat sommigen bewapend waren. Trump wilde zich zelfs bij hen aansluiten. Dat zou minister van Justitie Merrick Garland, wiens departement ook bezig is met een onderzoek naar de bestorming van het Capitool, kunnen opvatten als een bewijs dat er bij Trump sprake was van ‘kwade opzet’ toen hij zijn aanhangers aanspoorde om ‘als een gek te vechten’ om hun land te redden. Maar het is nog de vraag of Garland een aanklacht zal aandurven; mogelijk deinst hij terug voor de politieke chaos die dit zou kunnen veroorzaken. Trump zelf zint toch al op een tegenzet: naar verluidt overweegt hij zich al op korte termijn aan te melden als presidentskandidaat voor 2024, zodat hij een extra argument heeft om het hele onderzoek af te doen als een vuile campagnetruc van de Democraten. De onderzoekscommissie wil in september met nog meer onthullingen komen, vermoedelijk over Trumps pogingen opgeroepen getuigen onder druk te zetten. Maar dan moet de commissie dan wel snel te werk gaan. Als de opiniepeilingen kloppen, heroveren de Republikeinen in november zowel het Huis van Afgevaardigden als de Senaat op de Democraten. Het eerste wat zij zullen doen, is de 6 januari-commissie opdoeken, waarmee het gevaar voor Trump afneemt. Ondanks alle onthullingen blijft een ruime meerderheid van de Republikeinen vierkant achter Trump staan. Driekwart van hen beschouwt de hoorzittingen in het Congres als een showproces. Maar het lijkt erop dat het werk van de commissie toch effect heeft. Opiniepeilingen duiden erop dat Trump bij een deel van de partij zijn betovering begint te verliezen. Die politieke schade kan hem mogelijk toch opbreken, als hij in 2024 een opnieuw in het Oval Office probeert te komen.||https://www.volkskrant.nl/nieuws-achtergrond/elke-hoorzitting-over-de-bestorming-van-het-capitool-beschadigt-trump-ook-in-zijn-eigen-partij~be5f302d/
2022-07-22||Diplomatieke doorbraak in Oekraïne-oorlog: Kyiv en Moskou waarborgen graanexport||Oekraïne en Rusland hebben, elk voor zich, met de Verenigde Naties akkoorden gesloten over het hervatten van de graanexport via de Zwarte Zee. De documenten werden vrijdagmiddag in Istanbul ondertekend door VN-secretaris-generaal António Guterres en vertegenwoordigers van beide landen. Ook de Turkse president Recep Tayyip Erdogan woonde de ondertekening bij. Guterres sprak van ‘een baken van hoop’. Turkije bemiddelde bij het tot stand komen van het akkoord en speelt een belangrijke rol bij de uitvoering ervan. Zo moet het de schepen inspecteren die naar Oekraïne varen, om tegemoet te komen aan de Russische vrees dat er wapens naar Oekraïne worden gesmokkeld. Ook moet de Turkse marine de veiligheid garanderen van de vaarroute tussen de Zwarte Zee en de Middellandse Zee. De Bosporus loopt dwars door Istanbul. Een door Oekraïne, Rusland, de VN en Turkije beheerd coördinatiecentrum dat moet toezien op juiste naleving van de afspraken, wordt gevestigd in de Turkse metropool. Het centrum zal worden bemand door technische en militaire experts. Vanuit drie Oekraïense havens, waaronder die van Odesa, zal graan worden vervoerd. Oekraïne gaat zelf de schepen begeleiden. De vaartuigen zijn over het algemeen van commerciële vrachtvervoerders, die garanties nodig hebben dat zij veilig kunnen opereren in het oorlogsgebied. De Oekraïners hebben zeemijnen gelegd in de wateren rond de havens om de Russische marine af te schrikken. Volgens Moskou was dat de voornaamste reden waarom de vaarroute maandenlang niet bruikbaar was. Volgens Kyiv was dat vooral een gevolg van een Russische blokkade. De Russische minister van Defensie Sergej Sjojgoe zei in een reactie dat Rusland niet zal proberen te profiteren van het feit dat de havens worden vrijgemaakt van mijnen. ‘We hebben die toezegging gedaan’, zei hij. Volgens Sjojgoe is Moskou ‘verplichtingen aangegaan die in het document duidelijk worden omschreven’. Het akkoord moet het mogelijk maken dat Rusland en Oekraïne, twee van de grootste graanproducenten ter wereld, weer gaan voorzien in de schreeuwende wereldwijde behoefte aan graan. De oorlog in Oekraïne heeft sterk bijgedragen aan de mondiale voedselcrisis. Vooral in Afrika dreigt hongersnood door de gestokte aanvoer. Eritrea bijvoorbeeld importeert al zijn graan uit Rusland en Oekraïne, Tanzania tweederde van zijn graan. Ook de prijzen van graan en graanproducten zijn omhooggeschoten. In de Oekraïense havens ligt 22 miljoen ton graan te wachten om te kunnen worden verscheept. Doordat de silo’s al maximaal worden benut, wordt de opslag van nieuwe oogsten sterk bemoeilijkt. Door het akkoord moet ook de aanvoer van Russisch graan weer op gang komen. De Europese Unie schrapt handelssancties tegen Rusland die een belemmering vormen voor de Russische export van voedsel, zo zei woordvoerder Maria Zacharova van het Russische ministerie van Buitenlandse Zaken. Volgens haar gaapt er doorgaans echter een enorme kloof tussen de intenties en de daden van de EU. De ‘kortzichtige Europese sancties’ noemde zij als de voornaamste oorzaak van de voedselcrisis in de wereld. Bij de ondertekening vrijdag in Istanbul zaten de afvaardigingen van Oekraïne en Rusland niet aan één en dezelfde tafel. De Oekraïners hadden kort voor ondertekening nog benadrukt geen overeenkomst met de agressor te willen sluiten, alleen met Turkije en de VN.||https://www.volkskrant.nl/nieuws-achtergrond/diplomatieke-doorbraak-in-oekraine-oorlog-kyiv-en-moskou-waarborgen-graanexport~b9f70b7a/
2022-07-22||Het Nederlandse, ooit zo bejubelde poldermodel is stuk. Kunnen we het fiksen?||Nu de Kamer met reces is, en ook de ministers op vakantie zijn om pas in augustus terug te keren om te besluiten over de Miljoenennota; nu de andere helft van Nederland, inclusief de vaste columnisten, op het strand ligt of door bossen struint, kunnen wij eindelijk onder elkaar eens even rustig nadenken. Waarover? Over een nieuw poldermodel. Waarom? Omdat Nederland dreigt af te glijden als we geen manier verzinnen om gedragen besluiten te nemen over serieuze kwesties. We nemen deze week eerst een historisch aanloopje. We schrijven de tweede helft van de jaren negentig. Wim Kok is premier van twee opeenvolgende paarse kabinetten – rood met blauw, de rode sociaal-democraten van de PvdA met de blauwe liberalen van de VVD en D66. Nederland draaide als een tierelier: hoge economische groei, koopkrachtwinst, lage inflatie, lage werkloosheid, een dalende staatsschuld. Het ging in Nederland zo goed dat de buitenlandse pers in steeds groteren getale kwam vragen: hoe flikken jullie dat? The Dutch miracle, luidde het antwoord, was het logische resultaat van het poldermodel. De manier waarop hier, al eeuwenlang, in eendrachtige samenwerking verstandige besluiten worden genomen. De strijd tegen het water, legden we de journalisten van de Financial Times, The Washington Post, de Frankfurter Allgemeine Zeitung, El Païs en Le Monde uit, is een typisch collectieve actie-vraagstuk. Een ringdijk werkt alleen als-ie helemaal gesloten is, en iedereen moet daar al sinds mensenheugenis aan meewerken. Ook als-ie er misschien geen zin in heeft. Samen komen we eruit, omdat het moet. Als logisch vervolg op de polderpraktijk ontwikkelde Nederland zich later tot consensusdemocratie. Regeringen worden gevormd door coalities van partijen, samenwerkingspartners dus, om de doodeenvoudige reden dat een meerderheidsdemocratie er niet in zit in dit verdeelde land. In theorie kan één partij de helft van de Kamerzetels winnen, en in z’n dooie uppie gaan regeren. In de praktijk niet. Samenwerken in de politiek is noodzakelijk. In een coalitie samenwerkende partijen hebben draagvlak nodig voor (soms lastige) besluiten. Daarom hebben het georganiseerde bedrijfsleven (de factor kapitaal) en de georganiseerde werkenden (de vakcentrales die de factor arbeid vertegenwoordigen) óók een stem in het kapittel. De antipolen werken hierbij samen, niet omdat dat per se gezellig is, maar omdat het moet. Wie invloed wil uitoefenen moet meedoen aan het nationale gesprek, en niet langs de zijlijn blijven staan. Het verhaal ging erin als zoete koek. Een tijdlang was het poldermodel (uitgesproken op z’n Engels, wat er een exotisch tintje aan gaf) het belangrijkste journalistieke exportproduct van Nederland. In Duitsland keken ze er niet van op: het Rijnlandse model wordt ook daar met de paplepel ingegoten. Maar de Angelsaksen, de Fransen en de Spanjaarden wisten niet wat ze hoorden: succesvol zijn door samenwerken? Dat klonk wel heel afschuwelijk. Als je de macht eenmaal had ging je die toch niet delen? Maar goed, wat een prestaties! Dit verhaal uit de oude doos dient als contrast. Want er is geen buitenlandse journalist meer die over het poldermodel schrijft. En binnenlands is het evenmin een onderwerp dat groot in de belangstelling staat. Ten onrechte. Want ons model werkt niet meer naar behoren. Ons poldermodel is stuk. En wat we destijds uitlegden aan die buitenlandse journalisten klopte als een zwerende vinger: Nederland kan, als land, alleen succesvol zijn door samenwerking binnen de grenzen. Poldermodel stuk, land stuk. Hier gaan we het de komende weken over hebben. Kunnen we het poldermodel weer aan de praat krijgen? Frank Kalshoven is oprichter van De Argumentenfabriek. Reageren? Email: frank@argumentenfabriek.nl.||https://www.volkskrant.nl/economie/het-nederlandse-ooit-zo-bejubelde-poldermodel-is-stuk-kunnen-we-het-fiksen~bae8f63d/
2022-07-22||Waarom is de Nederlandse voetbalvrouw vooral wit? ‘De angst om buitengesloten te worden speelt mee’||Het valt misschien niet meteen op, maar na een paar wedstrijden op het EK voetbal in Engeland springt het toch in het oog: bijna alle ploegen zijn erg wit, zeker in vergelijking met de mannenteams van dezelfde landen. Dat geldt ook voor Oranje. In het Nederlands mannenelftal is bijna de helft van de selectie van kleur. Bij de vrouwen zijn op dit moment slechts drie gekleurde speelsters: Lineth Beerensteyn, Esmee Brugts en reservekeepster Jacintha Weimar. Een Marokkaanse of Turkse Nederlandse heeft nog nooit het hoogste vrouwenteam gehaald. In de selectie van thuisland Engeland van Sarina Wiegman zijn drie van de 23 spelers gekleurd, bij de laatste wedstrijd van de mannen van coach Gareth Southgate waren het er tien. ‘Je ziet een team dat eigenlijk wit is’, zegt oud-international Eniola Aluko tegen Planetfootball.com. ‘Ik zou niet weten hoe ik het anders moet zeggen.’ De enige echte uitzondering op dit EK is Frankrijk, waar Nederland zaterdag tegen speelt in de kwartfinale. Bij dat land spelen zowel bij de mannen als de vrouwen veel voetballers met een migratieachtergrond. Dat het percentage in veel landen lager ligt, is niet verwonderlijk. Van de jongeren – meisjes én jongens – zonder migratieachtergrond zit 75 procent bij een sportvereniging, blijkt uit cijfers van het Mulier Instituut uit 2020. Bij jongens met een niet-westerse migratieachtergrond is dat 10 procent lager: 65 procent. Bij meisjes is het nog minder: slechts 40 procent. Uit die getallen worden vaak verkeerde conclusies getrokken, zegt Kathrine van den Bogert, universitair docent sport en society aan de Universiteit Utrecht. Dat meiden niet mogen sporten bijvoorbeeld, vanwege hun ouders of hun geloof. Van den Bogert sprak voor haar promotieonderzoek met tientallen meiden die niet in die officiële cijfers voorkomen. Ze bezocht twee jaar lang pleintjes, vooral in de Haagse Schilderswijk, waar ze voetballen. ‘Zij willen allemaal de volgende Beerensteyn of Miedema worden. En spelen bij Barcelona, dat is wel echt de favoriete club.’ De cultureel antropoloog sprak vooral met meiden met een Marokkaans-Nederlandse achtergrond en leerde al snel dat religie nauwelijks een belemmering is om te sporten en voetballen. Wel zag ze dat veel meiden ervoor terugschrikken om de stap naar een club te zetten. ‘Sowieso is het voor veel meisjes nog altijd niet vanzelfsprekend om te gaan voetballen’, zegt ze. ‘Maar voor deze meiden is de drempel nog hoger.’ Clubs liggen vaak niet om de hoek en brengen en halen lukt niet alle gezinnen. Financieel kan het soms lastig zijn. Niet alle verenigingen hebben meidenteams en meedoen in een jongensteam kan een hobbel zijn. Meestal zijn clubs bovendien mannenbolwerken: bestuurders en trainers zijn man, niet zelden wit. ‘Het zijn allemaal redenen waarom ze zich niet bij een club aanmelden of zich er niet op hun plek voelen’, legt Van den Bogert uit. Soms is er sprake van discriminatie of racisme, maar vaak zijn ze ook bang om buitengesloten te worden. ‘Die angst is niet onterecht’, zegt de onderzoekster. ‘Je wordt als meisje vaak als vreemde eend in de bijt gezien. Ze voelen zich niet comfortabel. Daarom hebben ze vaak zoiets van: laat maar zitten dat clubvoetbal.’ In Frankrijk lukt het beter om talenten uit banlieues van grote steden eerst bij clubs te krijgen, waarna ze doorstromen naar voetbalacademies van de Franse bond. Linksbuiten Kadidiatou Diani kreeg bijvoorbeeld, net als Kylian Mbappé, haar opleiding op de academie in Clairefontaine, even buiten Parijs. ‘Ik wist niet eens dat er een Frans vrouwenteam was’, zei de huidige speelster van PSG Feminine tegen Le Parisien. ‘Ik ontdekte het pas in het centrum. Vanaf dat moment realiseerde ik me dat ik er mijn werk van kon maken en op een dag bij dit team kon komen.’ Zo actief is de KNVB niet op jacht naar talent, maar de bond probeert clubvoetbal wel te stimuleren. Bijvoorbeeld via het jaarlijkse schoolvoetbaltoernooi, waardoor international Shanice van der Sanden met voetbal in aanraking kwam. Ook is er het project Ons Voetbal is Van Iedereen dat ervoor moet zorgen dat clubs inclusiever worden: met meer diverse bestuursleden en trainers, waardoor de drempel voor kinderen met een migratie-achtergrond kleiner wordt. Doorstromen naar Oranje gebeurt al wel: Shanice van der Sanden, Lineth Beerensteyn en Esmee Brugts zijn er het voorbeeld van. ‘Niemand kijkt hier echt naar wat voor kleur je hebt’, zegt de laatste. ‘En het valt mij ook niet echt op.’ Bij de nationale jeugdelftallen is wat meer kleur te zien. Maar er haken ook meiden af, bijvoorbeeld omdat ze ervoor kiezen om voor Marokko uit te komen. Waar bijvoorbeeld Hakim Ziyech en Noussair Mazraoui er op latere leeftijd voor kozen om voor Marokko uit te komen, zitten in het Marokkaanse vrouwenteam onder 17 nu al vier meiden die in Nederland zijn opgegroeid. Tot hen behoort Samya Masnaoui, die eerder voor Nederlandse elftallen uitkwam. Ook Dania Mrabti (Excelsior), Sofia Boulghalg (FC Eindhoven) en Djennah Cherif (ADO Den Haag) zitten al in dit team. Cherif figureerde drie jaar geleden nog in een filmpje, waarin ze op bezoek ging bij Lieke Martens. ‘Mijn droom is om net als Lieke Martens voor het Nederlands elftal te spelen.’ Ze werd geselecteerd voor Nederland onder 16, maar was geblesseerd. Niet veel later hengelde Marokko haar binnen. De bond van dat land is zeer actief en heeft een troef: in oktober doet de ploeg onder 17 wel mee aan het WK in India. Nederland wist zich daarvoor niet te plaatsen.||https://www.volkskrant.nl/sport/waarom-is-de-nederlandse-voetbalvrouw-vooral-wit-de-angst-om-buitengesloten-te-worden-speelt-mee~b363389d/
2022-07-22||Russische renteverlaging om roebel te temperen||De bijstelling is groter dan de meeste analisten hadden verwacht. Die hielden rekening met een verlaging van 0,5 procentpunt. Het effect op de koers van de roebel bleef beperkt, de Russische munt verloor 2 procent aan waarde ten opzichte van de dollar. De Centrale Bank heeft sinds de Russische inval in Oekraïne behoorlijk hard aan de knoppen gedraaid. In februari, bij het uitbreken van de oorlog, was één roebel ongeveer 0,013 dollar waard. Door alle sancties die door het Westen aan de Russen werden opgelegd halveerde die koers in zeer korte tijd. Om te voorkomen dat Russen massaal hun geld van de bank zouden halen en om de inflatie een halt toe te roepen, besloot de Russische centrale bank de rente destijds te verdubbelen tot wel 20 procent. Dat was behoorlijk effectief. De munt herstelde zich in april en mei en bleef daarna in kracht winnen ten opzichte van de euro en de dollar. Sindsdien heeft de centrale bank de rente gestaag teruggedraaid om zo de interne markt aan te jagen. Lagere rente betekent immers dat het aantrekkelijker wordt om leningen af te sluiten. Vooralsnog hebben die aanpassingen de stijging van de roebel niet echt kunnen stuiten. De koers piekte eind juni op 0,19 dollar. Die sterke roebel brengt voor de Russische economie weer nieuwe problemen met zich mee. Bijvoorbeeld dat de export van grondstoffen minder geld oplevert, omdat die vaak in buitenlandse valuta worden afgerekend. Mede daarom verwacht de bank de rente in de nabije toekomst nog verder te verlagen.||https://www.volkskrant.nl/economie/russische-renteverlaging-om-roebel-te-temperen~b359252c/
2022-07-22||Het graanakkoord toont hoezeer de situatie op het slagveld de onderhandelingen kan beïnvloeden||Het akkoord dat de export van Oekraïens graan mogelijk moet maken vanuit de resterende Oekraïense havens aan de Zwarte Zee is een lichtstraaltje van goed nieuws in een anderszins nog inktzwarte nacht van oorlogsgeweld. Aan het akkoord is lang gewerkt door Turkije en de Verenigde Naties. Als het er echt toe zal leiden dat schepen (die in Turkije geïnspecteerd zullen worden) weer Oekraïens graan kunnen exporteren, zal dat goed nieuws zijn – voor Oekraïense boeren en de landen in Afrika en elders. Maar eerst moet blijken of het akkoord reëel is, of het zoveelste Russische diplomatieke rookgordijn. In het eerste geval toont het akkoord dat Rusland en Oekraïne via bemiddeling een vergelijk kunnen bereiken op punten met genoeg overlappende belangen. Bij graan zou dat in theorie kunnen: Oekraïne wíl exporteren en moet snel van zijn voorraden af. Rusland heeft al veel graanopslagplaatsen met raketten bestookt en ook veel Oekraïens graan gestolen. Hier speelt dus geen goedertierenheid, maar berekening: wellicht de strijd om de ‘hearts and minds’ van niet-westerse landen en de wens om Europa te verdelen en argumenten te geven en sancties te verlichten. Het akkoord toont hoezeer de militaire situatie op het slagveld de ruimte voor onderhandelingen beïnvloedt. Dat Rusland onlangs het strategisch gelegen Slangeneiland moest opgeven, en nu op zee rekening moet houden met raketaanvallen, speelt een belangrijke rol. Als Ruslands plan om de hele kuststrook in te nemen niet was gestuit op militair verzet, zou er nu niet te praten zijn geweest over een gedeeltelijke opheffing van zijn illegale zeeblokkade. De verleiding te denken dat dit akkoord de opmaat is naar een groter vergelijk is, op grond van wat er op de grond gebeurt, onrealistisch en onjuist. Een staakt-het-vuren zou Rusland een militaire adempauze geven, en tijd om een nieuw offensief voor te bereiden. Poetin probeert met de hand aan de gaskraan het Westen te verdelen en onder druk te zetten om Kyiv tot een politieke kniebuiging te dwingen, een die het militair niet maakt. De Russische oorlogsmachine kampt met structurele problemen, die nog verergerd worden door de aankomst van moderne westerse wapensystemen op het slagveld. Dat een deal met Poetin op dit moment geen optie is, leert een blik op bezet gebied. De OVSE publiceerde onlangs een rapport met schokkende berichten uit de ‘filtratiekampen’ waar Oekraïners doorheen moeten voordat ze – ook volstrekt illegaal – naar Rusland gebracht worden. De berichten over vervolging, verkrachting, martelingen en ‘verdwijning’ van Oekraïners in bezet gebied zijn talrijk. En Rusland erkent openlijk, deze week nog bij monde van buitenlandminister Lavrov, dat het veroverd gebied gaat opslokken. Een ‘bevroren conflict’ betekent dus in feite het accepteren van een schrikbewind en gedwongen russificatie voor miljoenen Oekraïners. Dat is niet alleen voor Kyiv onacceptabel, maar ook voor de westerse bondgenoten. Intussen flirt Hongarije druk met Moskou. Dat moet de uitzondering blijven die de regel bevestigt. Westerse landen denken nu na, berichtte The Washington Post, over het sturen van moderne jachtvliegtuigen (die op zijn vroegst volgend jaar door Oekraïne gebruikt zouden kunnen worden). Daaruit spreekt gelukkig het besef dat toegeven aan Poetin vanwege economische tegenwind geen oplossing biedt, maar het probleem juist zal verergeren.||https://www.volkskrant.nl/columns-opinie/het-graanakkoord-toont-hoezeer-de-situatie-op-het-slagveld-de-onderhandelingen-kan-beinvloeden~b80a0555/
2022-07-22||In een vrolijk bananenpak  schetst circustheatermaker Monki een regenboog van optimisme ★★★★☆||Misschien moet je, om je sombere blik op de toestand van de wereld te kantelen, af en toe op je kop aan een paal gaan hangen. Benjamin Kuitenbrouwer, artiestennaam Monki, slingert tijdens 60% banaan zijn getrainde circuslichaam in alle richtingen van paal naar paal. In deze solo zet de Nederlandse circustheatermaker zijn specialiteit op de dubbele Chinese paal in om een op feiten gebaseerd, optimistisch wereldbeeld te onderstrepen. Monki gebruikt grappige visuele effecten om saaie statistieken over de wereldbevolking inzichtelijk en aanschouwelijk te maken. In zijn vrolijk makende, sociaalwetenschappelijke redenering vertegenwoordigen drie palen de y-assen op een schaal van slim gekozen jaartallen: het naoorlogse 1950 (met schrikbarend hoge gemiddelden voor kindersterfte en extreme armoede), zijn geboortejaar 1988 (met de start van een grootschalige poliovaccinatiecampagne) en 2022 (waarin oorlogsdreiging en klimaatrampen dichterbij voelen dan ooit). Met kleurige sjorbanden trekt hij al tuimelend tussen de palen lijnen rond aantallen en percentages. Wanneer de grafieken zo snel stijgen dat zelfs hij er boven op zijn palen niet meer bij kan, vraagt hij steun aan toeschouwers om met schoffel en hark de toekomstverwachting in de lucht te houden. Monki lardeert zijn betoog met zelfspot en relativerende grapjes. En hij ontkent niet de ernst van urgente problemen zoals machts- en kansenongelijkheid en de kwetsbare toestand van het klimaat. Maar in zijn vrolijke bananenpak – we delen 60 procent van de genen met de gele vrucht – schetst hij een in de wind wapperende, grafische regenboog van optimisme. Monki volgen? Doen! Maar niet al te letterlijk. Want pas op: 29 procent van de bedrijfsongevallen ontstaat door ‘vallen vanaf hoogte’.||https://www.volkskrant.nl/cultuur-media/in-een-vrolijk-bananenpak-schetst-circustheatermaker-monki-een-regenboog-van-optimisme~b3bb4efb/
2022-07-22||Akkoord over één cao voor alle bagageafhandelaars||Volgens de FNV is door de nieuwe cao concurrentie op arbeidsvoorwaarden niet meer mogelijk en stijgen de lonen de aankomende drie jaar flink. Het uurloon van de afhandelaars gaat met 3 procent per jaar omhoog en het startsalaris komt uit op 14 euro per uur. De salarissen waarnaar medewerkers kunnen doorgroeien, stijgen mee. Voor sommige afhandelaars komt dat volgens de FNV neer op wel 20 procent inkomensgroei in de komende drie jaar. Ook verdwijnen de jeugdloonschalen en worden de onregelmatigheidstoeslagen aangepast. Onder de cao vallen zo’n 3.000 mensen die werken bij afhandelbedrijven Aviapartner, Axxicom Airport Caddy, dnata, Menzies Aviation, Swiss­port en Viggo. Afhandelaars bij KLM hebben een aparte cao. ‘Met deze cao is er een bodem gelegd en kunnen we de race naar de bodem achter ons laten’, stelt Michel van de Stolpe, voorzitter van de Werkgeversvereniging Passagiers- en Bagageafhandeling Luchtvaart (WPBL). ‘We zijn ervan overtuigd dat onze bedrijfstak nu nog aantrekkelijker wordt.’||https://www.volkskrant.nl/economie/akkoord-over-een-cao-voor-alle-bagageafhandelaars~b4fa6a07/
2022-07-22||Verzamelen patiëntengegevens is discriminatie||Het voornemen van de Nederlandse Zorgautoriteit (NZa) om geanonimiseerd patiënten­gegevens te gaan verzamelen over psychiatrische patiënten is de zoveelste discriminerende en schofferende beleidsmaat­regel waar psychiatrische patiënten mee geconfronteerd worden. Deze achterstelling van de psychisch zieke mens ten opzichte van de somatisch zieke, bestaat al lang en duurt dus voort. Het dieptepunt was tot nu toe het extra eigen risico voor de geestelijke gezondheid­­s­­zorg (ggz) . Waarom verzamelen we geen gegevens over somatisch zieke mensen? Daar groeit immers de zorgvraag ook meer en meer, en is het verbruik van de zorg lang niet altijd zinnig en nodig. Ik ben benieuwd naar de reactie van de NZa op deze vraag. Of nee, laat ook maar, stel je voor dat ze het nog gaan doen ook. Het verzamelen van gegevens van patiënten klinkt allemaal mooi: geanonimiseerd, beveiligd en met het doel de zorgvraag te kunnen voorspellen. Dat laatste gaat echter niet werken, daarvoor is de genese van de zorgvraag veel te complex. Anoniem, dat zal. Maar wie garandeert de burger dat nu verzamelde gegevens niet voor een ander doel gebruikt gaan worden, mocht dat later handig blijken? Ik zal mijn patiënten dan ook adviseren om steevast bezwaar te maken tegen deze registratie. In de tussentijd blijft het voor mij als huisarts bijna onmogelijk om ernstig zieke complexe psychiatrische patiënten in zorg te krijgen bij de ggz. Rob Bakx, Santpoort-Noord Mooi dat er ook een jonge arts opgevoerd wordt in het artikel over intuïtie. Mijn eigen ervaringen in de zorg hebben me geleerd dat er naast vrijwel altijd ervaren collega’s die ‘iets’ zorgwekkends constateerden terwijl de parameters (nog) niets uitwezen, óók altijd betrokken verpleegkundigen waren. Zelf heb ik tweemaal ervaren dat mijn intuïtie serieus werd genomen en tot nader onderzoek leidde dat inderdaad nog premature complicaties bevestigde. Hopelijk houdt de toename van protocollen op basis van algoritmes oog voor het unieke van elk mens. Zodat er tijd en ruimte is om op basis van kennis en kunde goed te kunnen observeren. Mariska Jansen, oud-verpleegkundige, Harlingen Sander Donkers slaat weer de spijker op de kop als hij schrijft over zijn onbehagen over het massale boerenprotest alsof dat de stem des volks is. Vanaf vandaag laat ik mijn stem zien: een groene boerenzakdoek aan mijn fiets. We kunnen niet zonder boeren. Maar ze zijn niet heilig. En de veestapel moet drastisch ingekrompen. Dingena Donner, Wageningen De cartoon van Bas van der Schot waarin de mensheid kopje-onder gaat, doet me denken aan een uitspraak van mijn vader. Hij had een fruitbedrijf waarin hij zo af en toe veel last had van brandnetels. Die bespoot hij met een gif waardoor de planten zo hard gingen groeien dat ze afstierven. Wij dienen onszelf het gif toe. Ik vraag me af in welke fase van het ‘doodgroeien’ wij ons bevinden. Ab van der Deure, Zwaag De kop ‘Trekt Brussel niet te veel macht naar zich toe door lidstaten gasquota op te leggen?’ heeft een negatieve klank die naar mijn idee misplaatst is. Het is juist goed dat de Europese Commissie deze voorstellen doet. Hiermee voorkomt zij dat we eerst een crisis door moeten van landen die twijfelen en aarzelen, burgers en het bedrijfsleven geruststellen en dat ministers per land het wiel gaan uitvinden om de gascrisis te boven te komen en pas na maanden gaan roepen dat Brussel moet komen helpen om al die Europese ministers en aanmodderende politici uit de brand te helpen. Naar mijn idee had de kop boven de analyse moeten zijn: ‘Gelukkig neemt de Europese Commissie net op tijd het voortouw om Europa door de gascrisis te loodsen.’ Jules Kneepkens, Utrecht Leo Lucassen schrijft over de problemen met de opvang van asielzoekers in Ter Apel. In het stuk verwijst hij ook naar het strenge Deense en Britse beleid voor asielopvang, dat erop gericht is het aantal asielzoekers zo veel als mogelijk te beperken. Dit beleid is ook zeker discutabel, met name de vraag of het nog voldoet aan het vluchtelingenverdrag van de Verenigde Naties en de internationale mensenrechtenverdragen. Lucassen gaat echter een stap verder. Volgens hem is de rechtvaardiging van dit beleid gegrond in het ‘uiteindelijk racistische’ argument dat asielzoekers uit Afrika en het Midden-Oosten zich niet aan de Europese normen en waarden zouden kunnen aanpassen of deze normen zelfs zouden willen ondermijnen. Ongeacht of men het standpunt van Lucassen ondersteunt of verwerpt, hij stelt hiermee dat iedereen die een voorkeur heeft voor de Deense en Britse opzet gedreven wordt door racistische motieven en principes. Dat is niet alleen een uitermate platte bewering maar ook extreem contraproductief. De insinuatie van racisme is goedkoop en dodelijk voor elk debat, iets wat men van een minder slimme opinieschrijver nog zou kunnen accepteren, maar absoluut niet van een hoogleraar arbeids- en migratiegeschiedenis in Leiden. Hüsnü Yegenoglu, Amsterdam Een nieuw winkelconcept van de Aldi: je tas volladen en naar huis gaan. Inpakken en wegwezen dus. Afrekenen hoeft niet meer, dat wordt voor je gedaan. Ondertussen word je in de gaten gehouden door honderden camera’s en scanners. De vraag is: wat is het doel van dit experiment, is er vraag naar en rechtvaardigt dit de aanschaf en inzet van zoveel apparatuur? Het enige dat ik bedenken kan is dat je niet meer hoeft te wachten bij de kassa.En wat is er nu zo erg aan wachten? Dat moet je voor de stoplichten toch ook? Gaan we dat voortaan ook zelf doen? Joan Vermeulen, Utrecht Bij deze wil ik een petitie starten om Delphine Lecompte te houden als columnist. Een verademing om weer eens iets te lezen van een mens die niet meent alles te weten, te kunnen en hoe en wat je moet en mag voelen. Om diezelfde reden mis ik de bijdrages van Gerbrand Bakker ook enorm. Corien Neleman, Breda Mariette van Schaik heeft niet veel op met Nederlanders die een airco in huis gebruiken. Ik ben het volledig eens met haar dat het zinloze gevlieg door heel Europa voor een paar dagen uit verwerpelijk is. Maar daar kan ze het beter bij houden. Zelf woont ze in de bergen van Zuid-­Spanje en zegt dat niemand daar verwarming tot 21 graden, en al helemaal geen airco heeft. Ik betwijfel of zij ieder huishouden goed heeft onderzocht op die 21 graden. Maar ik ben vooral benieuwd naar hoe zij de dagen bij extreme hitte doorbrengt. Wellicht aan de rand van haar zwembad in de schaduw van bergen en gewas, of op terrasjes? Ik en vele medelanders zijn na een zware werkdag tijdens een hete periode echt toe aan een koele avond en nacht om de volgende dag weer gezond door te komen. Ik vraag om een beetje begrip daarvoor. Ed van der Wal, Almere Elke keer als er weer ergens een burgemeester wordt benoemd, krijg ik een steek in mijn democratische hart. Nu is het Eindhoven waar via een vertrouwens­commissie in een besloten vergadering een voordracht aan de gemeenteraad wordt gedaan. Op deze schimmige manier wordt Jeroen Dijsselbloem daar de nieuwe burgemeester. Nu gaat het mij niet om Dijsselbloem, want ik denk dat hij een krachtig en capabel bestuurder is. Maar de geheimzinnige wijze waarop dit gaat, recht tegen elk democratisch principe in. Wie zijn die andere kandidaten, en waarom mag de bevolking van Eindhoven zich er niet over uitspreken? Zo geef je wel heel makkelijk voer aan die vreselijke partij (FvD) die zegt dat de elite de baantjes verdeelt en daar het volk buiten wil houden. Er is werkelijk geen enkel argument tegen het laten kiezen van de burgemeester door de eigen inwoners, we zijn zo’n beetje het enige land waar we dit niet toestaan. Er wordt wel gezegd dat bij vrije verkiezingen het gevaar bestaat dat de populisten aan de macht komen. Maar als je dat vindt, dan heb je wel heel weinig vertrouwen in je eigen bevolking. En je kunt toch niet zeggen dat landen als Noorwegen, Zweden, Finland, Denemarken en Zwitserland, allemaal landen waar ze hun burgemeesters kiezen, slecht bestuurd worden? Nee, de politieke partijen willen gewoon hun macht niet opgeven, en dat stemt treurig in een tijd dat het vertrouwen in hen toch al zo laag is. Zelfs de partij die hier in 1966 voor is opgericht, zwijgt in alle talen. Gerard Jensen, Capelle aan den IJssel Oranjekeeper Sari van Veenendaal verlaat het toernooi, Lieke Martens verlaat het toernooi... Ik ben nu 68 en voetbal vanaf mijn 6de jaar. Ik dacht altijd dat voetbal een teamsport was, daar hameren de gelouterde coaches althans vooral op. De feiten wijzen echter naar het grote geld. Zie ook De Ligt, die zou meebouwen aan een nieuw Juventus – hop, weg! Mijn punt: in een toernooi ‘groei’ je als elftal en zeker als nationaal elftal, waar het geld er even niet toe doet. De saamhorigheid, de bezieling, het enthousiasme, het stimuleren, het-gaan-voor-elkaar, het mopperen. Je doet het met elkaar. Dan ga je toch niet weg? Je blijft. Je bent een stimulans voor je team, voor de invallers, voor de saamhorigheid en voor de winnaarsmentaliteit. Of wordt het hotel dan opeens te duur voor de KNVB? Tom de Romijn, De Meern Zou het niet veel beter zijn asielzoekers te gaan opvangen in leegstaande kerken in plaats van op een cruiseschip? Er bestaat een hele lijst van leegstaande kerken overal in het land (zie reliwiki.nl), waar het naar mijn mening eenvoudiger en vooral veel sneller te regelen is dat daar asielzoekers op een menswaardige wijze ondergebracht kunnen worden. Ik mis eigenlijk al heel lang de spontane inbreng van de kerk zelf in deze kwestie. Past opvang niet vanzelfsprekend binnen de waarden van de kerk? Camiel van Riel, Nieuwegein Geert Wilders (PVV) tweette pas dat staatssecretaris Van den Burg (VVD) ‘gek geworden is’ omdat hij cruiseschepen voor de kust wil gebruiken voor het verblijf van asielzoekers. ‘Ze terugsturen kan natuurlijk wel’, voegde hij eraan toe. Zou de staatssecretaris beseffen dat hij met zijn buitengaats-plan de grens tussen extreem-rechts en ‘fatsoenlijk rechts’ onzichtbaar maakt? Ik vrees van wel. Pim Ligtvoet, Amsterdam Psychiaters en psychologen moeten sinds 1 juli informatie over hun patiënten delen met de toezichthouder, de Nederlandse Zorgautoriteit (NZa). Een actiegroep van deze behandelaren met als motto ‘Stop de benchmark’ is daarop tegen en overweegt naar de rechter te stappen. In het nabije verleden bestond de Stichting Benchmark ggz (SBG). Die kon op basis van gegevens die door ggz-instellingen werden aangeleverd, de aard, de omvang en de resultaten van behandeling inzichtelijk maken. Dat gebeurde onder meer door Routine Outcome Monitoring (ROM), waarin ook de ervaringen van patiënten werden meegenomen. Ook hiertegen was veel oppositie van (dezelfde?) behandelaren. Aanvankelijk omdat ze beweerden dat patiënten hun resultaten helemaal niet konden beoordelen, later doordat ze de patiëntenbeweging en privacy-waakhond betrokken in hun verzet omwille van de privacy. En met succes: de Stichting Benchmark ggz werd in 2019 opgeheven. Ook de enorme hoeveelheid met zorg aangeleverde ROM-gegevens van ggz-instellingen is vernietigd. Daarmee is veel kostbare informatie over psychiatrische behandeling verloren is gegaan, waarmee dit waarschijnlijk het grootste datakerkhof van Nederland is. Nu tracht opnieuw een groep psychiaters en psychologen het inzicht in wie zij behandelen (niet eens hoe en wat, laat staan het resultaat daarvan) te voorkomen en opnieuw met als (schijn)argument de privacy van hun patiënten. Zij gaan er kennelijk van uit dat een toezichthouder (de NZa) toezicht kan houden zonder gegevens. Zo blijft de ggz een ‘black box’. Patiënten noch financiers noch premiebetalers zijn hiermee gediend. Arie Berg, verpleegkundig specialist ggz, Apeldoorn||https://www.volkskrant.nl/columns-opinie/verzamelen-patientengegevens-is-discriminatie~bb72b292/
2022-07-22||VWS heeft nog maanden nodig voordat Sywert-appjes gepubliceerd kunnen worden||Dat staat in een brief die minister Conny Helder (Langdurige Zorg) en Ernst Kuipers (VWS) vrijdag aan de Tweede Kamer hebben gestuurd. Coalitie- en oppositiepartijen hadden gevraagd om openbaarmaking van sms’jes en whatsappberichten van enkele VWS-kopstukken over de Sywertdeal, na berichtgeving van de Volkskrant dat het departement al sinds januari 2022 een vonnis van de rechtbank negeert en in plaats daarvan dwangsommen betaalt van inmiddels 15 duizend euro. De Volkskrant vraagt sinds mei 2021 om de interne communicatie van ex-minister Martin van Rijn, Hugo de Jonge en topambtenaar Mark Frequin, die destijds betrokken waren bij de omstreden mondkapjesdeal met Van Lienden. Na herhaaldelijk weigeren van VWS oordeelde de rechtbank van Amsterdam dat het departement in moest gaan op het verzoek tot openbaarmaking. Volgens de rechter gaat het om specifieke informatie over een beperkte tijdsperiode. Ook wees de rechter op het ‘journalistiek belang’ van het verzoek. De twee ministers spreken in hun brief niet tegen dat het verzoek goed uit te voeren is, maar ze wilden de afgelopen vijftien maanden geen voorrang geven aan de Sywertdocumenten. ‘Prioritering van een individuele zaak brengt ook mee dat minder capaciteit beschikbaar is voor de afhandeling van andere Woo-verzoeken (Wet open overheid, red.), waarmee andere verzoekers worden benadeeld.’ Het ministerie belooft vanaf nu wel voorrang te geven aan het verzoek, maar zegt nog maanden nodig te hebben voordat de door de Volkskrant opgevraagde chatberichten naar buiten kunnen komen. Het ministerie zegt dat het niet sneller kan, ook al zijn de berichten al eerder verstrekt aan de onderzoekers van Deloitte die in opdracht van VWS een feitenrelaas schrijven over de mondkapjesdeal. Dat rapport zal ergens in september verschijnen. In de tweede helft van augustus wil het departement wel andere documenten over de Sywertdeal naar buiten brengen, maar het is niet duidelijk waar het departement dan op doelt. De Volkskrant vroeg in mei 2021 specifiek inzicht in chatgesprekken. Het ministerie van Financiën was al maanden geleden in staat om die berichten te openbaren voor een eigen topambtenaar die betrokken was bij de Sywertdeal. VWS zegt het te betreuren niet aan de door de rechter opgelegde termijn te kunnen voldoen. Dat er dwangsommen worden betaald, zou geen keuze zijn, maar een onvermijdelijkheid wegens capaciteitsgebrek op het departement. De Volkskrant legt zich niet neer bij het verweer van VWS en tekende vrijdag beroep aan bij de rechter.||https://www.volkskrant.nl/nieuws-achtergrond/vws-heeft-nog-maanden-nodig-voordat-sywert-appjes-gepubliceerd-kunnen-worden~b8a27189/
2022-07-22||Pier Eringa leidde tal van organisaties: ‘Soms moet je zeggen: ik heb besloten dat...’||Wandel met Pier Eringa door het Langeland Ziekenhuis in Zoetermeer en je ziet: elke medewerker wordt door de ziekenhuisdirecteur begroet. Komt hij op bezoek bij de Volkskrant, in het gebouw van DPG Media in Amsterdam, dan is het niet anders. ‘Ik heb een zwak voor mensen in de uitvoering, of het nou de mevrouw of meneer is bij de receptie of in de schoonmaak. Ik heb er lol in om een praatje te maken en ik vind het vreselijk van belang dat zij ook worden gezien. In de tijd dat ik directeur was van ProRail moest ik daarvoor langs locaties in het hele land. Mijn secretaresse wist: ik moet af en toe een dag blokkeren voor zo’n rondje. Ik kan en wil niet begrijpen dat zo veel leidinggevenden zo onzichtbaar zijn, zich laten opslokken door bestuurskamers en vergaderzalen.’ Uit die tijd bij ProRail, van 2015 tot 2019, is Eringa het bekendst. Hij was een spoorbaas die de publiciteit zocht en soms openlijk tegen een bewindspersoon inging. De prestaties van ProRail verbeterden in die periode. Meer recent kwam hij in het nieuws toen hij werd aangetrokken om Testen voor Toegang te leiden, toen de overheid negatieve coronatests eiste voor horeca, theaters, musea en bioscopen. Eerder was Eringa onder meer korpschef in Flevoland, gemeentesecretaris in Nijmegen en ceo bij vervoersbedrijf Transdev. Een ziekenhuis leidde hij ook ooit al eens, het Albert Schweitzer in Dordrecht. ‘Ik wissel weleens van tak van sport. Maar je moet mij niet vragen om grote problemen in een luierfabriek op te lossen of zo veel mogelijk blikjes cola te verkopen. Daarvoor ben ik te veel een publiekeling.’ Leidinggeven is wel een constante. ‘Als oudste van zes kinderen kreeg ik op de melkveehouderij van mijn ouders veel verantwoordelijkheidsgevoel mee. Als zij achter bij de koeien werkten, was het: zorg jij dat er voor in huis geen gedonder is. En vanaf mijn 12de zei mijn vader: ga maar aan de slag bij een buurman, want wij hebben handjes genoeg.’ Bij het rondlopen en praatjes maken krijgt Eringa veel kritische vragen. ‘Soms moet je zeggen: dit kunnen we niet oplossen. Maar vaak denk ik: waarom regelen we dit niet? Het kunnen kleine dingen zijn die veel verschil maken. Bijvoorbeeld dat mensen die in een ziekenhuis 24 uur per dag moeten werken geen fatsoenlijke koffie kunnen krijgen, of een gezonde warme maaltijd buiten kantooruren. Daar kunnen allerlei praktische bezwaren tegen zijn, maar dan ga ik op enig moment ook zeggen: ik heb besloten dat... Dat moet je niet iedere dag zeggen, maar soms moet je duidelijk maken dat er geen ruimte is voor onderhandeling. ‘Tegen je eigen medewerkers is dat nog betrekkelijk makkelijk. De oefening voor gevorderden is dat je het ook zegt tegen je bazen, je opdrachtgevers of toezichthouders: ik heb besloten dat...’ En zo’n opstelling mist Eringa in de hedendaagse bestuurswereld. ‘Ik begrijp het wel. Zelf ben ik opgeleid als politieofficier en bij ons werd erin gepompt: je bent ondergeschikt aan het gezag. Logisch. Als uitvoeringsorganisatie mag je niet alles maar doen, want het moet democratisch zijn geborgd. Maar voor je het weet, kijk je voortdúrend omhoog en maak je jezelf wijs dat je alleen maar dingen kunt doen als het bevoegde gezag het goed vindt. Dat zie ik veel te veel. ‘Het is zo doorgeslagen dat mensen in het land niet eens weten: wie is eigenlijk de baas van de Belastingdienst? Of van het Openbaar Ministerie of de rechterlijke macht? Wie weet wie de bazen van het COA zijn, het Centraal Orgaan opvang asielzoekers? Of de Immigratie- en Naturalisatiedienst, de IND, waar grote problemen spelen? Mijn pleidooi is: wees ondergeschikt aan het gezag, maar wel mét gezag. Ik denk dat Nederland geholpen is met steviger leiding op uitvoeringsorganisaties die soms tegen politiek en beleid kan zeggen: beste mensen, wij moesten dit maar niet meer doen zo.’ ‘Maar ook aan leveren en presteren, uiteraard. Wil je een grote mond hebben, dan hoort dat daarbij. Een baas van de Belastingdienst heeft alleen recht op een podium als hij ook laat zien dat hij intern de boel voor elkaar heeft. De baas van NS, Schiphol, wie dan ook, net zo.’ ‘Overkomt een crisis je? Of heb je die zelf georganiseerd? Vaak als je goed kijkt hoe een crisis is ontstaan, dan had je hem kunnen zien aankomen. Waar gingen de oranje en rode lampjes branden? De uitvoeringsorganisatie had ze moeten zien en op tijd en duidelijk van zich moeten laten horen. Ik merk door rond te lopen in het ziekenhuis al dat de bedden te vol of te leeg zijn. Ik kan het zien aan het aantal auto’s op de parkeerplaats. Dan moet je zeggen: beste mensen van beleid, wij van de uitvoering gaan ons nu tóch een beetje bemoeien met dat beleid.’ ‘Ik vind dat te makkelijk. Ik lees het ook in onderzoeken, dat politiek en beleid te weinig oog hebben voor de uitvoering. Maar dat is ook wel een zielige opstelling van de uitvoeringsorganisaties. Dat heb je je laten gebeuren. Je kunt gaan zitten wachten tot je de goede aandacht krijgt of je maakt daar zelf werk van. Dat vraagt lef, een onafhankelijke opstelling. Niet te bang zijn als je eens een lelijk appje krijgt van een staatssecretaris of hoge ambtenaar. Alleen als je je gedeisd houdt en de veilige weg kiest, ja, dan kom je achteraf tot de conclusie: nou nou nou, politiek en beleid hebben te weinig aandacht voor ons. ‘Ik geloof niet in een nieuwe bestuurscultuur waarin de politiek heel anders zal omgaan met uitvoeringsorganisaties. Ik geloof er ook niks van dat beleidsambtenaren plotseling nu de uitvoering erg gaan waarderen. Die zitten zo dicht op de macht, die hebben hun bewindsman of -vrouw te dienen. En die heeft een coalitieakkoord uit te voeren. Dat is al decennia zo en daar heb ik ook veel respect voor. Maar de uitvoering goed laten lopen is wat anders, neem me niet kwalijk. Eis je plek op.’ ‘In zoverre heeft het beleid daar wel mee te maken dat topambtenaren nu vaak rouleren en in klasjes zitten waarin ze een eenduidige cultuur aangeleerd krijgen. Die kunnen erg bezig zijn met: krijg ik geen kras op de neus? Daardoor benoemen ze niet snel moedige, onafhankelijke types op uitvoeringsorganisaties. Dat zouden ze wel moeten aandurven, raden van toezicht en raden van commissarissen ook. Stevige uitvoeringsbaasjes, die blijven benoemen wat moet worden benoemd. ‘Vergelijk de huidige korpschef van de Nationale Politie, Henk van Essen, met iemand als Eric Nordholt, die in de jaren negentig korpschef was in Amsterdam. Nordholt hield net als andere korpschefs nieuwjaarstoespraken waarin hij maatschappelijke thema’s agendeerde en die flink werden opgepikt. De korpschefs van de grote steden wonnen samen ooit de Machiavelliprijs voor overheidscommunicatie. ‘Kijk naar de zeer zichtbare Arthur Docters van Leeuwen, die toen de hoogste baas was van het OM, en zet die af tegen Gerrit van der Burg nu. Van der Burg is veel minder zichtbaar en lijkt volgzamer. Ik ken hem goed, een prima vakman en uiterst integer. Maar om nou te zeggen: daar heb je een gezicht waarmee de strafrechtketen zijn invloed laat gelden, dat denk ik niet. ‘Ik maak me er boos over als het OM besluit een heel aantal zaken niet voor de rechter te brengen vanwege capaciteitsgebrek bij de rechtbank. Dat is zo slecht voor de geloofwaardigheid. Het OM is de spil in het strafrecht, moet zoiets zien aankomen.’ ‘Oké, toen was de slinger misschien te ver naar de andere kant doorgeslagen. Maar de balans moet terug. Als uitvoeringsorganisaties niet krachtig signaleren wat er misloopt, kunnen politici steeds geschokt reageren. Als er achterstallig onderhoud is aan bruggen, wegen en viaducten. Of als blijkt dat er veel te diep is gesneden in defensie. Hebben die politici dan hun ogen niet open gehad? Of hadden uitvoeringsorganisaties scherper moeten zijn: als je deze politieke keus maakt, dan is dát het gevolg. ‘Durf boodschappen te brengen die moeilijk zijn voor een bewindsman of -vrouw. Want ja, die krijgt daar weer lastige vragen over. Mijn indruk is dat signalen nu vooral heel zachtjes moeten blijven om dat te voorkomen, met als gevolg dat vraagstukken niet worden opgelost.’ ‘Toenmalig staatssecretaris Van Veldhoven kwam met een OV-plan voor 2040 en toen heb ik als directeur van ProRail gezegd: vergeet ten eerste de regio niet en maak er ten tweede 2030 van. Dat had ik eerst intern gezegd, maar dan merk je: dit komt niet sterk genoeg door. Dus daarna in het openbaar. Dat heeft de vriendschap tussen mevrouw Van Veldhoven en mij niet vergroot. Dan krijg je lelijke appjes en telefoontjes. Toch kwam er wel meer aandacht voor aansluiting van de regio. ‘Een andere kwestie was dat mensen binnen ProRail tegen mij zeiden: Pier, we moeten af van de gevaarlijke overwegen. Op het departement zeiden ze: het risico op ongevallen is nog steeds laag en het kost heel veel, dus helaas pindakaas, we maken daar geen geld voor vrij. Toen zijn wij begonnen overwegen af te sluiten met betonblokken. Je zag door de berichtgeving het sentiment veranderen. En dan is het zo mooi: uiteindelijk geeft het departement jou de opdracht iets te doen dat je zelf wilde, maar niet mocht. ‘Soms moet je even mee in het spel van beleid en politiek. Dat verwijt kreeg ik ook wel: Pier, jij zit politiek te bedrijven. Ik zei: ik wil graag dingen voor elkaar krijgen. Ik vind dat als de politie ziet dat te veel verwarde mensen in het wild rondlopen waar de politie veel tijd aan kwijt is en waardoor ook lelijke incidenten plaatsvinden, dan moet die veel harder dat spel spelen. De beste aanpak van zware criminaliteit, het terrein dat de politie op straat is verloren aan boa’s, de vele zedenzaken op de plank en het debat over het gedogen van drugs: in al die discussies is de politie volgend in plaats van leidend, terwijl het toch de politie is die er de meeste ervaring mee heeft. ‘Ik vind het ook belangrijk omdat het vertrouwen in de politiek niet heel hoog is. Dan zou het prettig zijn als mensen wel vertrouwen houden in de uitvoeringsorganisaties. Dat ze toch iets zien waar ze op kunnen rekenen. ‘Het helpt als je Kamerleden een inkijkje geeft, en beleidsambtenaren. Maar haal óók journalisten naar binnen. En we moeten niet doen alsof meteen je kop eraf gaat. Ik heb er wel gedoetjes mee gehad, maar het werd ook gewaardeerd. Als je levert en presteert, is de kans dat je makkelijk opzij wordt geschoven vrij klein.’ ‘ProRail is zelfstandig, maar het plan was dat de overheid er meer rechtstreeks iets over te zeggen zou krijgen. Daar geloofde ik niet in en dan moet je ook de uiterste consequentie trekken. Het is niet geloofwaardig om daar dan aan mee te werken.’ ‘Ik ben niet per se voor alles door de markt of alles door de overheid. Je zoekt de juiste mix. Met Testen voor Toegang heb ik gezien dat als er iets heel snel moet gebeuren en de overheid heeft daar geld voor over, dat het heel goed werkt om dat aan slimme mensen van marktpartijen over te laten. Ik zou het bijvoorbeeld ook best een goed idee vinden voor de vastgelopen hersteloperatie in de toeslagenaffaire: laat dat niet zo’n Belastingdienst zelf oplossen, maar zet daar voor korte tijd even een buitenboordmotor tegenaan.’ ‘De Raad van State zegt eigenlijk: als je de vraag niet kunt beantwoorden wat die overheidscontrole oplost, moet je het niet doen. Ik voeg daaraan toe dat het wel een nadeel zou hebben: naarmate je dichter op de overheid en de politiek komt te zitten, is de kans groot dat je je richt naar de macht in plaats van op het maatschappelijke vraagstuk dat je moet oplossen.’ ‘De vraag is of je die afstand organisatorisch moet dichten. Je kunt beter inhoudelijk meer aansluiten. En dat doe je door het beleid meer te voeden met de kennis en kunde bij de uitvoeringsorganisaties. Er werken meer mensen met spoorkennis bij NS en ProRail dan op het ministerie, hoor. Dus hoezo mogen die het beleid niet bedenken? Organisatorisch moet je ruimte houden om iets te vinden en te zeggen, maar inhoudelijk is het helemaal niet goed om beleid en uitvoering los te knippen. Dat is alsof je het hoofd van de romp scheidt.’ In de Volkskrant-podcast Stuurloos legt politicus Pieter Omtzigt aan Kustaw Bessems uit dat burgers het direct merken als de Kamer geen goede informatie krijgt. Omtzigt denkt dat het tijd wordt voor leiders aan wie je de ernst kan afzien en vraagt aandacht voor een groep die economische bescherming wil maar cultureel behoudender is:||https://www.volkskrant.nl/columns-opinie/pier-eringa-leidde-tal-van-organisaties-soms-moet-je-zeggen-ik-heb-besloten-dat~b74a96f7/
2022-07-22||Eugene een atletiekstad? Welnee, Eugene is een zorgvuldig opgebouwde illusie ||Vijftien uur hebben Jan en Lyle Hadlock vanuit Cedar City in Utah gereden om naar de WK atletiek in Eugene te komen. Alle dagen zit het echtpaar op de tribunes van Hayward Field. Vaak in de brandende zon op de Oosttribune, soms in de schaduw aan de andere kant, maar steevast genietend van wat gebeurt. ‘Dit is het mekka van de atletiek in Amerika’, zegt Jan. Eugene is bij de Amerikaanse fans bekend als ‘track town’; in de VS wordt atletiek ‘track and field’ genoemd. Maar volgens gerenommeerd sportjournalist Alan Abrahamson, onder meer biograaf van Michael Phelps, klopt er niets van die bijnaam. Marketing is het, meer niet. ‘Om duidelijk te zijn: I love Eugene, maar het is een footballstadje. De WK atletiek zijn hier niet op hun plek.’ De wedstrijden vinden plaats in stadion Hayward Field, het kleinste stadion ooit voor de mondiale kampioenschappen. Er is plek voor zo’n 12 duizend toeschouwers, maar geen moment waren de afgelopen dagen alle stoeltjes gevuld. Het merendeel van de tijd is het stadion niet eens halfvol. Elke zaterdag dat de Oregon Ducks, het footballteam van de Universiteit van Oregon, even verderop in het Autzen Stadium spelen, zijn alle 54 duizend kaartjes uitverkocht, zegt Abrahamson. ‘Football is nummer één.’ Het wordt de fans niet gemakkelijk gemaakt om te komen kijken bij de WK. Eugene is met 170 duizend inwoners maar een klein plaatsje. De dichtstbijzijnde grote stad is Portland, tweeënhalf uur rijden naar het noorden. In Eugene zijn weinig hotels en voor zover ze kamers beschikbaar hebben, kosten die honderden euro’s per nacht. Minstens zo duur zijn de entreekaartjes. De goedkoopste kosten 85 dollar, maar daarvan zijn er maar weinig beschikbaar. Jan Hadlock betaalde elke dag minstens 300 dollar voor haar tickets, vertelt ze in een hoekje van het foodcourt op de campus. Ze knikt naar haar man. ‘Ik heb hem maar niet verteld hoe duur het was.’ De week voordat ze naar Oregon reden had ze de lening die ze ervoor afsloot, afgelost. Zij en haar man verblijven bij een nicht die op twintig minuten rijden van de atletiekbaan woont. Daarmee spaart ze weer wat geld uit. Er zijn maar weinig anderen die zich die moeite getroosten. Onder de televisiekijkers is de interesse evenmin groot. Ook al leiden de Amerikanen ruimschoots in het medailleklassement, toch komen de kijkcijfers niet in de buurt van andere sportevenementen. In het openingsweekend trokken drie andere sporten een groter publiek: golf, Nascar en honkbal. Met twee miljoen kijkers maximaal komen de WK niet eens in de buurt van het olympisch kwalificatietoernooi van vorig jaar. Toen lag het gemiddelde al op ruim drie miljoen kijkers. Niet voor niets kopte The Washington Post vorige week: ‘Oregon weet de ogen van de atletiekwereld op zich gericht. Maar zal Amerika dat opmerken?’ Dat Eugene zich toch als ‘track town’ afficheert, komt grotendeels door de herinnering aan Steve Prefontaine. Deze hardloper stal in de jaren ‘70 de harten van het Amerikaanse publiek met zijn schwung en aanvallende stijl. Iconisch was de 5.000 meter die de man uit Coos Bay, een kustplaatsje niet ver van Eugene, precies 50 jaar geleden op Hayward Field liep. Tijdens de Amerikaanse olympische trials in 1972 zagen bijna 17 duizend mensen hoe Prefontaine zijn belangrijkste tegenstrever George Young ‘vernietigde’ zoals de plaatselijke krant The Register-Guard optekende. Veertig jaar lang zou er niemand bij de steeds op Hayward Field gehouden olympische trials harder lopen dan zijn 13.22,8. Pas in 2012 ging Galen Rupp, net als Prefontaine afkomstig uit Oregon, eronderdoor met 13.22,67. De rest van de wereld leerde Prefontaine en zijn alles-of-nietsmentaliteit kennen tijdens de Spelen van München. De BBC-commentator noemde hem tijdens het verslag van de 5.000-meterfinale waarin Prefontaine met snor en wapperende haren gedurfd de leiding nam ‘een cultheld, een soort atletiek-Beatle’. De toen 21-jarige Amerikaan overschatte zichzelf en eindigde als vierde. Mythische proporties kreeg Prefontaine nadat hij in 1975 op 24-jarige leeftijd omkwam bij een auto-ongeluk. Na een wedstrijd was hij naar een feestje gegaan en nadat hij collega-loper Frank Shorter had thuisgebracht miste hij met zijn gouden cabriolet een bocht. Via de stoeprand sloeg de auto over de kop en klapte tegen een rotswand. Omstanders vonden hem, vastgeklemd onder het wrak, maar tegen de tijd dat de hulpverleners arriveerden was hij dood. Van atletiek-Beatle was hij de James Dean van het Amerikaanse hardlopen geworden. Nog altijd bepaalt Prefontaine het gezicht van Eugene. ‘Pre’s Rock’, de plek waar hij verongelukte is een klein bedevaartsoord voor hardloopfanaten. Vlak voor de start van de WK werd een standbeeld van hem onthuld in downtown. Zijn beeltenis siert bovendien de toren die boven atletiekstadion Hayward Field uitsteekt. Hij bepaalt ook de gezichten in Eugene. Er lopen opvallend veel jonge mannen met dezelfde snor als hij over de campus van de Universiteit van Oregon. Ze joggen met dezelfde golvende jaren-’70-coupe over het hardlooppad dat zijn naam draagt en langs de Willamette-rivier ligt. ‘Pre’ leeft. Volgens Abrahamson is dat juist het probleem. ‘Niet dat Prefontaine geen goede atleet was. Bij zijn overlijden bezat hij alle records op zijn afstanden, maar hij heeft niet bereikt wat hij wilde. Hij werd vierde in München. Waarom zou je hem heilig verklaren? Je ziet andere sporten ook niet zo in het verleden blijven hangen.’ Het schuurt bovendien omdat huidskleur ook een rol speelt in de heldenverering, meent Abrahamson. Er zit een nare bijsmaak aan Prefontaine als ‘de grote witte hoop’. Voor zover het al ooit het geval was, worden de grootste successen al lang niet meer door witte jongens uit de Amerikaanse middenklasse geboekt, maar door atleten van kleur. Mannen als sprinters Noah Lyles (winnaar van de 200 meter) en Fred Kerley (winnaar van de 100 meter) zouden de grote namen van de sport moeten zijn, vindt Abrahamson. ‘Het is geen 1972 meer. We zijn een multiculturele samenleving.’ Ook daarom was het beter geweest als de WK, net als de Zomerspelen van 2028, in Los Angeles hadden plaatsgevonden, vindt Abrahamson. ‘Dat is één van de meest diverse steden ter wereld. En je had er Hollywoodsterren kunnen uitnodigen. Als de Kardashians aanwezig waren geweest, hadden de mensen van alles geprobeerd om erbij te zijn.’ Daarbij ligt in LA, in het Coliseum, meer atletiekgeschiedenis dan op Hayward Field. Dat stadion was het decor voor het olympisch atletiektoernooi in 1932 en 1984. Afgelopen voorjaar werd het omgebouwd voor Nascarraces. Met zijn kritiek op de WK maakt Abrahamson zich niet geliefd bij de organisatie in Eugene. Op de sociale media krijgt hij het verwijt het feestje te verpesten. ‘Ik ben hier de grote boef’, zegt hij met een glimlach. Maar hij is niet de enige met kritiek, ook anderen maken bezwaar tegen de WK in Eugene. De campus van de Universiteit van Oregon is een eilandje in de stad. Wie er rondloopt tussen de bakstenen gebouwen ziet niet dat de armoede even verderop groot is. Een vijfde van de inwoners leeft onder de armoedegrens. Eugene heeft het hoogste percentage daklozen van alle steden in de VS. In de afgelopen jaren zijn meerdere keren kampementen van de ongeveer tweeduizend daklozen verwijderd. Buiten de stadsgrenzen, langs de rivieroevers richting het nabijgelegen Springfield zijn er tussen de bomen nog wel plukjes koepeltenten te zien. Volgens een flyer geprikt op een informatiebord bij hardlooppad ‘Pre’s Trail’ zijn de tentenkampen plat gebulldozerd om te voorkomen dat bezoekers met de daklozen worden geconfronteerd. Het papiertje van hulporganisatie Black Thistle Street Aid is niets minder dan een aanklacht tegen de WK-organisatie, die 40 miljoen van de staat Oregon ontving om de begroting van in totaal 80 miljoen sluitend te krijgen. Een bedrag dat volgens Black Thistle beter besteed was om ‘woonruimte en hulp te bieden aan de eigen burgers’. Jan en Lyle zetten koers naar het stadion waar het avondprogramma op punt van beginnen staat. Zij kunnen zich geen betere plek voor de WK voorstellen dan Eugene. En LA dan? Jan: ‘Daar ga ik niet naartoe, ook niet als de Spelen er straks zijn. Ik vind LA een verschrikkelijke stad.’||https://www.volkskrant.nl/sport/eugene-een-atletiekstad-welnee-eugene-is-een-zorgvuldig-opgebouwde-illusie~b8440279/
2022-07-22||Het groene licht voor Boeings nieuwe toestel is kwestie van tijd, SnowWorld heeft een kaartjeskwestie||Heel fraai is het niet, maar weer lijkt Boeing het te gaan flikken: ontkomen aan de veiligheidseisen voor de Boeing 737 MAX, het type vliegtuig waarvan er drie jaar geleden twee neerstortten. Op de luchtvaartshow in het Engelse Farnborough kreeg het bedrijf er deze week een belangrijke medestander (en mede-lobbyist) bij, namelijk luchtvaartmaatschappij Delta. Die bestelde honderd exemplaren van de nieuwste variant, ook al is deze nog niet goedgekeurd. Delta, partner van KLM, dreigde meteen de order te schrappen als de toestellen moeten worden aangepast. Het klinkt wat ingewikkeld, maar het is een typisch staaltje powerplay van Boeing. Nadat de twee toestellen waren neergestort, bleek de Amerikaanse toezichthouder FAA veel te laks te zijn geweest met het keuren van het besturingssysteem van de 737 MAX. Het Amerikaanse Congres voerde daarop een wet in, met de eis dat alle nieuwe vliegtuigen vanaf 2023 een veiliger cockpit moeten hebben. Boeing ontwikkelde snel een nieuwe, grotere variant van het verongelukte toestel: de 737 MAX 10. De certificering (goedkeuring) daarvan gaat echter langzamer dan verwacht: voor het einde van het jaar gaat dat niet meer lukken. Dus zou Boeing, vanwege de wet die dan van kracht wordt, de cockpit moeten veranderen. Ja, dan cancelen we het hele toestel, dreigde ceo Dave Calhoun een paar weken terug. Delta zei deze week dat ze het toestel ook niet meer willen wanneer de piloten iets nieuws moeten gaan leren. Na die dreigementen zei de Democratische senator Maria Cantwell, voorzitter van de vliegtuigveiligheidscommissie en afkomstig uit Boeings thuishaven Seattle, dat de nieuwe cockpiteisen dan maar moeten worden uitgesteld. Het aandeel Boeing steeg deze week met 8 procent. Dat u het weet, als u straks in een MAX stapt. Een van de belangrijkste onderdelen van een kaartjesverkoopsysteem is dat het bijhoudt hoeveel kaartjes er worden verkocht. Helaas is dat nou net het onderdeel dat niet blijkt te hebben gewerkt bij het nieuwe kaartjesverkoopsysteem van SnowWorld, de uitbater van vijf skihallen in Nederland en twee in Frankrijk en Duitsland. Daardoor weet het niet hoeveel omzet het heeft gedraaid en kan het geen jaarcijfers bekendmaken, zo maakte het deze week bekend. De accountant weigert de cijfers goed te keuren. SnowWorld is weliswaar beursgenoteerd, maar voor 91 procent eigendom van de Belg Marc Coucke, tevens eigenaar van voetbalclub Anderlecht. Het probleem is niet alleen administratief. Zonder cijfers kan SnowWorld, dat jaarlijks (normaal gesproken) zo’n drie miljoen bezoekers krijgt, ook niet hard maken dat het terecht coronasteun heeft ontvangen. ‘De onzekerheden in de omzetverantwoording hebben ook een impact op de aangevraagde en reeds deels ontvangen NOW-steun’, laat het bedrijf schoorvoetend weten. ‘Die zal mogelijk voor een deel moeten worden terugbetaald.’ De problemen vergroten de al bestaande coronasores, waardoor SnowWorld zijn afspraken met twee Belgische kredietverschaffers niet heeft gehaald. Het zegt nu ‘constructieve gesprekken te voeren om een tijdelijke vrijstelling te bekomen’. De Belgische krant De Tijd achterhaalde dat het nieuwe kaartjessysteem is geleverd door het Leuvense technologiebedrijf Crescent. De apparaten zouden problemen hebben gehad met het verwerken van de data – een typisch gevalletje van you had one job. Coucke is ook de op een na grootse aandeelhouder van Crescent – de ene hand maakt de andere vuil. Het aandeel SnowWorld daalde deze week 4 procent, dat van Crescent 6 procent.||https://www.volkskrant.nl/economie/het-groene-licht-voor-boeings-nieuwe-toestel-is-kwestie-van-tijd-snowworld-heeft-een-kaartjeskwestie~bd1a82a5/
2022-07-22||Calvin Bassey van Ajax is krachtig, snel en wendbaar, maar ook pas acht maanden centrale verdediger||Zelf lijkt Calvin Bassey niet helemaal te begrijpen wat hij zegt, maar het plezier is er niet minder. ‘Dag vriendjes en vriendinnetjes’, zegt de kersverse aanwinst van Ajax in een video op sociale media, refererend aan de bekende woorden van het illustere tv-duo Bassie & Adriaan. Zo amicaal als de eerste woorden van Bassey zijn, zo imposant is de uitstraling van de breedgeschouderde verdediger. De 22-jarige Nigeriaan (1.85 meter) tekende deze week een vijfjarig contract bij Ajax. Hij moet in Amsterdam de opvolger worden van Lisandro Martínez, die in het kielzog van Erik ten Hag naar Manchester United trok. Ajax betaalt 23 miljoen euro aan het Schotse Rangers FC, de club waarmee Bassey vorig seizoen tot de finale van de Europa League reikte. Het bedrag kan door bonussen oplopen tot 26,5 miljoen. Niet eerder betaalde Ajax zoveel geld voor een verdediger. Bassey is na Steven Bergwijn, voor wie Ajax twee weken geleden 31,25 miljoen euro betaalde, de duurste eredivisiespeler ooit. Technisch manager Gerry Hamstra legde tegenover Voetbal International uit dat Ajax eigenlijk op zoek was naar een jonge verdediger die één of twee jaar kon wennen achter Martínez, ervan uitgaande dat de Argentijn nog een jaar zou blijven. Maar toen Manchester United een niet te weigeren bod van 57 miljoen euro neerlegde, moest Hamstra doorschakelen. ‘De één-op-één vervangers kosten meer dan de spelers die je haalt om een jaar achter iemand te laten groeien.’ Het hoge bedrag dat Ajax neerlegt voor Bassey is even opvallend als interessant. De Nigeriaan, die werd geboren in Italië en opgroeide in Engeland, mag zich pas sinds ruim een half jaar centrale verdediger noemen. Onder leiding van trainer Giovanni van Bronckhorst maakte de voormalige linksback in korte tijd een stormachtige ontwikkeling door bij Rangers FC. Met zijn fysieke kracht, snelheid en wendbaarheid groeide de zesvoudig international van Nigeria het afgelopen seizoen uit tot een van de steunpilaren van de nummer twee van de Schotse competitie. In de verloren Europa Leaguefinale tegen Eintracht Frankfurt was hij de uitblinker aan Schotse zijde. Het was nauwelijks een verrassing voor Van Bronckhorst. ‘Ik herinner me zijn eerste wedstrijd als centrale verdediger nog onder mijn leiding’, zei de Nederlandse trainer tegenover de Schotse krant The National. ‘Hij moest vanuit de verdediging doordekken op het middenveld. Dat deed hij met zoveel overtuiging en kracht. De volgende dag heb ik hem gezegd dat dit precies is wat ik van hem verwachtte.’ Bassey kende sowieso een niet alledaagse route richting de top. Hij was 6 toen hij met zijn familie vanuit Italië naar Engeland verhuisde, in Oost-Londen om precies te zijn. In een buurt waar mensen weinig kansen krijgen, aldus Bassey op het clubkanaal van Ajax. ‘Het was een plek waar je gemakkelijk het verkeerde pad op kon gaan, maar ik had goede vrienden en familie die mij altijd hebben begeleid.’ Ondanks de steun van zijn directe omgeving zag het er lange tijd niet naar uit dat Bassey het zou schoppen tot profvoetballer. Hij was bij een aantal club – zonder succes – op stage geweest. Op zijn 15de stond hij op het punt om zijn droom voorgoed uit zijn hoofd te zetten. Tot Leicester City hem de kans bood waar hij zo lang op had gewacht. ‘Ik wilde nog één keer 110 procent geven en door hard te werken is het gelukt.’ Bassey doorliep de jeugdelftallen van Leicester City, maar maakte nooit zijn debuut in het eerste team van de Premier Leagueclub. In de zomer van 2020 pikte Rangers hem op tegen een opleidingsvergoeding, al had de club niet kunnen bevroeden dat ze de verdediger twee jaar later voor een recordbedrag zou verkopen. In zijn eerste seizoen speelde Bassey zeven wedstrijden, voornamelijk als linksback, voordat Van Bronckhorst hem acht maanden geleden als centrale verdediger een nieuwe identiteit gaf. ‘Het is een jongen die zich echt omhoog heeft geknokt, een beetje vergelijkbaar zoals spelers als Jaap Stam en Virgil van Dijk’, aldus Hamstra. Met zijn fysieke spel en imposante figuur is hij niet een typische Ajax-verdediger – vaak voetballend en opbouwend sterk. Maar juist in dat aspect wil hij zich verbeteren in Amsterdam. ‘Ik houd van verdedigen, maar ook van aanvallen, naar voren spelen en druk te zetten. Er is geen betere club om dat te leren dan bij Ajax.’ En dan met een brede glimlach op zijn gezicht: ‘En als het kan, houd ik er ook wel van om een mooie actie te maken.’||https://www.volkskrant.nl/sport/calvin-bassey-van-ajax-is-krachtig-snel-en-wendbaar-maar-ook-pas-acht-maanden-centrale-verdediger~b061822e/
2022-07-22||‘Liefje, je eerste vluchttas’, zei haar nieuwe vriend, een doorgewinterde klimaatactivist, ontroerd||Vorige week vertrok mijn nichtje met twee dochters naar Zuidwest-Frankrijk, om daar zomervakantie te vieren op een camping van de keten Huttopia. Ik maakte me lichtelijk zorgen: zou ze daar op het kampeerterrein niet teveel worden ingesloten door nucleaire gezinnen, en zo worden herinnerd aan het uiteenvallen van het hare, nu een jaar geleden? Zou het niet te zwaar zijn, alleen met de kinderen? De zorgen bleken onterecht, op wat chaotische scènes op Schiphol na (het reisgezelschap miste een eerste vlucht). Elke dag kreeg ik zonnige foto’s van gebruinde lijfjes in zomerjurken, en berichten over indrukwekkende boeken die werden gelezen aan een azuurblauw zwembad. Dat was vorige week. Maandag lag er in datzelfde zwembad as, en moest het reisgezelschap uit voorzorg de koffers pakken vanwege een naderende bosbrand. ‘Liefje, je eerste vluchttas’, had haar nieuwe vriend, een doorgewinterde klimaatactivist, ontroerd gezegd aan de telefoon. Ik kreeg een foto van een door trillende lucht vervormde, en door rook vervaagde zon aan de Franse hemel. ‘Melancholia’ schreef mijn nichtje erbij, een verwijzing naar het sciencefictiondrama van Lars von Trier uit 2011. Daarin moeten zussen Claire en Justine zich verzoenen met de allesvernietigende botsing tussen de aarde en de solitaire planeet Melancholia. Vlak daarvoor schijnt deze als een tweede maan aan de hemel, wat mij betreft een van de mooiste en meest angstaanjagende beelden uit de Europese filmgeschiedenis. De man van Claire is er van overtuigd dat de planeet de aarde niet zal vermorzelen, het wordt een ‘fly-by’. Luister niet naar de doemdenkers, sust hij zijn vrouw. Hij lijdt aan, wat klimaatpsychologen nu zouden bestempelen als, een optimism biasm en koopt een dure verrekijker om het natuurspektakel in alle glorie te kunnen aanschouwen. Melancholia is een studie van depressie, maar de psychologische processen die Von Trier uitdiept roepen associaties op met het klimaatdebat, waarin er ook mensen zijn die beweren dat we niet moeten overdrijven, dat we nuchter moeten blijven. Wie niet te veel wil doemdenken, hecht misschien weinig waarde aan de woorden van Secretaris-Generaal van de VN António Guterres, die maandag tijdens de Klimaatdialoog van Petersberg de veertig deelnemende landen waarschuwde dat als ze niet drastisch ingrijpen, we afstevenen op een ‘collectieve zelfmoord’ (zijn waarschuwing haalde deze krant niet). Wie onbekommerd wil blijven, kan ook beter niet de doorwrochte verslagen lezen van The Guardian, de krant die niet meer meer rept over klimaatverandering, maar over klimaatcrisis en deze week in een hoofdredactioneel commentaar opriep de fantasie los te laten dat de menselijke beschaving ongebreideld kan blijven groeien, zonder consequenties voor het klimaat. Degrowth, baby. Wie niet wil doemdenken staat niet te lang stil bij het feit dat 2022 niet het jaar van de groene omslag werd, maar dat van de grote stilstand. Dat de twee grootste vervuilers – de Verenigde Staten en Europa – hun klimaatafspraken niet zullen nakomen. Ikzelf heb het meeste weg van hoofdpersoon Claire: een meester in doemdenken en piekeren, maar snel afgeleid door meer prozaïsche zaken. Vlak voordat Melancholia de aarde verplettert probeert Claire nog met een golfkarretje naar het dichtstbijzijnde dorp te rijden. Mijn wanhopige daad van verzet, na een week van hitterecords en angstige berichten uit Frankrijk: ik kocht een treinkaartje in plaats van een vliegticket naar mijn vakantiebestemming. Dat kaartje was prijzig, de reisduur drie keer zo lang. Mijn vriend zag mijn treinplannen vooral als de onpraktische uitkomst van een bevlieging. Gelukkig heb ik tijdens de lange reis langs verschroeide gebieden alle tijd om hem ervan te overtuigen dat we nog veel meer moeten doen tegen de opwarming van de aarde. Dat we ons moeten verzetten, ook al is het tegen een onafwendbaar lot.||https://www.volkskrant.nl/columns-opinie/liefje-je-eerste-vluchttas-zei-haar-nieuwe-vriend-een-doorgewinterde-klimaatactivist-ontroerd~bffc9f2a/
2022-07-22||Goed klimaatnieuws: het wordt de intensieve veehouderij steeds heter onder de voeten||Tropenkolder: een vrouw besprong deze week een noodlijdende spitssnuitdolfijn in de Zandvoortse zee. Wat dreef haar? Misschien had ze ergens in een muurbiebje een beduimeld exemplaar gevonden van Dialoog met de natuur, het roemruchte boek waarin prinses Irene in 1995 schreef over haar heilzame ontmoeting met een dolfijn, die liefdevol tot haar sprak ‘door in mijn gezicht uitbundig te poepen en te plassen’. Ook de vrouw van Zandvoort werd bedolven onder de stront. Op sociale media, waar ze werd opgebracht en gekruisigd wegens dierenmishandeling. Erg heilzaam kan haar ontmoeting niet zijn geweest: de aangehouden vrouw, dierenvriend volgens haar advocaat, voelt zich niet meer veilig thuis. Op het eerste gezicht leek de dolfijn een zomers zeekomkommertje voor lusteloze media, die hem Masmeijer-moe uitknepen tot op de laatste sappigheid – zelfs de maker van het ‘viral’ filmpje was welkom in de talkshows. Wie verder keek, kon in de Zandvoortse zee de weerspiegeling zien van onze dubbele moraal ten aanzien van dieren. Elke domme koe die op warme dagen zijn hond in een auto achterlaat, wordt – terecht – ingerekend wegens dierenkwelling. Wie het raampje van die auto intikt, wordt op handen gedragen. Maar naar de veewagenchauffeur die bij 35 graden zijn lading levende varkens uren in de zon laat staan, kraait nauwelijks een haan. Afgelopen week was het weer raak. Organisaties als Wakker Dier en Eyes on Animals houden de boel in het oog. Hun schokkende beelden van wanhopig luchthappende dieren in extreme hittestress sijpelen soms naar de media (deze dagen bij Zembla: drie veewagens vol varkens voor slachterij VION in Boxtel, 75 minuten hittestress), maar lang niet altijd. Als een misstand maar lang genoeg bestaat, wordt die vanzelf geen nieuws meer bevonden. Daarbij: alle varkens zijn gelijk, maar sommige zijn gelijker dan andere. Het zal mijn bubbel zijn, maar de filmpjes vullen mijn digitale tijdlijn, en benemen mij telkens de adem. De stuitende werkelijkheid achter een lapje vlees blijft onverteerbaar. ‘Hoe we denken over andere dieren zegt iets over onszelf’, zeggen de auteurs van de vers verschenen bundel Dierzaamheid grote geesten (Schopenhauer, Ghandi) na. Dierzaamheid, een woordspelige variant op duurzaamheid, is volgens hen naast praktische noodzaak ook een kwestie van beschaving. Niet alleen op ecologische gronden, ook op ethische. Tussen alle alarmerende – alarmistische, zo u wilt – weerberichten is niet alleen rampspoed: het wordt de intensieve veehouderij steeds heter onder de voeten. Vleesvervangers bleken vrijdag gemiddeld al goedkoper dan de goedkoopste kiloknallers bij de slager om de hoek. Smaak en gezondheid van die dingen zijn soms nog een dingetje, toch is dit vooruitgang. Voor de dieren. Voor de beschaving. Zelfs de Rabobank koos vrijdag (beter laat dan nooit) eieren voor z’n geld, door in dagblad Trouw een soort van spijt te betuigen (pardon: ze kijken ‘met gemengde gevoelens terug’) over de schaalvergroting in de veehouderij, die de boerenleenbank zelf tegen beter weten in decennialang financierde – de boter op hun hoofd smolt ervan. Als we de weergoden mogen geloven, wordt het komende dagen weer knap warm. De benauwende beelden van veetransporten zijn voorspelbaar, maar nooit ‘normaal’. Eindelijk goed klimaatnieuws: zwaar weer voor de huidige veehouderij.||https://www.volkskrant.nl/columns-opinie/goed-klimaatnieuws-het-wordt-de-intensieve-veehouderij-steeds-heter-onder-de-voeten~b74a8ae6/
2022-07-22||Verplaats je in een kind met een transitiewens, voordat je roept dat het willoos een trend volgt||Er is een bekend verhaal over linkshandigen dat de laatste tijd weer opduikt. Dat gaat zo: vroeger, tot in de 20ste eeuw, werden linkshandige kinderen gedwongen om rechtshandig te zijn. Toen dit stopte, was er een sterke toename van linkshandigen. Tot een plateau werd bereikt. Dit gaat, zo hoor je er nu bij, ook op voor transgender kinderen. Binnenkort moet het mogelijk zijn om als burger ouder dan 16 jaar naar het gemeentehuis te gaan en daar, zonder tussenkomst van een deskundige, het geslacht in je paspoort te veranderen. Dit wetsvoorstel is vorig jaar ingediend, het debat erover meermaals uitgesteld. Na de zomer moet het plaatsvinden. Er is een kleine, luidruchtige groep die zich grote zorgen maakt. Bovenal zou het een aantasting van vrouwenrechten zijn. Mannen zouden vrouwen kunnen lastigvallen door zich vrouw te noemen, bijvoorbeeld in kleedkamers of sauna’s. Zie ook het interview met D66-Kamerlid Lisa van Ginneken, initiatiefnemer van het wetsvoorstel, vandaag in deze krant, waarin zij een paar scenario’s bespreekt. Vooropgesteld: een juridische verandering in het paspoort is nog geen geslachtsoperatie. De meeste trans personen beginnen nooit aan zo’n behandeling. Zij identificeren zich niet met het aangeboren geslacht en geven hun eigen uiting aan hun genderidentiteit. Maar dat het eenvoudig wordt om het geslacht op je paspoort te veranderen, betekent niet dat er geen ingrijpende gevolgen zijn. Overal waar je je identiteitsbewijs moet tonen, zul je ermee geconfronteerd worden. Een M in een V doorvoeren doe je niet zomaar om misbruik te maken van het systeem. De enkele zieke geest die dat wel doet, kan aangepakt worden. Een diepere angst die hieronder ligt is de gedachte dat het te makkelijk wordt gemaakt om juridisch van geslacht te veranderen en dat dit een cultuur voedt waarin kinderen elkaar in steeds grotere getale zullen ‘aansteken’ en op jonge leeftijd een onomkeerbare behandeling starten, waar ze mogelijk spijt van krijgen. ‘Sociale besmetting’ wordt dit genoemd. Ook in mijn omgeving hoor ik redelijke mensen weleens zeggen dat er sprake is van jongeren die op aandacht uit zijn, uniek willen zijn, die in de ban zijn van influencers, transgender personages in series en films, of van vrienden op school die hen zijn voorgegaan en nu de cool kids zijn. Zou het? In Euphoria (HBO, gaat dat zien) is Jules misschien cool, maar op de gemiddelde school in Nederland word je nog steeds gepest, of erger, vrees ik, als je afwijkt van de norm. Uit de kast komen als transgender is niet hetzelfde als een kaartje kopen voor een festival omdat je anders fomo krijgt, of toch de croptop bestellen die je klasgenoot zo goed staat, of onder groepsdruk een tattoo nemen, nee, het is óók niet hetzelfde als meisjes die elkaar anorexia aanpraten. De vergelijking met linkshandigen is dan beter, al is daar ook wel wat op aan te merken. Beide zijn wezenlijke, vaak aangeboren kenmerken en door de maatschappij lang onderdrukt. Maar linkshandig zijn is nauwelijks een relevant onderdeel van je identiteit. Terwijl gender voor sommigen allesbepalend is. Ja, trends bestaan. Er is een flinke stijging van jongeren die zich melden voor een behandeling. Vooral de groep met het geboortegeslacht meisje die zich jongen voelt groeit. Hoe dat kan, daar wordt nu onderzoek naar gedaan. Een flink deel zal maatschappelijke acceptatie zijn. Natuurlijk speelt zichtbaarheid in de media ook een rol, maar dat betekent niet dat een tv-serie je wijsmaakt dat je in het verkeerde lichaam bent geboren. Wat mij opvalt is dat dit argument altijd over de ander gaat. Niemand zegt over zichzelf dat hij vatbaar is voor een trend. Als mensen zich ergeren aan alle aandacht voor trans- en queerkwesties in de media, is het eerste wat in ze opkomt: het is hip en aanstellerig. Weten die mensen wel wat er bij een transitie komt kijken? De groep die aan een behandeling begint, wacht een ingrijpend en langdurig traject, waarbij intensieve gesprekken worden gevoerd met kinderen. Hoelang voelen ze zich al zo? Na de diagnose genderdysforie, een onbehagen met het aangeboren geslacht, komen ze vanaf 11 jaar in aanmerking voor puberteitsremmers, vanaf 15 voor een hormoonbehandeling en vanaf 18 voor een geslachtsoperatie. Begin dit jaar stonden er 7.700 mensen op een wachtlijst voor behandeling, drie jaar geleden waren dat er 2.500. Het duurt twee à drie jaar tot je aan de beurt bent. Van een bevlieging kan alleen al daarom nauwelijks sprake zijn. In zeldzame gevallen komt het toch voor dat mensen spijt krijgen van een behandeling, uit onderzoek blijkt dat het om zo’n 1 op de 200 patiënten gaat. Voor een hype is ‘geen enkel bewijs’, zei onderzoeker Thomas Steensma vorig jaar in NRC. Dagelijks zit hij tegenover de nieuwe groep jongeren die een behandeling wil en hij ziet geen verschil met voorheen: ze ervaren even serieuze en consistente problemen met hun geboortegeslacht. Ook hij juicht meer onderzoek hiernaar toe. Natuurlijk moeten we een sterke stijging van jongeren die een behandeling willen bestuderen, zonder taboes, maar ook zonder dubbele agenda. In de tussentijd volstaat het om je eerst werkelijk in te leven in een kind met een transitiewens, voordat je roept dat het willoos een trend volgt.||https://www.volkskrant.nl/columns-opinie/verplaats-je-in-een-kind-met-een-transitiewens-voordat-je-roept-dat-het-willoos-een-trend-volgt~b15bc247/
2022-07-22||Wanneer is vervelend nieuws brengen ‘angst zaaien’ geworden?||Slingers hoeven we er misschien niet voor op te hangen, maar het was deze week de tweede verjaardag van dat ene instagrambericht van Doutzen Kroes. Destijds was het groot nieuws, de post waarin het Friese model met haar 7 miljoen volgers deelde dat ze het coronazaakje vond stinken. Want hadden de overheid, de media en de farmaceutische industrie er geen belang bij als we ongezond en bang waren, vroeg ze zich af onder een plaatje met een heleboel vraagtekens. Ondertussen zijn we gewend aan BN’ers, influencers en opiniemakers die onder het motto ‘ik stel alleen maar vragen’ de meest sinistere complottheorieën de wereld in helpen, maar twee jaar geleden was zelfs het woord ‘wappie’ nog enigszins vindingrijk. ‘Is het makkelijker om een door angst gedreven volk te controleren?’, vroeg Kroes zich af. Hashtag: #askquestions. Twee jaar en ontelbare vragen later is dat idee helemaal ingeburgerd. Nu staat er onder elk nieuwsbericht over de erbarmelijke staat van de wereld wel een boze reactie waarin de boodschapper van angst zaaien wordt beschuldigd, of het nou gaat over apenpokken, de hitte, het marburgvirus in Ghana, een eventuele herfstcoronagolf of de chaos op Schiphol. Er zou angst worden gezaaid met bosbranden, oorlogen, naderende gascrises en watertekorten, en zelfs het smogalarm dat het RIVM dinsdag afgaf leidde tot talloze verwijten van bangmakerij. ‘En maar angst zaaien. De hele dag angst zaaien. Wat is dat toch?’, twitterde een bekende ondernemer, geenszins benieuwd naar het antwoord op zijn vraag. En ergens snap ik die mensen wel. Nee, ik geloof heus niet in een groot bangmaakcomplot om het volk onder de duim te krijgen, met de media als stuwende kracht. Daarvoor krijgen journalisten echt veel te weinig betaald. Als ik bij oude Facebookvrienden lees over de ‘agenda’ die stiekem wordt ‘uitgerold’ terwijl alle schapen de andere kant op kijken, vraag ik me vooral af waar die verhalen over de microchips van Bill Gates zijn gebleven en welke complottheorie er over twee jaar dominant zal zijn. Ook denk ik niet dat er nu meer beangstigende dingen gebeuren dan twintig, vijftig, of honderd jaar geleden. Maar de kans is groot dat mensen wel banger zijn dan toen, en daarvoor moeten we eerder naar sociale media kijken. Oké, we sloegen in lockdowntijd zelf massaal aan het doemscrollen, maar zo gauw de algoritmes dat doorkregen legden ze meer onheil in hapklare brokken voor ons klaar. Sterke emoties zorgen ervoor dat we langer blijven plakken en meer advertentie-inkomsten opleveren. Kijk, een geïntubeerde baby. En wil je dit misschien ook nog zien? Het is naar hoor, brrr. Ooit waren sociale media huiselijke plekjes waar je kon bekijken wat je vrienden en hun huisdieren uitspookten. Je cureerde je eigen nieuwsfeed en die advertenties waren wel te overzien. Maar geleidelijk zijn ze veranderd in rumoerige pleinen waar de voorgestelde posts van vreemden staan te dringen om je aandacht. Dat is de afgelopen jaren alleen maar erger geworden door het succes van TikTok, waar het algoritme de rol van curator helemaal heeft overgenomen, iets waar ook andere platformen mee zijn gaan experimenteren. En dat algoritme ziet niet alleen wat je leuk vindt, maar ook waar je om minder plezierige redenen je ogen niet van kunt afwenden, bijvoorbeeld omdat je er boos van wordt, of bang dus. Maar even goede vrienden, want op sociale media leerde ik ook hoe je een beangstigende stelling als een vraag kunt verpakken. Kijk maar: zijn onze emoties nog wel in goede handen bij zo’n onzichtbare entiteit met een steeds dubieuzer verdienmodel?||https://www.volkskrant.nl/columns-opinie/wanneer-is-vervelend-nieuws-brengen-angst-zaaien-geworden~bc9596d0/
2022-07-22||Opnieuw is Sadio Mané de beste Afrikaanse voetballer van het jaar||De Bayern München-spits nam de prijs vorige week donderdag in ontvangst, nadat deze twee jaar achter elkaar niet werd uitgereikt vanwege de coronapandemie. De Afrikaanse Voetbalfederatie wilde de beker daarom geven aan iemand die niet alleen het afgelopen jaar, maar sinds 2019 goed heeft gepresteerd. ‘Ik bedank het Senegalese volk,’ zei Mané bij het in ontvangst nemen van de bokaal in het Marokkaanse Rabat, ‘en draag deze trofee op aan de jeugd van mijn land.’ Twintig jaar geleden behoort de 30-jarige Mané zelf tot die jeugd. Hij groeit op in het afgelegen vissersdorp Bambaly, dat zo’n 60 kilometer oostelijk van de Senegalese stad Ziguinchor ligt. Daar, in de bosrijke omgeving aan de oevers van de Casamance-rivier, speelt Sadio Mané voor het eerst voetbal met andere jongens uit zijn dorp. ‘Ik had honger en moest op het veld werken’, zegt Mané in 2019 tegen de Ghanese website Nsemwoha. ‘Ik heb moeilijke tijden gekend, ik voetbalde op blote voeten.’ Op jonge leeftijd valt Mané al op door zijn voetbaltalent, herinnert Ismaila Biaye, het schoolhoofd van Mané’s vroegere middelbare school zich. Toch is hij ook dan al een verlegen jongen. ‘In het dorp had je hem goed kunnen missen’, zegt Biaye in 2018 tegen een journalist van de Chinese tv-zender CTGN. ‘Als ik geen les aan hem had gegeven, had ik hem niet opgemerkt. Het is zo’n stille jongen die je passeert zonder dat je het doorhebt.’ Toch heeft Mané’s vader, de plaatselijke imam, aanvankelijk geen boodschap aan de passie van zijn zoon. Mané speelt daarom eerst stiekem in een naburig dorp, voor hij uiteindelijk naar de Senegalese hoofdstad Dakar vertrekt in de hoop ontdekt te worden. Als dat mislukt en Mané naar zijn ouders terugkeert, sluit hij een pact met zijn moeder: zolang hij een vrome moslim blijft en en zijn studie zal voortzetten, mag hij blijven voetballen. De tweede keer dat Mané het ouderlijk huis verlaat, is dat met instemming van zijn ouders. Op een voetbaltoernooi in M’Bour ziet een scout de dan 15-jarige Mané spelen, en hij staat erop dat de jongen in Dakar een aantal voetbaltests zal doen. Na vijftien minuten heeft Jules Boucher, recruiter van de Senegalese club Génération Foot, genoeg gezien. ‘Ik zei tegen mijn collega: als deze jongen een goede training krijgt, wordt hij een geweldige speler’, herinnert Boucher zich in een interview met de Franse tv-zender France24. Zijn tijd bij Génération Foot blijkt erg belangrijk voor Sadio Mané. Via het netwerk van de club komt hij in 2011 te spelen voor het Franse Metz. Vanaf het begin maakt Mané daar een onuitwisbare indruk. Maar Metz degradeert en is genoodzaakt spelers te verkopen. Mané wordt gekocht door Red Bull Salzburg, waar hij in het seizoen 2013-2014 topscorer wordt. Dan maakt de Senegalees een transfer naar de Engelse Premier League, waar hij uitkomt voor Southampton. Voor die Zuid-Engelse club maakt hij 21 doelpunten in 67 wedstrijden, iets wat de aandacht trekt van Liverpool-manager Jürgen Klopp. In 2016 koopt hij Mané voor 36 miljoen euro, wat uiteindelijk mede zal leiden tot een overwinning in de Champions League in 2019 en de felbegeerde Premier League-titel in het jaar daarop. Mané blijft bescheiden onder zijn succes – Eurosport noemt hem een ‘stille, glimlachende sluipmoordenaar’ die ‘zo zachtjes praat dat je hem maar moeilijk kunt horen’. Ook voor het nationale team is Mané van levensbelang: in februari 2022 verslaat Senegal Egypte in de strijd om de Africa Cup of Nations, nadat Mané de beslissende penalty scoort. De Senegalees mag dan inmiddels tot de wereldtop behoren, zijn landgenoten zien vooral zijn liefdadigheid. ‘Waarom zou ik tien Ferrari’s, twintig diamanten horloges of twee vliegtuigen willen?’ vroeg Mané zich af in het eerdergenoemde interview met Nsemwoha. ‘Wat zullen deze spullen voor mij of de wereld doen? Ik hoef geen luxe auto’s, luxe huizen, reizen of vliegtuigen te laten zien. Ik geef er de voorkeur aan dat mijn mensen een beetje krijgen van wat het leven mij heeft gegeven.’ Eind juni is Mané even terug in Bambaly. Filmpjes van ‘Mané in de modder’ gaan het internet over: op de beelden is te zien hoe de topspeler op een modderig veldje een wedstrijd speelt. Eerder vroeg Mané in een interview met het Britse The Daily Telegraph nog of ze zijn uitspraken over de door hem in zijn geboortedorp gebouwde school niet willen publiceren, omdat hij dat ‘niet voor de publiciteit doet’. Nu publiceren Britse tabloids maar wat graag over de ‘held’ en zijn ‘duizelingwekkende vrijgevigheid’. Volgens The Mirror heeft Mané naast de school ook een een stadion, een ziekenhuis, een postkantoor en een benzinestation gefinancierd, ter waarde van meer dan 880 duizend euro. Inmiddels komt Mané uit voor Bayern München, dat 32 miljoen euro voor de Senegalees heeft betaald, met bonussen oplopend tot 40 miljoen euro. Meerdere spelers reageren verbijsterd op de overstap. Liverpool zou Mané hebben gesmeekt te blijven. Coach Jürgen Klopp beschrijft Mané bij diens vertrek als een van de beste spelers die Liverpool ooit heeft gekend. ‘Hij vertrekt op een moment dat hij een van de beste spelers in het wereldvoetbal is’, aldus Knopp. ‘We moeten niet stilstaan ​​bij wat we nu verliezen, maar vieren wat we hadden. De doelpunten die hij maakte, de trofeeën die hij won; Mané is een legende, zeker, maar ook een hedendaags Liverpool-icoon.’||https://www.volkskrant.nl/mensen/opnieuw-is-sadio-mane-de-beste-afrikaanse-voetballer-van-het-jaar~bb26ad7c/
2022-07-22||‘Schuldbekentenis’ Rabobank over stikstof is allesbehalve dat: ‘Schaalvergroting werd ingezet door de overheid’||De bank reageert in dagblad Trouw op een kritisch artikel over het gebrek aan verantwoordelijkheidsbesef van Rabobank. Het verwijt daarin is dat de bank decennialang zou hebben weggekeken van de milieuproblemen die het gevolg zijn van de schaalvergroting van de landbouw. Rabobank heeft deze schaalvergroting grotendeels gefinancierd (80 procent van de Nederlandse boeren is klant) en heeft daaraan dus goed verdiend. De ‘bo’ van ‘rabo’ komt van Boerenleenbank, een van de voorlopers. Een woordvoerder van de bank laat desgevraagd weten: ‘het woord ‘spijt’ hebben we (tegenover Trouw, red.) niet gebruikt, en deze mening zijn we ook niet toegedaan. Het is feitelijk onjuist.’ Dat Rabobank spijt zou hebben van zijn bijdrage aan de schaalvergroting, concludeert Trouw kennelijk op basis van de volgende citaten uit een mail van de bank. ‘Met de kennis van nu zou je in het verleden echt anders handelen. We kijken met gemengde gevoelens terug op de jarenlange schaalvergroting die werd ingezet door de overheid.’ ‘Zou je.’ Niet: zouden we. En: we kijken met gemengde gevoelens terug op de schaalvergroting ‘die werd ingezet door de overheid’. Niet: de schaalvergroting die wij al die tijd hebben aangejaagd. De bank steekt de hand dus niet in eigen boezem. De financiële instelling doet hier slechts een algemene constatering: goh, vervelend dat het zo gelopen is. Alsof Rabobank niet meer is dan een passieve toeschouwer aan de zijlijn. Dat laatste is allerminst het geval. Rabobank heeft momenteel ruim 35 miljard euro aan leningen uitstaan bij Nederlandse boerenbedrijven. Het aantal megastallen is de afgelopen vier jaar vervijfvoudigd. Rabobank heeft het overgrote deel van die bedrijfsuitbreidingen gefinancierd en daarmee ook de groei van de veestapel. Bovendien heeft de bank samen met boerenbelangenorganisatie LTO en vertegenwoordigers van de agro-industrie (onder andere FrieslandCampina) intensief gelobbyd om te voorkomen dat het kabinet op krimp van de veestapel zou aansturen. In 2017 kreeg de agrolobby, waaraan de toenmalige Rabobank-directeur Food & Agri Ruud Huirne actief deelnam, voor elkaar dat alle verwijzingen naar krimp uit het regeerakkoord van het kabinet-Rutte III verdwenen. Mede dankzij de inspanningen van Rabobank werden twee jaar later de broeikasgasreductiedoelen voor de landbouw in het Klimaatakkoord afgezwakt. Rabobank-bestuursvoorzitter Wiebe Draijer was vorige maand in Het Financieele Dagblad nog erg kritisch over het stikstofbeleid van minister Christianne van der Wal. Hij zei het ‘contraproductief’ te vinden om ‘eenzijdig vanuit de overheid te focussen op stikstofreductie’. Van der Wal zou volgens hem alleen maar uit zijn op het uitkopen of afbouwen van het aantal boeren. Draijer schetst daarmee een verkeerd beeld van het kabinetsbeleid, want verplaatsing en omschakeling van boerenbedrijven is daar ook onderdeel van. Net als het subsidiëren van technische innovatie, de voorkeursoplossing van de agro-industrie (inclusief Rabobank). Draijer en andere woordvoerders hebben herhaaldelijk gezegd dat Rabobank graag een grote bijdrage levert aan het oplossen van het stikstofprobleem. De bank zegt ‘honderden miljoenen’ te investeren in verduurzaming van de landbouw. Maar die investeringen betreffen voornamelijk technische oplossingen, zoals luchtwassers en emissie-arme stalvloeren die de stikstofuitstoot van veestallen moeten verlagen (maar dat in de praktijk lang niet altijd doen, blijkt uit onderzoek). De agro-industrie zou het liefst zien dat het kabinet het stikstofprobleem uitsluitend met technische innovaties te lijf gaat, omdat de veestapel dan niet hoeft te krimpen en misschien zelfs verder kan groeien. Zuivelbedrijven, veevoerfabrikanten en vleesverwerkers willen niet dat het aantal landbouwdieren daalt, want minder volume betekent voor hen: minder omzet. Voor Rabobank zijn technische oplossingen lucratief, omdat ze duur zijn. Om die technische ingrepen te betalen moeten boeren hoge leningen aangaan en dat is kassa voor de bank. Rabobank sponsort bijvoorbeeld een proefproject van melkrobotfabrikant Lely, die een systeem heeft ontworpen dat de stikstofemissies van koeienstallen met 70 procent moet verminderen. De innovatieve installaties van Lely kosten 150- tot 170.000 euro per stuk. Veel veehouders zullen dat bedrag straks moeten lenen bij Rabobank. Ondertussen verstrekt de bank maar weinig leningen aan biologische boeren. Slechts 3 procent van de landbouwkredieten staat uit bij biologische bedrijven. Die zijn volgens de bank vaak niet rendabel genoeg om hoge bedragen aan uit te lenen. De ethische commissie van Rabobank maakt daar in het recentste jaarverslag een kritische opmerking over. ‘De accountmanagers van boeren werken vaak met generieke risicomodellen. Die maken het moeilijk om maatwerkoplossingen te bieden voor agrariërs die willen verduurzamen. Dit is een onwenselijke situatie.’ De Tweede Kamer nam onlangs een motie aan die het kabinet opdraagt te onderzoeken of banken en andere grote bedrijven uit de voedselketen gedwongen kunnen worden mee te betalen aan de noodzakelijke transitie van de veehouderij. Het kabinet voert die motie uit. Het ministerie van Landbouw zal Rabobank nog deze zomer een formele aanwijzing daartoe geven.||https://www.volkskrant.nl/nieuws-achtergrond/schuldbekentenis-rabobank-over-stikstof-is-allesbehalve-dat-schaalvergroting-werd-ingezet-door-de-overheid~b66a3969/
2022-07-22||Geen WK match met Carlsen: stap voorwaarts of bittere teleurstelling ||Het lag voor de hand dat Magnus Carlsens aanstaande abdicatie als wereldkampioen door het publiek met weinig enthousiasme werd ontvangen. Er vielen grote woorden als ‘een ramp voor het schaken’ en ‘een onverantwoorde beslissing’. Slechts een enkeling verwelkomde het nieuws als een belangrijke stap op weg naar modernisering van het wereldkampioenschap. Carlsens collega’s toonden meer begrip. Nigel Short schreef op Twitter dat Carlsen ‘op verfrissend eerlijke wijze’ zijn aftreden had toegelicht door zich niet achter een vertrouwd excuus als ‘koppige onderhandelaars’ te verstoppen: ‘Hij wil gewoon geen WK-matches meer spelen.’ Voor de site chess.com sprak Peter Doggers met Ian Nepomniasjtsji en Liren Ding, de nummers een en twee van het recente kandidatentoernooi die volgend jaar om de wereldtitel zullen spelen. Ding, die Carlsens vertrek niet had verwacht, is vooral blij met de unieke kans die hij daardoor krijgt. Nepo is teleurgesteld: ‘Ik keek uit naar een tweede match tegen Carlsen. Zijn besluit is slecht voor het schaken, al is het moeilijk te voorzien hoe ernstig de gevolgen zullen zijn.’ Carlsen beloofde zijn aanhangers dat hij zijn best zal doen nog lang ’s werelds sterkste schaker te blijven. Dat is mogelijk, mits hij niet vergeet hoe belangrijk de WK-trainingskampen zijn geweest voor zijn succes. Het beste jaar uit zijn carrière was 2019, waarin hij dankbaar profiteerde van de intensieve voorbereiding op het met grote moeite gewonnen gevecht tegen Fabiano Caruana in Londen. Carlsen beschouwt die WK-match als de interessantste van de vijf die hij in de periode 2013-2021 speelde. Een dag na de aankondiging van Carlsens afscheid begon in Zagreb een rapid- en blitztoernooi als tweede onderdeel van de Grand Chess Tour. Jorden van Foreest begon uitstekend aan `het begin van een nieuw tijdperk’, zoals de site Chess24 het evenement noemde. Nepomniasjtsji – Van Foreest Zagreb rapid 2022 1.e4 e5 2. Pf3 Pc6 3. Lc4 Pf6 4. d3 Lc5 5. 0-0 0-0 6. c3 d5 7. exd5 Pxd5 8. Te1 Le6 9. a4 Lb6 10. Pa3 h6 11. Lb3 Te8 12. Pc4 Pf6! 13. Le3 Pion e5 is tactisch beschermd. Na 13. Pcxe5 volgt 13 ... Lxf2+ 14. Kxf2 Pxe5 15. Pxe5 Lxb3 16. Dxb3 Txe5 17. Txe5 Pg4+. 13 ... Lxe3 14. Txe3 Pd5 15. Te1 Pf4 16. Te3 Meer in aanmerking komt de rigoureuze afwikkeling 16. Pcxe5 Pxe5 17. Pxe5 Dg5 18. g3 Lxb3 19. Dxb3 Txe5 20. Txe5 Dxe5 21. gxf4. 16 ... Df6 17. Pfd2 Tad8 18. Lc2 Ld5 19. Tg3 Een betere kans op verdediging is 19. f3. DIAGRAM 1 19 ... Pe7! Op weg naar de witte koning. 20. Pe3 Pf5 21. Pxf5 Dxf5 22. c4 DIAGRAM 2 22 ... Lxg2! 23. Txg2 Ook 23. d4 baat wit niet. Na 23 ... Df6 24. d5 Lh3 heeft zwart beslissend voordeel. 23 ... Pxg2 24. Kxg2 e4! De ene krachtzet na de andere. Na 25. Pxe4 wint 25 ... Txe4 26. dxe4 Txd1 27. Txd1 Dg4+. 25. Lb1 exd3 26. h3 Dg5+ 27. Kf1 Te2 28. Pf3 Dc5 Wit geeft op.||https://www.volkskrant.nl/sport/geen-wk-match-met-carlsen-stap-voorwaarts-of-bittere-teleurstelling~b4450ad0/
2022-07-22||Duitse staat neemt miljardenbelang in gasreus Uniper en laat burgers meer betalen||De Duitse staat neemt een belang van 30 procent in de noodlijdende gasreus Uniper, die door de energiecrisis op de rand van omvallen staat. Daarvoor legt Berlijn 15 miljard euro op tafel, waarvan 7 miljard in de vorm van extra kredieten van staatsbank KfW. Dat maakte de Duitse bondskanselier Olaf Scholz vrijdagmiddag bekend in een onaangekondigde persconferentie. De regering kondigde ook aan dat consumenten meer gaan betalen voor hun energie, ook als ze vaste leveringstarieven hebben. Daartoe wordt een noodwet ingezet. Uniper dreigt bankroet te gaan als gevolg van de hoge gasprijs en de Russische beperking van de gastoevoer naar Duitsland. Uniper is een ‘mid-market’-handelaar: het bedrijf importeert gas uit Rusland en verkoopt dat door aan gemeentelijke energieleveranciers. Hoe minder Russisch gas Duitsland binnenkomt, hoe meer Uniper op de zogeheten dagmarkt moet inkopen om aan de verplichtingen te kunnen voldoen. Daar is de prijs sinds begin juni verdubbeld. Dat kost Uniper naar eigen zeggen om en nabij de 50 miljoen euro per dag, die het niet kan doorberekenen aan klanten. Die hebben doorgaans langetermijncontracten met vaste prijzen. Daaraan maakt de regering nu een einde, zich beroepend op de uitzonderlijke situatie: vanaf september of oktober komt er een vaste toeslag op de energierekening. De regering zet daartoe een noodwet in die eerder deze maand werd aangenomen en Berlijn de bevoegdheid geeft bestaande contracten open te breken ingeval van overmacht. Het doel is om 90 procent van de extra kosten die gasleveranciers maken als gevolg van de crisis door te berekenen aan de eindgebruiker, zei Scholz. Zo moet worden voorkomen dat gasleveranciers over een paar maanden opnieuw het water aan de lippen staat. De EU moet het plan nog goedkeuren. Door de maatregel gaat een gezin van vier personen jaarlijks 200 tot 300 euro meer aan energiekosten betalen. Scholz maakte daarom van de gelegenheid gebruik om Duitsers met financiële moeilijkheden hoop op verlichting te geven. Zo komt er een verruiming van de huurtoeslag voor arme gezinnen, als tegemoetkoming in de hogere energiekosten. Ook werkt Berlijn aan een subsidieregeling voor studenten. De omstreden Duitse bijstandsregeling wordt vanaf januari grondig hervormd, benadrukte Scholz. ‘Niemand wordt met zijn problemen alleen gelaten’, aldus de bondskanselier.||https://www.volkskrant.nl/nieuws-achtergrond/duitse-staat-neemt-miljardenbelang-in-gasreus-uniper-en-laat-burgers-meer-betalen~b2645392/
2022-07-22||Oma’s met adhd vormen een onderbelichte groep in de samenleving||In de speeltuin zag ik een oma met adhd. Oma’s met adhd vormen een onderbelichte groep in de samenleving, vanwege een gebrek aan officiële diagnoses. Ook de oma’s zelf zijn zich meestal nergens van bewust. De oma in de speeltuin had een uitzonderlijk rustige kleinzoon bij zich. Hij wilde het liefst kalmpjes op de eerste sport van het klimrek staan en verbaasd om zich heen kijken – wat zag de wereld er anders uit als je twintig centimeter hoger stond. Zijn oma vond dit niet genoeg, die legde alles vast met haar iPhone, riep aanhoudend ‘zwaai maar naar oma!’ en sleepte hem onderwijl van speeltoestel naar speeltoestel. Als ze even niet bezig was met het kleinkind, ging ze snel bellen met een vriendin en in haar mega-handtas zoeken naar toetendoekjes of smoelenpoetsers of toetenpoetsers, of hoe heten die dingen! Om gek van te worden! De kleinzoon gebruikte de aandachtsluwte om eens goed naar de wolken te kijken.||https://www.volkskrant.nl/columns-opinie/oma-s-met-adhd-vormen-een-onderbelichte-groep-in-de-samenleving~b88f06fc/
2022-07-22||Rusland en Oekraïne ondertekenen vandaag akkoorden over graanexport||Een adviseur van president Volodymyr Zelensky zei vrijdag dat Oekraïne geen deal met Rusland zou sluiten, maar met de VN en Turkije. Rusland zal dan ook met hen een ‘spiegelakkoord’ sluiten over het hervatten van de graanexport. Wat er precies in de akkoorden zal staan is nog niet duidelijk, maar Oekraïne heeft al aangekondigd dat het met geweld zal antwoorden als Rusland zijn kant van de deal doorbreekt. De Turkse president Recep Tayyip Erdogan en de secretaris-generaal van de VN António Guterres waren aanwezig bij de onderhandelingen in Istanbul. Sinds het begin van de invasie van Oekraïne eind februari heeft Rusland meerdere havens aan de Zwarte Zee ingenomen en het graan daar tegengehouden. Ook hebben de Russische strijdmachten een aantal havens gebombardeerd, waardoor deze niet meer operationeel zijn. Oekraïne heeft, uit angst voor amfibische aanvallen, zeemijnen neergelegd die de toegang tot de havens blokkeren. Door die combinatie van belemmeringen ligt ondertussen meer dan 20 miljoen ton graan vast in de Oekraïense havens. Daardoor lopen de voedselprijzen wereldwijd op. In Kenia, Ethiopië en Somalië lopen 20 miljoen mensen risico op hongersnood door de opstopping. Daarom hamert de internationale gemeenschap al weken op een snelle oplossing. Daar stond Rusland wel voor open, mits een serie westerse sancties die zijdelings raken aan de Russische landbouwexport zou worden opgeheven. De minister van Buitenlandse Zaken van Turkije zei: ‘Zelfs als Russische (landbouw)producten niet direct worden getroffen door de sancties, zijn er blokkades op het gebied van zeevervoer, verzekeringen en het bankwezen. De Verenigde Staten en de Europese Unie hebben toezeggingen gedaan om die op te heffen.’ Welke concessies het Westen precies heeft gedaan, is nog niet duidelijk. Wel is er de afgelopen tijd al enige informatie naar buiten gesijpeld, meldt France24. Zo wordt er een commandocentrum opgezet in Istanbul waar de graanexport wordt overzien en disputen verholpen moeten worden. Aan het commandocentrum nemen vertegenwoordigers van Oekraïne, Rusland, Turkije en de Verenigde Naties deel. Volgens de Verenigde Naties duurt het nog drie tot vier weken tot dit centrum volledig opgezet is. Zo lang kan het ook duren tot de graantoevoer hervat wordt. Met name controversieel is de inspectie van de graanschepen. Rusland staat daarop, omdat het zegt te vrezen dat er wapens gesmokkeld worden. Oekraïne weigerde echter Russische controleurs op de schepen te laten. Door wie de controles zullen worden uitgevoerd is onduidelijk, maar waarschijnlijk vinden ze plaats in Istanbul. Omdat het te lang duurt om de mijnen die Oekraïne heeft neergelegd te ruimen, zullen Oekraïense schepen de graanschepen door de mijnenvelden heen begeleiden. De afspraken zijn 120 dagen geldig. In die periode verwachten de onderhandelaars al het graan te kunnen wegvoeren. Daarna kunnen de afspraken verlengd worden zonder extra onderhandelingen. Vanuit Oekraïne klinken er argwanende geluiden. Oleksi Hontsjarenko, een Oekraïens parlementslid uit de havenstad Odesa, is afwachtend. ‘We hebben nog geen deal’, zei hij donderdag tegen de BBC. ‘We vertrouwen de Russen totaal niet. Dus laten we wachten tot er een definitieve beslissing is gemaakt morgen, en of er op het laatste moment geen tegengas wordt gegeven door de Russen. Ik duim dat we morgen een deal hebben en dat Rusland die echt zal respecteren.’ Rusland heeft zijn thuisstad Odesa momenteel in het vizier voor een volgende ronde veroveringen, denken sommige analisten. Ook Rusland uit wantrouwen. Het Kremlin wil dat de Europese Unie daadwerkelijk ‘kortzichtige sancties’ tegen Rusland opheft, en niet alleen toezeggingen doet. Volgens de Russische regering gaapt er vaak een kloof tussen de intenties van de Europese Unie en de stappen die de unie daadwerkelijk zet. Het Amerikaanse ministerie van Buitenlandse Zaken beschuldigde Rusland ervan dat het voedsel als wapen gebruikt. ‘Wat echt uitmaakt’, zei een woordvoerder, ‘is de uitvoering van deze deal. We zullen samen met onze partners Rusland ter verantwoording blijven roepen wat betreft de implementatie.’ Voor Turkije zijn het bewerkstelligen van de onderhandelingen en het akkoord ook een handig pr-moment. Het Navo-land maakt zich impopulair bij bondgenoten door zijn relatief hechte banden met Moskou. Terwijl de relatie tussen het Westen en Rusland steeds verder bekoelt, worden Erdogan en Poetin afhankelijker van elkaar. Poetin bedankte Erdogan donderdag: ‘Met uw bemiddeling zijn we vooruit gekomen.’ Turkije zocht op woensdag dan weer steun van Rusland en Iran voor een mogelijke inval in Syrië, om daar Koerdische strijdmachten aan te vallen. Turkije is bovendien wellicht betrokken geweest bij de beschieting van een vakantieoord in Iraaks Koerdistan, waarbij burgerdoden zijn gevallen.||https://www.volkskrant.nl/nieuws-achtergrond/rusland-en-oekraine-ondertekenen-vandaag-akkoorden-over-graanexport~b7a5b0b7/
2022-07-22||Feestende Cuijkenaren moedigen wandelaars aan voor de laatste kilometers van de Vierdaagse||‘Er heerst een soort campinggevoel in het dorp, waarbij je nog net niet met een wc-rol onder de arm bij elkaar naar binnen loopt.’ Volgens Peggy Wolfraad (31), die donderdagochtend op het smalle dorpsplein bij de laatste feestvoorbereidingen helpt, is het Vierdaagsefeest in Cuijk ‘magisch’. ‘Het begint nog rustig, maar aan het eind van de avond gaan de stoelen aan de kant en danst iedereen van z’n tralala.’ In de omliggende dorpen die de Nijmeegse vierdaagse deze week aandoet, is sprake van een heuse vierdaagsegekte. Zo ook in het Brabantse dorp aan de Maas, Cuijk, waar de wandelaars vrijdag op ‘de dag van Cuijk’ door feestende dorpelingen zullen worden opgezweept voor hun laatste kilometers richting de finish. Donderdagochtend scharrelen ondernemers en Cuijkenaren door een dan nog verlaten dorpsstraat, waar vooral de witte partytenten en mobiele biertaps verraden dat iets staat te gebeuren. Tegen de avond zal het er waarschijnlijk rijen dik staan. Dan komen de militairen van Defensie voor de 77ste keer door het dorp gemarcheerd, terwijl ze stickers en emblemen uitdelen, die de dorpelingen nog jarenlang bewaren. Zodra ze onder de brug door zijn, bereiken ze de met vlaggen versierde Maaskade waar het Vierdaagse Orkest ze toespeelt. Daar leggen ze, terwijl parachutisten uit de lucht dwarrelen, de pontonbrug neer die de wandelaars vrijdag naar Gelderland moet brengen. ‘Een klassieker’, noemt Cuijkenaar Hans Poels (44) het. Het evenement is doordrenkt met tradities die iedereen in het dorp kent. Vooral de meiden die achter de stoere militairen aanrennen, zijn berucht. ‘En ieder jaar valt een van de parachutisten die landen bij de pontonniersbrug per ongeluk in het water’, vertelt Poels. ‘Maar toevallig wel met een wetsuit.’ Op donderdagochtend is de Maaskade, op een groot podium, een bbq-tent, barren en toiletgebouwen na, nog leeg. Alleen dorpsregelneef Frans Bus (76) en zijn vrouw hangen nog snel een reclamebanner op, voor ze naar het stadhuis gaan om samen met de burgemeester een delegatie uit Tsjechië te ontvangen, die speciaal voor de feesten langskomt. ‘De gezelligheid is heel belangrijk voor het dorp’, vertelt Bus. ‘Er is niemand hier die vrijdag thuis blijft.’ Ook uit de rest van de omgeving trekt het Cuijkse feest publiek. Donderdagochtend zitten vier vierdaagsetoeristen op het met kleurige feestverlichting versierde terras. Ze fietsten speciaal voor de feesten hier naartoe vanuit Sint-Oedenrode en Boekel, respectievelijk 40 en 25 kilometer verderop. ‘Iedereen uit deze omgeving kent wel iemand uit het Vierdaagse Orkest dat vanavond optreedt’, zegt Wil van Asseldonk (62), die feesten hier al drie keer eerder meemaakte en sindsdien van plan is ieder jaar terug te komen. De Cuijkse feesttraditie, waarbij het dorpsfeest wordt gecombineerd met de doortocht, bestaat al sinds de jaren tachtig. Het vuurtje werd ooit aangewakkerd door de plaatselijke brandweer die tijdens doortocht altijd een feest gaf, vertelt Jan van der Heijden (83) in het plaatselijke historisch centrum. ‘Later zijn er mensen opgestaan die er een feestweek voor het hele dorp van hebben gemaakt.’ Hoewel de feesttraditie, die vergelijkbaar is met carnaval, al jaren bestaat, verliep de organisatie dit jaar stroever dan normaal. Het vierdaagsecomité van het dorp hield er begin 2020 mee op, wat de gemeente in een spagaat bracht nu de festiviteiten weer door mochten gaan. ‘Aan de ene kant wilden we dat het feest werd georganiseerd, want het is voor Cuijk en omgeving heel belangrijk’, zegt Wim Hillenaar (CDA), waarnemend burgemeester van Land van Cuijk. ‘Maar je wilt ook vermijden dat iedereen denkt: ‘De gemeente regelt het wel.’ Dat het uiteindelijk toch lukte, is te danken aan een ‘buitengewoon goede samenwerking’ tussen de gemeente, vrijwilligers en de ondernemers, vertelt centrummanager en medeorganisator Clemens Binkhorst (42). Het resultaat: een bomvolle feestweek. Op de Maaskade staat Binkhorst van een afstandje de soundcheck van het orkest gade te slaan. Hij heeft ‘no stress’ want alles is geregeld voor de komst van de pontonniers van Defensie en de wandelaars. ‘Ik hoef niet eens meer achterom te kijken, zo goed heeft iedereen het gedaan.’||https://www.volkskrant.nl/nieuws-achtergrond/feestende-cuijkenaren-moedigen-wandelaars-aan-voor-de-laatste-kilometers-van-de-vierdaagse~b6edb6da/
2022-07-22||OM stelt strafrechtelijk onderzoek in naar agent die gericht schoot bij boerenprotest ||Tijdens het boerenprotest langs de A32 trok de agent zijn dienstwapen en schoot gericht op de bestuurder van een rijdende trekker. De kogel kwam in het portier van het voertuig terecht. De bestuurder, de 16-jarige boerenzoon Jouke, werd niet geraakt. De politie stelde in eerste instantie dat agent gericht schoot omdat hij dacht dat de tractor op zijn collega’s zou inrijden. De 16-jarige werd daarna aangehouden op verdenking van poging tot doodslag. Maar uit onderzoek van het OM bleek al snel dat daarvan geen sprake was. De jongen werd vrijgelaten en het OM seponeerde zijn zaak. Later verklaarde Jouke dat hij alleen wilde wegrijden van het protest en de blokkade. Ook videobeelden wezen daarop. Uit het onderzoek van de Rijksrecherche, een standaardprocedure bij een schietincident waarbij de politie betrokken is, blijkt nu dat de agent onterecht gericht op de bestuurder van de trekker schoot. ‘Van direct gevaar voor het leven van de agent of dat van anderen was op dat moment geen sprake’, schrijft het OM. Op basis van die conclusie is er voldoende reden om een onderzoek in te stellen naar een poging tot doodslag. Als het onderzoek is afgerond kijkt het OM of het daadwerkelijk tot een rechtszaak komt. Al eerder deze maand erkende de politie dat de agent die gericht schoot een verkeerde inschatting had gemaakt. Het incident maakte ook veel los binnen de politie. Zo zit de agent in kwestie ziek thuis. Zijn naam en leeftijd zijn vanuit veiligheidsoogpunt niet bekendgemaakt. Een andere agent, van wie ten onrechte werd gedacht dat hij degene was die schoot, zat ondergedoken omdat zijn gegevens en foto’s online rondgingen. Het OM heeft besloten geen strafrechtelijk onderzoek in te stellen naar twee andere agenten die bij het protest rond de A32 hun dienstwapen trokken. Zij vuurden een waarschuwingsschot af en hebben niet gericht geschoten op een persoon. Hoewel zij niet ‘conform de ambtsinstructies’ handelden, is er volgens het OM geen reden om hen te vervolgen. ‘De politie zal dit intern afhandelen.’||https://www.volkskrant.nl/nieuws-achtergrond/om-stelt-strafrechtelijk-onderzoek-in-naar-agent-die-gericht-schoot-bij-boerenprotest~b6eb4f9b/
2022-07-22||Leger Sri Lanka valt kamp betogers binnen, eerste daad nieuwe president ||De VS en de VN veroordeelden het geweld. Met de inval wil de nieuwe president, Ranil Wickremesinghe, op zijn eerste werkdag duidelijk maken dat er snel een einde moet komen aan de maandenlange politieke onrust. Hij werd donderdag beëdigd als nieuw staatshoofd nadat de impopulaire president Gotabaya Rajapaksa vorige week het land was ontvlucht. Wickremesinghe heeft de noodtoestand afgekondigd en het leger opdracht gegeven de orde te herstellen. Ook heeft hij een nieuwe premier benoemd. Het economisch failliete Sri Lanka is al maanden het toneel van massale protesten. De bevolking is boos over onder andere de prijsstijgingen, corruptie en de greep die Rajapaksa en zijn familie op het land hebben. De onrust is met name schadelijk voor het toerisme, een belangrijke inkomstenbron, dat al zwaar was getroffen door de pandemie. De ontruiming van het kamp, waar demonstranten sinds april bivakkeren, kwam als een verrassing omdat de betogers hadden gezegd dat ze vrijdag zouden vertrekken. Zwaarbewapende militairen en agenten verschenen midden in de nacht in groten getale om de tenten bij het presidentiële kantoor te ontruimen. Betogers werden hardhandig verwijderd. Ook journalisten, onder wie een BBC-journalist, werden geslagen. Oppositieleider Sajith Premadasa, die gewonde betogers bezocht in het ziekenhuis, sprak van een ‘laffe aanval op vreedzame demonstranten’. ‘Het valt niet te ontkennen dat er sprake was van buitensporig gebruik van geweld’, aldus Premadasa op Twitter. ‘Is het aanvallen van buitenlandse journalisten het meest innovatieve beleid van de nieuwe regering om toerisme te promoten?’ Presidentskandidaat Anura Kumara Dissanayake, die woensdag de stemming in het parlement verloor voor het presidentschap, riep zelfs op tot nieuw verzet om de nieuwe regering af te zetten. ‘Laten we het meedogenloze regime ten val brengen dat de demonstranten wreed aanviel’, twitterde hij. In de ochtend trokken betogers naar het presidentiële kantoor om te protesteren tegen de inval. Ook internationaal werd het hardhandige optreden van de ordetroepen veroordeeld. De Amerikaanse ambassadeur Julie Chung zei ‘ernstig bezorgd’ te zijn. ‘Wij dringen aan op terughoudendheid bij de autoriteiten’, aldus Chung in een tweet. De VN-coördinator voor Sri Lanka, Hanaa Singer-Hamdy, veroordeelde het geweld en waarschuwde voor ‘verergering van de politieke en economische instabiliteit’ als de burgerrechten worden beperkt. De Mensenrechtencommissie van Sri Lanka sprak van een ‘wrede en verachtelijke aanval’. Het presidentiële kantoor was een van de overheidsgebouwen die demonstranten de afgelopen weken bezetten. Ook de residenties van de president en de premier werden door betogers overgenomen. Beelden van inwoners van Colombo die door slaapkamers liepen en bij het zwembad feest vierden, gingen de hele wereld over. Wickremesinghe, een politieke veteraan die in april door Rajapaksa werd benoemd als premier, reageerde woedend toen vorige week ook zijn kantoor werd bezet. Militairen keken toen werkloos toe. Hij waarschuwde toen al dat het leger en de politie snel zouden ingrijpen om de orde en rust te herstellen. De legerleiding stelde zich echter terughoudend op. Wel werden militairen naar het parlement gestuurd om te voorkomen dat ook dat zou worden bezet. De premier eiste onder andere dat de betogers direct de bezette gebouwen zouden verlaten. Die gaven hieraan gehoor. Maar het presidentiële kantoor en het kamp van de betogers werden niet ontruimd. ‘We moeten een einde maken aan deze fascistische bedreiging van de democratie’, zei Wickremesinghe toen. ‘We kunnen de vernietiging van staatseigendommen niet toestaan.’ De VS feliciteerde donderdag, samen met andere landen, Wickremesinghe met zijn installatie als president. ‘Wij kijken er naar uit om met de nieuwe president samen te werken’, aldus ambassadeur Chung. Gehoopt wordt dat de nieuwe president, die ook zes keer premier was, met zijn lange staat van dienst Sri Lanka weer uit het dal kan halen. De Chinese leider Xi Jinping zei vrijdag ‘klaar te staan om ondersteuning en hulp naar mijn beste vermogen te bieden’. Sri Lanka heeft een flinke schuldenlast. Alleen al aan China moet het zo’n vijf miljard dollar betalen.||https://www.volkskrant.nl/nieuws-achtergrond/leger-sri-lanka-valt-kamp-betogers-binnen-eerste-daad-nieuwe-president~b98dce01/
2022-07-22||Dadendrang na het vwo? Kies dan voor het hbo||Vorig jaar gaf ik aan de universiteit een vak over sociale bewegingen. Aan de hand van het vuistdikke tekstboek bespraken wij, met voorbeelden als de klimaatbeweging, pro life-protesten en Black Lives Matter, theorieën over waarom mensen zich organiseren, hoe sociale bewegingen te classificeren en hoe hun invloed te meten. Onder deze gesprekken sluimerde ongeduld. Een studente die soms afwezig was om zich ergens met Extinction Rebellion vast te ketenen, of in protest tegen de klimaatcrisis door de straten van Glasgow te marcheren, verwoordde het in een uitbarsting als volgt: ‘Wat een geleuter. De wereld staat in de fik, en wij zitten hier in een lokaal haar te duiden. Wie schiet daar ook maar iets mee op?’ Diep in mijn hart vond ik dat ze gelijk had. Daarbij probeerde ik als docent ook echt wel de ramen open te zetten, zoals tijdens een gastcollege door Farmers Defence Force op strobalen in een boerderij buiten Middelburg. Toch legde ik in mijn antwoord aan de studente uit dat dit nu eenmaal de raison d’être van het wetenschappelijk onderwijs is. Begrijpen, duiden, theorievorming, om zo de kennis over te dragen en de geesten te slijpen voor een toekomstige maatschappelijke rol. Studenten als deze sprak ik, over de jaren, veel vaker. Wat hebben wij aan de theorie? Kunnen wij niet veel praktischer aan de slag? Eigenlijk horen slimme, geëngageerde studenten vol maatschappelijk ongeduld niet op het wetenschappelijk onderwijs (wo) maar in die andere helft van ons hoger onderwijs: het hbo. Dit om drie redenen. Ten eerste gaat een hbo-student, binnen welke studie ook, wél meteen in de praktijk aan de slag. Binnen de logistiek of in een living lab, in een voedselbos of een verpleeghuis, een supermarkt of een school. Met maatschappelijke vraagstukken, want alle Nederlandse hogescholen committeerden zich aan de duurzame ontwikkelingsdoelen van de Verenigde Naties en plaatsten deze in het hart van hun onderwijs. Ten tweede vervaagt het onderscheid tussen wo en hbo omdat hogescholen in de afgelopen decennia steeds meer kennisinstellingen zijn geworden. Met lectoren, onderzoeksafdelingen en vanaf dit jaar zelfs een derde cyclus: de mogelijkheid om na je master nog vier jaar te werken aan een doctoraat. Waarbij wel altijd altijd de praktijk voorop staat. Waar in het wetenschappelijk onderzoek ‘valorisatie’, het contact met de praktijk, vaak de laatste fase in een project is, begint praktijkgericht onderzoek met maatschappelijke vragen. De urgentie van deze maatschappelijke vragen vormt de derde reden voor dit pleidooi. Het standaardbeeld van een wetenschappelijke studie bestaat nog steeds uit jaren van zelfontplooiing gekoppeld aan een intellectuele ontdekkingsreis om dan ooit, ver daarna, aan het werk te gaan. De problemen van onze tijd, de klimaatcrisis voorop, zijn echter zo urgent, dat je juist die mensen die het meest gemotiveerd zijn om er iets aan te doen, vanaf hun eerste studiejaar daarbij wilt betrekken. Ondanks het feit dat vwo’ers die zoeken naar een relevante studie met een directe aansluiting op de praktijk en de grote opgaven van onze tijd het hbo tenminste zou moeten overwegen, gebeurt dat steeds minder. Waar rond de eeuwwisseling nog een op de drie vwo’ers naar het hbo ging, is dat nu een op vijf. Wat daarachter zit, is een puzzel. De salarissen, overal in het hoger onderwijs sterk bepaald door de specifieke opleiding en niet het soort studie, liggen nauwelijks uit elkaar. Hetzelfde geldt voor de banenkans. Het niveau – hoger onderwijs – is hetzelfde en in het buitenland geldt een bachelor als een bachelor, en een master als een master, ongeacht of deze nou van het hbo of het wo is. Wellicht speelt hetzelfde denken dat ik zoveel tegenkwam toen ik dit jaar zelf de overstap maakte van wo naar hbo: een sterk verouderd beeld van het beroepsonderwijs en de misplaatste opvatting dat het wo ‘beter is’. Terwijl op steeds meer fronten geldt: doen is het nieuwe denken. Tegen die achtergrond vroeg minister Dijkgraaf in een beleidsbrief eerder deze maand aandacht voor de strategische positionering van het hbo en het belang van het doordenken van het binair stelsel. Mijn pleidooi is echter gericht op al die vwo’ers die in de klas vaak denken: ‘Wat heb ik hieraan?’ Die tijdens hun studie al uitgebreid aan de slag willen met maatschappelijke vragen. Niet als extra activiteit, maar als kern van de studie. Kom dus ook eens kijken op de open dagen van het hbo. Dat is niet alleen heel goed voor de wereld, maar juist ook voor jezelf.||https://www.volkskrant.nl/columns-opinie/dadendrang-na-het-vwo-kies-dan-voor-het-hbo~b8bc1ca5/
2022-07-22||Behalve racen kun je in F1 22 ook een luxeappartement inrichten voor je coureur  ★★★★☆||Een sport en zijn professionele beoefenaars veranderen van jaar tot jaar niet zo vreselijk veel. Hier en daar wisselt een speler misschien van voetbalclub of gaat een basketballer verdiend met pensioen, maar radicale veranderingen doen zich zelden voor. Twee elftallen hobbelen niet opeens over een rond voetbalveld en in autoraces rijden voortaan de wagens niet achteruit. Dus zijn de veranderingen bij games die diverse sporten zo natuurgetrouw mogelijk nabootsen, van editie op editie ook nooit zo wereldschokkend. Dat lot treft ook F1 22, de jongste uitvoering van de veelgeprezen computersimulatie van het Formule 1-circus, door Codemasters. De game verschilt zo op het eerste gezicht niet zoveel van F1 2021, F1 2020 en F1 2019 – of het moet zijn dat de naam van het spel dit keer is gereduceerd tot F1 plus de laatste twee cijfers van het jaartal. Hoe verleid je als ontwikkelstudio de gamer dan toch weer tot zijn jaarlijkse aanschaf? De zichtbaarste ingreep die Codemasters heeft gedaan, of beter gezegd: uitbreiding, is dan ook meteen de overbodigste en controversieelste. Toegevoegd is F1 Life, waaronder we kennelijk het luxueuze leven moeten verstaan van een Formule 1-coureur. We krijgen een appartement toegekend dat we met mooi en knetterduur meubilair kunnen optuigen, te betalen met ‘pitcoins’, een virtuele munteenheid die je moet kopen met echte euro’s of kunt verdienen door wedstrijden te winnen. Met die pitcoins kunnen we ook kleding aanschaffen van echte merken (is Verstappen nog steeds de ‘ambassadeur’ van G Star Raw?). Het woordje ‘geldklopperij’ dringt zich op. Geen enkele aanschaf laat ons evenwel sneller door de bochten sjezen of brengt ons dichter bij een champagnedouche. Dat laatste zal een geruststelling zijn voor de fans van de F1-gamesserie. Want F1 22 blijft een racesimulator die het de gamer niet gemakkelijk maakt, omdat alles dicht bij de werkelijkheid blijft. De aangepaste reglementen die de teams in het echte, lopende seizoen van de F1 kregen opgelegd, heeft Codemasters ook doorgevoerd in de game, zoals grotere velgen en het aanbrengen van winglets. De besturing is voelbaar anders dan in de versie van een jaar terug: de wagens lijken wat slomer en wat meer tegen het asfalt te plakken. Tegelijkertijd hebben de bolides minder de neiging om te glibberen en weg te glijden als je in de slipstream van een voorganger zit. Gelukkig strijken de Britse gameontwikkelaars ook over hun hart voor de nieuwkomers. Die kunnen door wat knoppen in te drukken allerlei foefjes aanzetten waardoor ze niet geheel kansloos aan een race beginnen. En er zijn miniwedstrijden die je de perfecte start of pitstop leren. Voor wie zijn beleving nog verder wil uitdiepen en een vr-bril heeft rondslingeren, heeft Codemasters een virtualrealitycomponent toegevoegd. Het is niet perfect, maar dat is vr gewoon nog niet, hoewel zo’n zwaar duikbrilachtig vizier op je voorhoofd misschien de fysieke last van de helm van een F1-rijder weer bij benadering nabootst. Opmerkelijk is dat je in virtual reality nog lager over het wegdek lijkt te razen. Het helpt je beseffen dat er komende zondag maar weinig ruimte zit tussen het asfalt van het Circuit Paul Ricard en de kampioensbillen van Verstappen.||https://www.volkskrant.nl/cultuur-media/behalve-racen-kun-je-in-f1-22-ook-een-luxeappartement-inrichten-voor-je-coureur~b8fd8842/
2022-07-22||Ionica daagt u uit: leg een verzameling aan met een gek criterium||Dit voorjaar was ik in het Duitse Museum Ritter. In een dorpje, pal naast de gelijknamige fabriek die de vierkante chocoladerepen maakt, staat een groot vierkant gebouw. Daarin bevinden zich een chocoladewinkel, een expositie over chocolade, een café en mijn nieuwe lievelingsmuseum. Museum Ritter laat werken zien uit de verzameling van Marli Hoppe-Ritter, de kleindochter van de oprichter van de chocoladefabriek. Het thema van haar kunstcollectie is ‘vierkant’, met bijvoorbeeld schilderijen van Vera Molnar, gevouwen vilt van Peter Weber en een sculptuur als een driedimensionale Mondriaan van Jean Gorin. De collectie bestaat uit bijna twaalfhonderd schilderijen, objecten, sculpturen en andere werken. (Ik zou zelf streven naar een verzameling van 1.225 stuks, want dat is een kwadraat en dat past mooi in het thema.) Wat een heerlijk idee om je verzameling op te bouwen rond het thema ‘vierkant’! Ik vertelde de afgelopen weken aan allerlei mensen over dit briljante selectiecriterium. Het grappige was dat bijna iedereen enthousiast was, behalve een vriendin die verstand heeft van collectiebeheer. Zij werd gék bij het idee: je krijgt hierbij werken uit allerlei tijdvakken, met allerlei materialen en technieken – hoe heb je dan ooit de expertise om dat goed te conserveren en waar nodig te restaureren? Nu ja, ik weet wie ik níét vraag om mijn collectie te beheren als ik ooit een excentrieke miljardairsverzameling ga aanleggen. Ook met een kleinere beurs kun je een verzameling met een heerlijk criterium beginnen. Wiskundedocent Andrea Hoofs verzamelt boeken met een niet-uitgeschreven getal in de titel. Het aardige is dat ze daardoor boeken ontdekte die ze nooit gelezen zou hebben, zoals Boy 7 of Vak 127. Wie niet zo van vierkanten, getallen of boeken houdt, kan een héél ander soort verzameling aanleggen. Quirien van Haelen schreef ooit het gedicht Côte d’Azur. Dat begint zo: Brigitte, Verona, Eva, Kim, MariekeAurora, Mäde, Tina, Claire, YvonYolanda, Nina, Daisy, Sue, ManonMartine, Lilly, Nancy, Annemieke, Daarna komen nog meer meisjesnamen, gevolgd door een paar witregels en dan de conclusie: ‘Het volgend jaar een busreis naar Lloret. Wellicht haal ik daar wél een heel sonnet.’ Dit is natuurlijk een prachtige verzameling, maar de selectieregels zijn nog wat aan te scherpen, want alleen wat rijm en genoeg namen om een sonnet te vullen is wat makkelijk. Zelf hield ik als student de beginletters bij van de voornamen van de mensen met wie ik had gekust en ik hoopte het alfabet vol te sparen – een heel helder criterium. Alleen ging dat weleens mis, bijvoorbeeld als ik in een lawaaierige discotheek dacht dat ik Jörg versierd had (eindelijk de letter J!) en een uur later ontdekte dat ik zijn naam verkeerd had verstaan en nu de T dubbel had. Ik heb deze verzamelpoging lang geleden gestaakt, maar nog steeds veer ik even op als ik een Quirien tegenkom: ‘Dat is een goede voor de Q!’ Bent u deze uitdaging aangegaan? Stuur dan een bericht met de resultaten naar ionica@volkskrant.nl.||https://www.volkskrant.nl/wetenschap/ionica-daagt-u-uit-leg-een-verzameling-aan-met-een-gek-criterium~b65ac476/
2022-07-22||Er staat een uitbundig wespenseizoen voor de deur. Hoe we toch van ze kunnen (leren) houden ||Het wespenseizoen begon dit jaar eigenlijk al op 1 januari. ‘Herinner je je nog dat het toen uitzonderlijk warm was?’ zegt Arnold van Vliet, bioloog aan de Wageningen Universiteit. ‘Toen werden de eerste wespenkoninginnen waarschijnlijk al wakker. Ze begonnen hun nesten te bouwen en doordat het voorjaar warm en droog was, zijn ze succesvol geweest in het grootbrengen van hun larven. Dat betekent dat er straks veel wespen zullen zijn.’ Van Vliet was de eerste die begin juli signaleerde dat dit weleens een uitzonderlijk goede zomer zou kunnen worden voor de wesp. De bioloog houdt elk jaar contact met wespenbestrijders en die vertelden hem dat er relatief veel meldingen van overlast waren binnengekomen. Ook volgens de website waarneming.nl, waar iedereen zijn natuurwaarnemingen kan doorgeven, werden in de eerste helft van het jaar uitzonderlijk veel wespen gezien. Dus, aangezien ze deze zomer overal zullen zijn: een korte cursus wespenkunde. Er komen in Nederland maar liefst 408 soorten wespen voor. Die wespen behoren tot verschillende families: je hebt de goudwespen en de tangwespen, de peerkopwespen en de knotswespen. ‘De soorten die we het vaakst tegenkomen en die de meeste overlast geven, zijn de gewone wesp en de Duitse wesp’, zegt Van Vliet. Dat zijn de wespen die de terrassen afspeuren naar zoetigheid. Ze heten ook wel ‘limonadewespen’. De eerste helft van het jaar was bijzonder droog en warm. Dat is gunstig voor de wesp. Als de koninginnen wakker worden, gaan ze op zoek naar nectar. Bij droog en zonnig weer hebben ze het gemakkelijker, omdat er dan veel bloeiende planten te vinden zijn. Al snel begint een koningin met het bouwen van een nest: ze knaagt aan hout, bijvoorbeeld van een schutting, en maakt daar het typische, papierachtige wespennest van. Dan legt ze haar eitjes. Zodra de larven uit het ei komen, moet de koningin op zoek naar insecten om ze te voeden. ‘De eerste tijd staat ze er helemaal alleen voor’, vertelt Van Vliet. ‘Dan scheelt het als ze gemakkelijk aan insecten kan komen. Als het warm en droog is, zijn er meer insecten en verbruikt ze dus minder energie.’ Het leidt ertoe dat de wespenfamilie zich snel kan uitbreiden. Tot ongeveer halverwege de zomer zijn de werksters druk bezig met het voeren van de jongste generatie. ‘Ze vangen insecten, snijden ze in stukken en geven ze aan de larven’, zegt Van Vliet. ‘Als beloning krijgen ze van die larven zoetstoffen terug.’ De zoetigheid hoeven ze dus niet elders te zoeken. Maar op een gegeven moment wordt het nest volwassen en zijn er geen larven meer. Dan hebben de werksters niets meer te doen. De vakantietijd begint en daar hoort lekker eten bij: op onze terrassen. Hoe houd je wespen weg? Uit een Amerikaanse studie uit 2012 bleek dat bepaalde etherische oliën wespen op afstand kunnen houden. Wanneer de geur van citroengras, kruidnagel of geranium uit een wespenval opsteeg, was er afname van 70 procent in het aantal wespen dat werd gevangen. Toch betwijfelt Van Vliet of dit in de praktijk zo goed werkt. ‘Toen ik zelf een aantal van die oliën had aangeschaft, is het me niet gelukt wespen uit de buurt te houden. Laat staan wanneer je zomaar een bakje met water en kruidnagel neerzet.’ Wat volgens Van Vliet het beste werkt: geen zoetigheid gebruiken op het terras. En wespennesten in de buurt laten verwijderen – al vindt hij ook wel weer dat we daarmee terughoudend zouden moeten zijn. ‘Wespen leveren ook een positieve bijdrage: ze vangen vliegen, muggen en spinnen weg’, zegt Van Vliet. ‘Een werkster vangt ongeveer 1,5 insect per uur.’ Een van de pleitbezorgers van de wesp is de Britse ecoloog Seirian Sumner. Met enkele collega’s zette ze op een rij welk nut de wesp kan hebben voor de mens. Om te beginnen vangen ze dus andere insecten. Dat kan van pas komen in de landbouw, waar ze kunnen worden ingezet als biologische bestrijders. Veel milieuvriendelijker dan gif. Ook zijn wespen bestuivers. Hoewel de larven leven van insecten, gaan volwassen wespen op zoek naar nectar. Volgens Sumner zijn er wereldwijd 164 plantensoorten die voor hun bestuiving compleet afhankelijk zijn van de wesp. Daarnaast kunnen we wespen en hun larven eten. In Japan, bijvoorbeeld, zijn ze een delicatesse. De gebakken insecten zijn een efficiëntere eiwitbron dan bijvoorbeeld koeienvlees: ze nemen relatief minder ruimte in beslag, hebben minder water nodig en stoten niet zo veel stikstof uit. Zelfs het wespengif, dat een steek zo pijnlijk maakt, kan zijn nut hebben: het bevat namelijk antibiotica. De prooi blijft daardoor vers en vrij van ziekten. De mens ook, wellicht. Zo is het gif van een wesp uit Brazilië al effectief gebleken tegen een bacterie die resistent was geworden tegen verschillende andere medicijnen. Aan alles komt een einde, zo ook aan het wespenseizoen. Als het kouder wordt, sterven de mannetjes en de werksters en zoeken de koninginnen een overwinteringsplaats. Tenminste, zo ging het tot nu toe. ‘Door klimaatverandering zou dit best weleens kunnen veranderen’, zegt de Wageningse onderzoeker Van Vliet. Volgens hem zijn er in Nieuw-Zeeland kolonies van de Duitse wesp en de gewone wesp die in hun geheel overwinteren. ‘Dan bouwen ze het nest het volgende jaar verder uit’, zegt Van Vliet. ‘Er kunnen zo enorme wespennesten ontstaan, tot wel 4 meter hoog.’||https://www.volkskrant.nl/wetenschap/er-staat-een-uitbundig-wespenseizoen-voor-de-deur-hoe-we-toch-van-ze-kunnen-leren-houden~bc417320/
2022-07-22||Waar vind je in Europa letterlijk de hemel op aarde? De wetenschapsredactie weet raad ||Pas op! Het duurt niet lang meer voordat de maan en de planeten Mercurius, Mars en Jupiter op elkaar zullen botsen. En dan zal de aarde uit haar baan worden geslingerd en in haar geheel verbranden in de vurige atmosfeer van onze zon. Of, althans: zo ging het verhaal in 1774, nadat dominee Eelka Alta het in een boekje had opgeschreven. Om te laten zien dat die voorspelling een gevalletje was van wat we tegenwoordig ‘nepnieuws’ zouden noemen, bouwde de Nederlandse amateurastronoom Eise Eisinga tussen 1774 en 1781 in het plafond van zijn eigen huiskamer in Franeker een uurwerk dat sinds het jaar van voltooiing onafgebroken de correcte positie van de planeten in het zonnestelsel aangeeft. Of nou ja: zonder Uranus dan, die pas werd ontdekt in dat laatste jaar, zodat er voor de nieuwe planeet geen plek meer was. Tegenwoordig zit in zijn voormalig woonhuis een museum, met het nog altijd werkende planetarium als historisch hoogtepunt. Oké, oké: geografisch gezien is La Palma het meest noordwestelijke Canarische eiland, aan de Afrikaanse kust. Maar voor dit sterrenkundewalhalla, dat technisch gezien gewoon Spaans grondgebied is, rekken we de Europacentrische regels van deze reisgids met liefde een beetje op. Allereerst is het gehele eiland ’s nachts een donker gebied waar je de sterrenhemel perfect kunt waarnemen. Mede daarom biedt ‘Star Island’, zoals La Palma zichzelf vermarkt, talloze sterrenkijkworkshops van amateurastronomen. Zo mogelijk nog interessanter is dat het eiland met het Roque De Los Muchachos beschikt over een observatorium boven op een bergtop. Dat levert niet alleen panoramische uitzichten op. Waag je de reis naar het bezoekerscentrum, dan kun je er ook zomaar sterrenkundigen tegen het lijf lopen die aan het werk zijn. Het observatorium wordt namelijk nog altijd gebruikt voor serieus onderzoek naar de kosmos. Wilt u trouwens wél genieten van de duisternis, maar stapt u liever niet in het vliegtuig? Dan kunt u ook in Nederland terecht voor lichtvrije locaties, op onder meer Terschelling en bij het Lauwersmeer. Wie wil genieten van buitenaardse vergezichten kán natuurlijk wachten totdat ruimtetoerisme zodanig succesvol is dat je als privépersoon een betaalbaar tripje naar de maan of Mars kunt boeken. Maar handiger is voorlopig om het wat dichter bij huis te zoeken. IJsland is dan een goede optie. Het ligt astronomisch gezien bespottelijk dichtbij én deelt geologische eigenschappen met onder meer de maan en Mars. Kennerstip is een wandeling langs de Skútustaðagígar-kraters vlak bij het meer Myvatn. Die zogeheten ‘plofkraters’, vulkaankraters die zijn ontstaan na stoomexplosies, zie je ook op de rode planeet. Wandel erlangs en je beent dus door een landschap dat directe kopieën op Mars heeft. Elke kerk hoopt haar bezoekers in contact te brengen met het kosmische, maar de bouwers van de Sint George-kerk in Nördlingen deden dat per abuis wel heel letterlijk. Ze trokken de kerk op uit lokaal gedolven suviet, een steensoort die gedeeltelijk bestaat uit gesmolten materiaal. En wat bleek, toen geologen Eugene Shoemaker en Edward Chao dat materiaal in de jaren zestig bestudeerden? Het bevat onder meer coesiet, een mineraal dat alleen kan ontstaan bij extreem hoge druk en temperaturen boven de 700 graden Celsius. Op aarde vind je het diep in de aardmantel, zo’n 80 kilometer onder het oppervlak, maar het ontstaat ook bij kernproeven, en, zoals in dit geval: bij meteorietinslagen. Zo’n 14 miljoen jaar geleden boorde zich, op een grove anderhalf uur lopen van de bewuste kerk, namelijk een ruimtesteen in het aardoppervlak van anderhalve kilometer breed. Die sloeg een deuk met een diameter van zo’n 24 kilometer – tegenwoordig beter bekend als de Nördlinger Ries-krater – die je van een afstandje nog altijd in het groene landschap kunt herkennen. Beklim de kerktoren, geniet van het uitzicht en je hebt een bijzondere kosmische ervaring: vanaf het inslaggesteente zie je onder je de contouren van de stadskern, grofweg zo groot als de ingeslagen meteoriet, terwijl zich aan de horizon de glooiing van de krater aftekent. Begin dit jaar onthulden astronomen nog een miljoen kosmische voorwerpen die geen mens ooit eerder had gezien, een informatieberg zo groot dat je er de harde schijven van 20 duizend laptops mee kunt vullen. Op die manier zagen de astronomen opmerkelijke zaken, van bellenblazende zwarte gaten tot een ster die trager draait dan de wetenschap eerder voor mogelijk had gehouden. Stuk voor stuk werden die rare kosmische snuiters ontdekt met de (deels) Nederlandse radiotelescoop Lofar, opgebouwd uit een grove twintigduizend antennes die in verschillende landen staan. Knoop die allemaal aan elkaar en het resultaat is een ongekend sterk en nauwkeurig instrument dat tot de absolute wereldtop in de astronomie behoort. Een instrument, bovendien, dat je kunt bezoeken. Tussen Exloo en Bruinen in Drenthe, in het Hunzedal, bevindt zich bijvoorbeeld een stuk land van zo’n 400 hectare waarin de kosmos en de natuur elkaar plots treffen. Niet alleen kun je er al wandelend – laat wel de hond thuis – allerlei soorten vogels spotten, je treft in het moeras- en graslandschap ook de Lofar-antennes die de kosmos ongekend nauwkeurig bestuderen. Bij georganiseerde excursies in het gebied kun je meer te weten komen over zowel de natuur als het bijzondere wetenschappelijke instrumentarium dat hier tussen het gras en de vogels zichtbaar is. Met dank aan Marieke Baan (NOVA) en Sebastiaan de Vet (TU Delft)||https://www.volkskrant.nl/wetenschap/waar-vind-je-in-europa-letterlijk-de-hemel-op-aarde-de-wetenschapsredactie-weet-raad~bb03cece/
2022-07-22||Gidi Heesakkers bezorgt de krant na bij Jolly Kerkstra, die niet boos is||Hoe verder hoe beter, maar dinsdag is het te heet voor Beerta. ‘Daar waar de aloude herenboerderijen staan, het communisme nog leeft en het gele koolzaad bloeit!’, lokte Corina de Jong. Dat Jolly Kerkstra (59) zeker 200 kilometer dichterbij is komen wonen, pakt vandaag in haar voordeel uit. Ze verhuisde van Groningen naar Amsterdam en ontving na anderhalve maand op haar nieuwe adres pas nul keer de zaterdagkrant. Ze is niet boos; ze heet Jolly. Eigenlijk Jolande. ‘Maar ik bleek een enorm vrolijke baby te zijn.’ Haar moeder vond Jolande te zwaar klinken, te serieus, en maakte er Jolly van – vrolijk dus, in het Engels. ‘Toen ik wat ouder werd waren er wel familieleden die zeiden: ‘We gaan je nu weer Jolande noemen hoor!’ Maar ik associeerde mezelf helemaal niet met Jolande. Ik voel me Jolly.’ Haar eigen kinderen gaf ze namen die goed in het buitenland uit te spreken zijn. Een van de drie woont in Brussel en krijgt normaal gesproken iedere zaterdag per post de uitgeknipte weekpuzzel toegestuurd. De rest van de week lezen Jolly en man Gertjan de krant digitaal. De papieren zaterdagkrant voorziet in het gevoel dat het weekend is begonnen, zegt ze. De papieren zaterdagkrant die ook daadwerkelijk bezorgd wordt, zou toch wel een vervolmaking van de verhuizing zijn. In Amsterdam wonen twee kinderen en andere familieleden weer in de buurt. ‘Wij waren altijd die mensen voor wie je lang in de auto moest zitten. Dat is wel grappig trouwens: in Groningen is het verhaal dat de route van Amsterdam naar Groningen veel langer is dan de route van Groningen naar Amsterdam. Want die westerlingen, die vinden het allemaal maar ver. Nou, laatst waren we weer een keer in Groningen en toen zei iedereen daar: ‘En gaan jullie nu nog helemáál terug naar Amsterdam?’ Ze zegt zich er bijna voor te schamen dat ze hier een huis konden kopen. Verontschuldigende toelichting: ‘Toen wij net bij elkaar waren, hebben we ons eerste huis gekocht. Dat kon toen nog gewoon, terwijl we helemaal niet rijk waren. In de loop der jaren groei je mee met de markt. Daar hebben we geluk mee gehad. Als je nu jong bent, is dat niet zo vanzelfsprekend.’ Jolly heeft een designprullenbak op pootjes. Voor mijn terugweg die voert langs de Amstel en in de warme wind wapperende boerenprotestvlaggen besmeert ze in de keuken twee boterhammen met pindakaas. ‘Wel met stukjes, vind je dat niet erg?’ Ze geeft ook een banaan en een mueslireep mee. De schipper van het pontje tussen Nes aan de Amstel en Nessersluis uit rond enen een beetje bezorgdheid: ‘Je hoeft vandaag niet te fietsen hè!’ Bij Ed Kroket in Breukelen krijg ik twee flesjes spa rood aangereikt terwijl ik blauw heb besteld, maar volgens Ed zei ik echt rood. Met pretogen uitgebracht advies van een snackbargast die Henk heet: ‘Rustig aan.’ Onder de koude douche in Utrecht voel ook ik me jolly. Wilt u ook een krant nabezorgd krijgen door Gidi Heesakkers? didu@volkskrant.nl||https://www.volkskrant.nl/cultuur-media/gidi-heesakkers-bezorgt-de-krant-na-bij-jolly-kerkstra-die-niet-boos-is~b582db14/
2022-07-22||Eenvraagsinterview met... schrijver Gwen van der Zwan||GvdZ: ‘Help.’ Gwen van der Zwan: Zuigertje. Uitgeverij Pluim; 256 pagina’s; € 23,99.||https://www.volkskrant.nl/cultuur-media/eenvraagsinterview-met-schrijver-gwen-van-der-zwan~b60243b01/
2022-07-22||Small Tech: familiebedrijfjes die ambachtelijk je data verzamelen||‘Bij ons ben je niet zomaar een nummer’, vertelt Anja Verveen uit Ruurlo. Samen met haar man en kinderen runt ze technologiebedrijf Spull’n. ‘Veel van die grote bedrijven werken met ingewikkelde cookies en tracken al je digitale activiteit op je computer en telefoon. Dat doen wij niet. Ik ga gewoon langs bij onze gebruikers – gebruikers ja, geen klanten – en vraag onder het genot van een bak koffie wat ik wil weten. Tot welke target audience behoor jij? Wat is je lievelingseten? Wat heb je allemaal gekocht de laatste tijd en op welke plekken? Wat doe je het liefste in bed? Dat soort dingen.’ ‘Het is een echt familiebedrijf’, zegt Verveen over Spull’n, dat met onder meer een eigen zoekmachine en een eigen e-mailservice ook wel ‘Het Alphabet van Ruurlo’ genoemd wordt. ‘We werken met de hele familie samen om zoveel mogelijk informatie te verzamelen. Het sleutelwoord daarbij: vertrouwen. Wij zijn niet de hele dag bezig met volgen wat jij online allemaal doet. Wel kan het zijn dat mijn zoon Bart af en toe opeens bij je in de zolderkamer of in de achtertuin staat om te kijken wat jij die dag aan het uitspoken bent. Wat ons betreft is dát de toekomst voor technologiebedrijven, weer gewoon terug naar vroeger.’||https://www.volkskrant.nl/cultuur-media/small-tech-familiebedrijfjes-die-ambachtelijk-je-data-verzamelen~b14c8b46/
2022-07-22||Wat is tijd? En waarom lijkt die sneller te gaan als je ouder wordt? ||Denk eens terug aan die zonovergoten zomervakantie in Frankrijk uit uw jeugd. Vergeelde foto’s van even vergeelde katoenen tenten zijn de gestolde momentopnamen ervan, maar probeer eens het gevoel terug te halen van de duur van die vakantie. Die duurde eindeloos toch? En tegelijk schoten de dagen voorbij. Oudere mensen merken juist het tegenovergestelde op: aan de dagen komt geen einde, maar je let even niet op en er is weer een jaar voorbij. Volkskrant-lezers verbazen zich over onze omgang met de tijd. ‘Als je tien minuten op de trein moet wachten, lijkt het een uur te duren. Maar als je nog maar tien minuten hebt om de trein te halen, dan lijkt het vijf minuten’, schrijft bijvoorbeeld Martha Hoek ons. Anderen vragen zich af of tijd überhaupt wel bestaat of dat hij alleen een afspraak is die wij mensen hebben gemaakt. Ze verkeren in goed gezelschap. ‘Wat is tijd?’, vroeg kerkvader en theoloog Augustinus zich in de 4de eeuw na Christus af. ‘Zolang niemand het me maar vraagt, weet ik het; wil ik het echter uitleggen aan iemand die het me vraagt, dan weet ik het niet’. Geen mens kan twee keer in dezelfde rivier stappen, want het is niet dezelfde rivier en hij is niet dezelfde mens, merkte presocraat Heraclitus bijna duizend jaar eerder op. Alles is onder de invloed van de tijd in een continue staat van verandering. Alles stroomt: panta rhei. Het was een weinig bevredigend uitgangspunt, bleek later, want de filosofen na hem waren vooral op zoek naar het onveranderlijke. De tijd kwam er eigenlijk maar bekaaid af: het ware zijn is het eeuwige nu. Was het maar zo simpel. Natuurlijk zijn er bijzondere momenten waarin we het idee hebben totaal aanwezig te zijn en in het nu te leven, maar veel vaker ervaren we de gesel van de tijd, die als een pacmannetje de toekomst in razendsnel tempo wegvreet. Misschien hoeft het allemaal helemaal niet zo ingewikkeld te zijn. Want zoals een beroemd citaat stelt, dat afwisselend aan literaire grootheden, filosofen en natuurkundigen wordt toegekend: tijd is wat voorkómt dat alles tegelijk gebeurt. ‘Best een aardige samenvatting’, oordeelt theoretisch natuurkundige Carlo Beenakker van de Universiteit Leiden. ‘Sinds Einstein weten we: tijd is niet absoluut’, zo steekt hij van wal. Waar iedereen – ook fysici – er vroeger stilzwijgend van uitging dat de kosmos het dwingende ritme van een universele metronoom volgt, blijkt de werkelijkheid weerbarstiger. Beweeg sneller of kom in de buurt van een zware massa en de tijd gaat anders stromen, zo stelt Einsteins relativiteitstheorie, als een rivier vol stroomversnellingen en -vertragingen. Panta rhei, maar dan anders. Dat is bovendien meer dan ‘slechts’ theorie. ‘Onze gps-satellieten compenseren bijvoorbeeld dagelijks voor dat effect’, zegt Beenakker. En dus had Einstein, zoals wel vaker, gelijk. Dat hij tot zijn conclusies kwam door alles te berekenen binnen een vierdimensionale werkelijkheid – de ruimtetijd – die de drie bekende ruimtedimensies (boven/onder, links/rechts, voor/achter) verknoopt met eentje van de tijd (eerder/later), impliceert bovendien dat het iets échts is. Tijd is geen illusie. Toch gedraagt tijd zich anders dan de ruimte. Waar je zonder moeite ’s ochtends naar werk of school kunt reizen, en aan het eind van de dag dezelfde route in omgekeerde richting naar huis, daar kan zoiets in de tijd niet. Die volgt een pijl die ons dwingend van eerder naar later dirigeert. De toekomst wordt onherroepelijk het verleden, maar het verleden nooit de toekomst. Ja: er zijn wat – hoogst theoretische – ideeën over hoe je de klok misschien ooit toch terug zou kunnen laten tikken, maar dat zijn vermoedelijk curiositeiten. ‘Kan ik helemaal uitsluiten dat je bijvoorbeeld een deeltje ooit een nanoseconde terug kunt sturen in de tijd? Nee’, zegt Beenakker. ‘Maar meer dan dat is volgens mij onmogelijk.’ Dat zie je volgens hem vooral wanneer je kijkt hoe logisch het heelal in elkaar steekt zodra je reizen naar het verleden verbiedt. ‘Doe je dat niet, dan komt bijvoorbeeld onze vrije wil in het gedrang’, zegt hij. Wie terug kan naar het verleden, kan immers plots de volgorde van oorzaak en gevolg omdraaien. Maar waarom loopt de tijd inderdaad strak vooruit? De meeste fysici zoeken het antwoord in de natuurkundige warmteleer, de thermodynamica. Neem nu een filmpje van een stuiterend balletje. ‘Als ik dat achteruit afspeel, ziet iedereen direct dat het niet klopt: het balletje gaat dan steeds hóger stuiteren. Dat is raar’, zegt Beenakker. De reden is dat achter de schermen wrijving ertoe leidt dat het balletje energie verliest in de vorm van bijvoorbeeld warmte. En zo moet het altijd gaan: een kop hete koffie koelt op je bureau altijd af en wordt niet spontaan warmer. Die ‘tweede hoofdwet’ van de thermodynamica, zo vermoeden veel fysici, schenkt de tijd haar richting. Maar weten ze ook ‘waarvan’ die tijd gemaakt is? We tellen hem in het dagelijks leven door het tikken van onze klokken, en delen hem op in blokjes van dagen, uren, of seconden. Maar is er ook een kleinste blokje? Is tijd een continu stromende rivier of een korrelig goedje? ‘Daar heeft niemand nog antwoord op’, zegt Beenakker. Je zou daartoe de tijd eerst heel exact moeten kunnen vangen in de wetten van de quantumfysica, die de toestand van de fysieke werkelijkheid beschrijft op de kleinst mogelijke schaal. Op die schaal is het goed denkbaar dat tijd inderdaad korrelig is, bestaand uit ‘stukjes’ zo lang als een zogeheten plancktijd, een tijdsinterval van 5,39 x 10−44 seconden. Dat is zo duizelingwekkend kort dat elke vergelijking met iets in de normale wereld tekortschiet. Maar of dat echt de kortst mogelijke tijdsduur is, weet niemand. ‘Misschien dat we een antwoord vinden wanneer we een ultieme theorie van alles hebben’, zegt Beenakker. Eentje die Einsteins algemene relativiteitstheorie wiskundig samenvoegt met de quantumfysica, een doel dat al decennialang nét buiten handbereik ligt. Zoals de antwoorden op alle overgebleven natuurkunderaadsels rond de tijd zich verschuilen op schier onbereikbare plekken. Binnenin zwarte gaten, bijvoorbeeld, waar de tijd mogelijk stilstaat. Of kort – een plancktijd – na de oerknal, toen ruimte en tijd ontstonden, een periode die zich volkomen aan onze waarnemingen onttrekt. Het zijn zaken zo ver voorbij onze alledaagse wereld dat nieuwe inzichten weliswaar kunnen onthullen hoe het basale weefsel van de werkelijkheid eruitziet, maar tegelijk weinig te zeggen hebben over hoe wíj, mensen, de tijd ervaren. Rond 1900 maakte de Franse filosoof Henri Bergson een nuttig onderscheid tussen de tijd zoals die in de natuurkunde wordt bestudeerd en de bewustzijnstijd. Hoog tijd dus om de kluwen wat verder te ontwarren en per trein af te reizen naar Groningen voor een gesprek met Douwe Draaisma, emeritus hoogleraar psychologie aan de Universiteit van Groningen en auteur van de bestseller Waarom het leven sneller gaat als je ouder wordt uit 2001. Draaisma is gefascineerd door zogenoemde tijdsillusies: de momenten dat onze tijdsbeleving afwijkt van de kloktijd. En uiteraard ook door de vraag die daar logischerwijs op volgt. Namelijk: welke factoren zijn daar van invloed op? Maar voor het zover is, eerst maar even een korte uitleg over hoe we, onafhankelijk van externe klokken, tijd inschatten. Over het algemeen, en onder normale omstandigheden, gaat dat best goed. Vraag iemand om in te schatten hoe lang een minuut duurt, dan is de afwijking echt niet zo groot. In het dagelijks taalgebruik spreken we van een biologische klok, maar daarvan is geen sprake. Wel van wat Draaisma een ‘subtiel samenspel’ van tientallen fysiologische klokken noemt. Onze hartslag bijvoorbeeld, bloeddruk, ademhaling, stofwisseling, celdeling. Alle met een eigen cyclus. Draaisma wijst, gezeten in een etablissement op een plek in het Groningse centrum waar de tijd lijkt te hebben stilgestaan (het Prinsenhof), op een van zijn vingers. De top gaat verscholen onder twee dikke pleisters. ‘Het duurt tegenwoordig eindeloos voordat deze snee geneest. Als mijn kleindochter een vergelijkbare wond zou hebben, zou die binnen een mum van tijd genezen.’ Het is een van de verklaringen die Draaisma twintig jaar geleden ook in zijn boek gaf voor het verschijnsel dat de tijd steeds sneller lijkt te gaan naarmate we ouder worden. Onze interne klokken draaien langzamer, waardoor de wereld om ons heen sneller gaat. In navolging van de Franse microbioloog Alexis Carrel gebruikt Draaisma in zijn boek de analogie van een rivier die in een gelijkmatig tempo voortglijdt door laagland. De eerste uren rent de mens kwiek langs de oever, sneller dan de stroom. Daarna, rond het middaguur, gaan rivier en mens een tijdje precies gelijk op. En uiteindelijk, aan het einde van de dag, wordt hij vermoeid en raakt achterop. ‘Tenslotte blijft hij stilstaan en gaat liggen, naast een rivier die zijn loop vervolgt in hetzelfde onverstoorbare tempo waarin hij de hele dag al heeft gestroomd.’ Het onherroepelijke verglijden van de tijd (het ouder worden) verstoort dus onze tijdsbeleving, maar er zijn veel meer factoren die de tijd doen krimpen of juist laten uitzetten. Onze lichaamstemperatuur bijvoorbeeld. Bij koorts lijkt alles veel langer te duren. Een andere factor van belang is of er wat in je leven gebeurt. Maak je weinig meer mee, dan kruipen de dagen. En, constateerden we al eerder, schieten de jaren voorbij. Draaisma spreekt van een omgekeerd verband tussen hoe snel de tijd lijkt te gaan tijdens het beleven en hoe we erop terugkijken. Dat werkt beide kanten op: korte dagen gaan samen met lange jaren en vice versa. Maar daarmee zijn we er nog niet, waarschuwt de psycholoog: ‘Tijd zet niet alleen uit bij weinig activiteit, maar óók bij extreem veel activiteit.’ Denk aan de laatste seconden vlak voor een aanrijding, die tot in het absurde lijken te worden opgerekt. Goed, nog een laatste tijdsillusie dan: het telescopie-effect. ‘Bij ingrijpende gebeurtenissen heb je de neiging om te onderschatten hoe lang geleden dat was.’ Neem de moord op Peter R. de Vries, die tot veler verrassing alweer een jaar geleden plaatsvond. ‘Het feit dat je scherpe herinneringen hebt, laat je als het ware door een telescoop kijken, waardoor je denkt dat iets veel korter geleden gebeurde.’ Veel details? Het zal wel kort geleden zijn, denken we dan ten onrechte. ‘Ironisch eigenlijk. Dan werkt ons geheugen een keer goed en kunnen we ons veel details herinneren, maar dan schatten we de tijd weer volstrekt verkeerd in.’ Draaisma kan er wel om lachen. De terugreis vanaf Groningen lijkt veel korter te duren dan de heenreis. In de verte stroomt een rivier.||https://www.volkskrant.nl/wetenschap/wat-is-tijd-en-waarom-lijkt-die-sneller-te-gaan-als-je-ouder-wordt~b45db579/
2022-07-22||Turkse president Erdogan geeft Poetin een koekje van eigen deeg en komt te laat op hun afspraak||48 seconden. Wie goed luisterde, kon vanuit Duitsland schamper gegniffel horen. Dat was Angela Merkel. Op de lijst van mensen die bekend zijn met het absurde toneelstuk Wachten op Poetin, staat zij nog altijd met vier uur en een kwartier bovenaan, op de voet gevolgd door de Oekraïense oud-president Viktor Janoekovitsj (vier uur). In 2004 liet Vladimir Poetin de Russische ouders van kinderen die gestorven waren tijdens een vliegtuigongeluk voor een herdenking maar liefst twee uur op hem wachten. In 2015 wachtte paus Franciscus een uur, in 2018 was de Russische president 45 minuten te laat voor zijn ontmoeting met Donald Trump. Dus ja: de kleine minuut die Poetin afgelopen dinsdag op zíjn beurt in Teheran moest wachten op de Turkse president Recep Tayyip Erdogan, valt in het niet bij ’s mans eigen reputatie. En toch waren het 48 heeeel trage, als treuzelende stroop sijpelende, ellenlange lullige seconden, waarin Vladimir voor het oog van de internationale pers als een schooljongen naast zijn stoel stond te wiebelen, in afwachting van een fotomomentje met Erdogan. In een filmpje dat meteen op talloze nieuwssites van alle kanten werd geanalyseerd, zoomt de cameraman in op zijn bleke gezicht. Poetin doet duidelijk zijn best om niet naar de onophoudelijk klikkende camera’s te kijken. Hij trekt zijn mond soms in een soort grimas, beweegt zijn tong over zijn tanden, staart naar zijn voeten, slikt iets weg. Wanneer Erdogan eindelijk nonchalant glimlachend ten tonele verschijnt, spreidt de Russische president zijn armen in een gebaar dat tegelijkertijd kan worden uitgelegd als een opgelucht ‘Ha, daar ben je’ en een licht geïrriteerd ‘Wat maak je me nou, Recep?’ Ze schudden elkaar de hand. Flits, klik, snor deden de camera’s – maar het échte mediamoment was toen natuurlijk al geweest. Poetin wist het, Erdogan wist het ook. Sommige politieke commentatoren zagen de 48 seconden als zoete wraak voor de keer, twee jaar geleden, dat Poetin Erdogan in Moskou twee minuten liet wachten, zo lang dat de Turkse president op een stoel moest gaan zitten. Het werd allemaal genadeloos vastgelegd door de Russische pers. 48 seconden. Je zou kunnen zeggen: waar gáát dit over? Erdogan moest nog even naar de wc, de tandarts belde voor een nieuwe afspraak. Moeten we echt zoveel betekenis zoeken achter die summiere wachttijd? Dat moet. Elkaar laten bungelen, een hand weigeren, elkaars partner kussen, een stoel te weinig neerzetten – allemaal kinderachtige, maar beeldbepalende trucjes die politici en diplomaten met elkaar uithalen. Weet u nog: een jaar geleden moest Ursula von der Leyen, voorzitter van de Europese Commissie, in een ontmoeting met Erdogan een eindje verderop op de bank plaatsnemen, terwijl Europees president Charles Michel naast de Turkse president op een stoel mocht zitten. En mocht het een keer per ongeluk zijn misgegaan met het protocol, dan komt het alsnog gewoon goed uit, want: camera’s! Het beeld spreekt altijd boekdelen. Midden-Oostencorrespondent Joyce Karam schreef op Twitter: ‘Die vijftig seconden die Erdogan Poetin liet wachten, terwijl hij er uitgeput uitzag voor de camera’s, zeggen voldoende over hoeveel er is veranderd na Oekraïne.’ Uitgeput: ‘frazzled’. Het was dodelijk – althans: voor zolang de opwinding duurde. Want dat is ook weer zo: beelden spreken boekdelen, maar niet altijd de waarheid. Poetin mag dan nog zo uitgeput ogen, het is wensdenken om in deze 48 seconden zijn ondergang te zien. Wat ik als mediaconsument nog wel graag wenste: beelden van Erdogan die achter de deur en bijtend op zijn vuist tot 48 telt, net genoeg om zijn persoonlijke gram te halen, net te weinig om de man die dreigt met kernwapens boos te maken. Maar daarop kan ik waarschijnlijk wachten tot ik een ons weeg.||https://www.volkskrant.nl/cultuur-media/turkse-president-erdogan-geeft-poetin-een-koekje-van-eigen-deeg-en-komt-te-laat-op-hun-afspraak~bcca038c/
2022-07-22||‘De Hongaren willen meer Russisch gas, ook al is dat tegen het zere been van de Europese Unie’ ||‘Net als in de rest van Europa zijn ook in Hongarije de energieprijzen enorm gestegen. Sinds vorige week heeft de Hongaarse minister van Buitenlandse Zaken Péter Szijjártó een speciaal mandaat om elders gasreserves aan te boren. Zijn mandaat is het gevolg van de energienoodtoestand die de Hongaarse premier Viktor Orbán heeft uitgeroepen. ‘Het land heeft geen toegang tot zeehavens en kan alleen via pijpleidingen over land gas aangeleverd krijgen. Om de prijs te drukken, moet het dus op het vasteland op zoek naar energie. De Hongaren deinzen er ondanks de oorlog in Oekraïne niet voor terug om daarvoor weer naar Rusland te kijken, ook al is dat tegen het zere been van de Europese Unie. In Moskou vroeg buitenlandminister Szijjártó zijn Russische ambtgenoot Lavrov om de gaslevering flink op te voeren. Lavrov heeft gezegd dat hij naar de mogelijkheden gaat kijken.’ ‘De lage energieprijzen voor huishoudens zijn al zo’n tien jaar het kroonjuweel van Orbán. Nu de prijzen zo enorm zijn gestegen, wordt het steeds moeilijker ze kunstmatig laag te houden. Vanaf augustus moeten mensen die boven het gemiddelde verbruik uitkomen zeven keer meer voor gas betalen en twee keer meer voor elektriciteit. Het laat zien hoe ver de kunstmatige en reële prijzen uit elkaar liggen. ‘Bovendien is er geen geld meer om het prijsverschil te compenseren. Hongarije wacht nog altijd op geld van de EU. Zo zouden de Hongaren miljarden krijgen uit het coronaherstelfonds, maar de Europese Commissie wil eerst dat de regering de rechtsstaat verbetert. Hetzelfde geldt voor de miljarden uit de meerjarenbegroting. De Europese Commissie wil niet dat het ondeugdelijk wordt besteed vanwege zorgen over wijdverbreide corruptie. ‘Dat Orbán een Poetinknuffelaar is die naar Moskou kijkt, is te simpel. Hij wil vooral voorkomen dat hij huishoudens nog meer moet laten betalen. De middenklasse van zijn land steunt hem in ruil voor economische stabiliteit. Orbán moet door de verslechterde economische situatie nu al impopulaire maatregelen nemen die tot protesten leiden. Hij staat dus onder druk.’ ‘Orbáns verhaal is altijd geweest dat Hongarije een land is tussen het oosten en het westen en dat ze zaken moeten blijven doen met beide. Dat geldt zelfs in oorlogstijd. In de Hongaarse media, die voor 80 tot 85 procent direct of indirect gelieerd zijn aan de regering, is de lijn al heel lang dat Hongarije geen partij is in dit conflict en Hongaren er niet onder moeten lijden. ‘Dat is natuurlijk wel opvallend als je kijkt naar andere buurlanden van Oekraïne. Polen staat er heel anders in. Daar zijn ze strijdbaar, doen ze er alles aan om de Oekraïners te steunen en zijn ze bereid om op economisch vlak in te leveren. ‘Voor Europa is het vooral problematisch dat Orbán de diplomatieke banden met de Russen aansnijdt terwijl de rest van de EU zich bijna volledig heeft afgekeerd. De Europese Unie ziet het liefst alle neuzen dezelfde kanten op, maar daar heeft Hongarije geen boodschap aan.’ ‘Deze stap van de Hongaren gaat hoe dan ook gevolgen hebben: ze zetten de boel echt op scherp. Hongarije wist ook al twee maanden geleden, toen de lidstaten in onderhandeling waren over een zesde sanctiepakket tegen Rusland, de maatregelen iets af te zwakken. De Europese eensgezindheid in de reactie tegen de Russen heeft dus al een behoorlijke knauw gekregen. ‘En nu krijgt Europa daar opnieuw mee te maken. Het is al moeilijk genoeg om in Europa iedereen dezelfde kant op te krijgen zonder Orbán. Misschien lukt het de andere lidstaten nog om Hongarije mee te krijgen en wil het land simpelweg een betere deal afdwingen. Maar het bezoek van de buitenlandminister aan Moskou helpt niet. Hongarije stuurt daarmee opnieuw aan op escalatie met Brussel.’||https://www.volkskrant.nl/nieuws-achtergrond/de-hongaren-willen-meer-russisch-gas-ook-al-is-dat-tegen-het-zere-been-van-de-europese-unie~bfc71ee3/
2022-07-22||VS sturen meer Himars en kamikazedrones • Zelensky: vredesgesprekken zijn een boemerang||||https://www.volkskrant.nl/nieuws-achtergrond/vs-sturen-meer-himars-en-kamikazedrones-zelensky-vredesgesprekken-zijn-een-boemerang~bd749ca5/
2022-07-22||Commissie Capitoolbestorming: Trump ‘koos ervoor niet op te treden’||Secret Service-beveiligers van vicepresident Mike Pence namen die dag telefonisch afscheid van hun familieleden, omdat ze niet wisten of ze de aanval van de woedende menigte zouden overleven. Zo bedreigd voelden Amerikaanse politici en hun beveiligers zich tijdens de Capitoolbestorming. Op hetzelfde moment keek Donald Trump, vanuit de eetkamer van het Witte Huis, naar beelden van de gewelddadige meute die het Capitool was binnengedrongen. Maar de president deed niets. Trumps lethargie was een van de hoofdpunten tijdens deze achtste hoorzitting van de speciale parlementaire commissie die de Capitoolbestorming onderzoekt. 187 minuten lang kon Trump niet bewogen worden tot actie, zei voorzitter Bennie Thompson in zijn openingsspeech: ‘Niet door zijn assistenten, niet door zijn bondgenoten, niet door het geweld van relschoppers of de wanhopige smeekbeden van mensen die optraden tegen de menigte.’ Hoewel Trump als president de verantwoordelijkheid had om de veiligheid van Amerikanen te beschermen, heeft hij noch de FBI, de Nationale Garde, en Homeland Security, noch het leger en de Secret Service om hulp gevraagd. Pas na 187 minuten verscheen Trump voor de camera met de boodschap: ‘Ga naar huis.’ Amerika’s hoogste generaal, Mark Milley, sprak in een eerder opgenomen interview zijn verbazing uit tegenover de commissie. Milley had die dag een oproep verwacht van Trump, als president ook opperbevelhebber van het leger. ‘Er vindt een aanslag plaats op het Capitool van de Verenigde Staten van Amerika en je doet niks? Geen telefoontje? Niets?’ Tijdens eerdere zittingen, de afgelopen weken, ging het ook over Trump, maar de nadruk lag toen vooral op zijn invloed op anderen: de manier waarop hij druk zette op zijn adviseurs, op het rechtssysteem, op volksvertegenwoordigers van de staten. Maar deze donderdag stond centraal wat Trump zelf deed op 6 januari – en niet deed. ‘President Trump heeft niet nagelaten te handelen,’ zei het Republikeinse commissielid Adam Kinzinger, ‘hij kóós ervoor om niet op te treden’. Uit niet eerder vertoonde beelden blijkt hoezeer Trump worstelde met de beëindiging van de Capitoolbestorming. Zelfs tijdens een opgenomen speech die het geweld moest veroordelen, verklaarde hij zijn aanhangers in het Capitool nog de liefde. ‘Ik wil niet zeggen dat de verkiezingen voorbij zijn’, zei hij tijdens een repetitie tegen zijn adviseurs. Vandaag, anderhalf jaar verder, is dat niet anders. ‘Voor mij waren zijn weigering om op te treden en de menigte die dag weg te sturen, en zijn weigering om het geweld te veroordelen, onverdedigbaar’, zei Sarah Matthews, zijn voormalig woordvoerder. De dag na de bestorming diende zij haar ontslag in, net als enkele andere voormalige bondgenoten. Eigenlijk zou de commissie komende september al hun volledige onderzoeksrapport presenteren, maar dat gaat niet door. Omdat telkens meer informatie beschikbaar komt en nieuwe getuigen zich melden, hebben de Congresleden besloten door te gaan met het onderzoek. ‘De dam staat op breken’, zei vicevoorzitter Liz Cheney donderdag, er zijn ‘nieuwe dagvaardingen uitgevaardigd’. Na de zomer zullen dus meer hoorzittingen volgen. Volgens voorzitter Bennie Thompson zal de commissie onder meer onderzoek doen naar de e-mails en sms-berichten van de veiligheidsdienst Secret Service op 5 en 6 januari 2021, die gedeeltelijk door de dienst zouden zijn verwijderd. Het plan is om in september wel alvast een interim-rapport te publiceren. Het is de vraag of de commissie voor de tussentijdse verkiezingen, die in november plaatsvinden, klaar is met hun onderzoek.||https://www.volkskrant.nl/nieuws-achtergrond/commissie-capitoolbestorming-trump-koos-ervoor-niet-op-te-treden~b1b7401b/
2022-07-22||Amerikaan Noah Lyles verbreekt nationaal record op de 200 meter sprint||Noah Lyles is een showman. Als hij zijn tijd op de 200 meter ziet, scheurt de 25-jarige Amerikaan de bovenkant van zijn hardlooppak aan stukken en slaat met ontbloot torso uitzinnig op het rode tartan van Hayward Field. Hij is door het dolle heen. Met 19,31 pakt hij behalve goud ook het Amerikaans record af van sprintlegende Michael Johnson. Aanvankelijk dacht Lyles dat hij het oude record van Johnson, dat van de Olympische Spelen van 1996 in Atlanta stamde, enkel had geëvenaard. Op het bord naast de finish stond een tijdje 19,32. ‘Ik dacht: neem je me in de maling? Maar toen werd de 2 een 1 en veranderde alles.’ De tijd van Lyles mocht er zijn. Alleen Usain Bolt (19,19) en Yohan Blake (19,26) waren ooit sneller, al moesten zij het bij die prestaties doen zonder de ‘super spikes’ die inmiddels gemeengoed zijn op de sprint. De spijkerschoenen geven de lopers dankzij een met koolstofvezel versterkte schuimzool als het ware een duwtje in de rug. Op ruime afstand van Lyles spurtte zijn landgenoot Kenneth Bednarek naar zilver in 19,77. Dat was dezelfde kleur medaille als de 23-jarige sprinter vorig jaar in Tokio veroverde toen hij op de 200 meter werd verslagen door de Canadees Andre De Grasse. Toen was hij wel sneller dan Lyles, die in Japan bleef steken op brons. Veel werd van tevoren verwacht van de pas 18-jarige Erriyon Knighton. Hij verraste dit voorjaar met een 200 meter in 19,49 seconden. Cijferaars waren door het dolle, want dat was sneller dan Usain Bolt was op zijn 18de. Knighton werd direct tot diens opvolger gebombardeerd. Dat zijn verwachtingen waar niemand aan kan voldoen. Met 19,80 werd hij derde. Nog ietsje sneller, afgezet tegen het wereldrecord, ging het bij de vrouwen. Shericka Jackson bleef slechts 0,11 verwijderd van de 21,34 van Florence Griffith-Joyner staat uit 1988. De 28-jarige Jamaicaanse knalde dankzij een sterk slot naar 21,45, de tweede tijd ooit. Haar soepele laatste meters dankt Jackson aan haar jaren als 400-meterloopster. Op die afstand behaalde brons op de Spelen van Rio en op de WK’s in 2015 en 2019. Pas twee jaar geleden stapte ze over naar de 200 en 100 meter. Die verandering verteert ze goed. In Tokio snelde ze naar brons op de 100 meter en dat deed ze ook op deze WK. Ze is daarmee de eerste die op alle sprintafstanden een WK-medaille heeft veroverd. Lang ging de winnares van de 100 meter, Shelly-Ann Fraser-Pryce aan de leiding in de race. Anders dan in de halve finale van maandag hoefde ze onderweg haar pruik niet te herschikken. De Jamaicaanse draagt steevast pruiken in de meest uiteenlopende kleuren en raakte die maandag bijna kwijt. Vrijdagavond bleef in de finale alles op zijn plek en was ze 0,01 sneller: 21,81. Het leverde haar de tweede plek op. Derde werd de Britse Dina Asher-Smith in 22,02.||https://www.volkskrant.nl/sport/amerikaan-noah-lyles-verbreekt-nationaal-record-op-de-200-meter-sprint~b87781602/
2022-07-22||Gasprijzen: hoe de markt zijn werk doet en overheden proberen bij te sturen||Gas is bijna negen keer zo duur als jaren normaal was. De markt doet zijn werk en overheden proberen een beetje bij te sturen. Hoe dat uitpakt, is niet te voorspellen. De belangrijkste trends in vier grafieken. Het overzicht van de gasstroom naar Europa laat zien dat de toevoer uit Rusland hard is afgenomen, maar ook dat andere aanbieders een groot deel van die terugval al hebben opgevangen, vooral met vloeibaar aardgas (lng). Europa biedt het meest, dus nagenoeg al het lng dat in de wereld te koop is, komt naar de Europese havens. In juni viel lng iets terug, mede door een brand bij een belangrijke fabriek in de VS, maar de komende maanden wordt groei verwacht. Onder meer door de drijvende terminals die vanaf september in de Eemshaven liggen en samen een capaciteiten hebben van 8 miljard kubieke meter gas per jaar – bijna 7 procent van de toevoer door Nord Stream 1. Ook de gastoevoer vanuit Noorwegen is na onderhoudswerkzaamheden de afgelopen weken weer op gang gekomen. En alternatieven voor Russisch gas worden niet alleen gezocht in ander gas. Kolencentrales zijn door de hoge prijzen super rendabel, dus die worden in de hele wereld opgepookt. Gas is niet in alle Europese landen even belangrijk. Nederland en Duitsland gebruiken relatief veel, terwijl Frankrijk met zijn vele kerncentrales veel minder afhankelijk is van gas. De laatste maanden is er iets gebeurd waardoor sommige landen veel meer last hebben van de teruggevallen Russische gasstroom: de prijzen die lidstaten voor gas betalen lopen sinds de oorlog in Oekraïne uiteen. Dat komt doordat de gasstroom in Europa is omgekeerd. In plaats van van oost naar west, vloeit het gas vanuit de lng-havens in het westen maar het binnenland. Daar blijkt de gasinfrastructuur niet altijd op berekend. Het treffendste voorbeeld is het prijsverschil tussen Groot-Brittannië en Nederland. Gas was de afgelopen weken aan de andere kant van Noordzee 70 procent goedkoper, doordat er in Groot-Brittannië heel veel lng binnenkomt. In een ideale markt zou zo’n prijsverschil snel verdwijnen, doordat het Britse gas via de pijpleiding door de Noordzee naar Europa kan vloeien. Maar die kant op is de leiding niet groot genoeg voor zoveel aanbod. Mocht Rusland de gasstroom volledig staken, dan wordt deze trend nog sterker. Zelfs de toch royale pijpleidingen vanuit Nederland, die samen 35 miljard kubieke meter per jaar kunnen doorgeven, zouden dan onvoldoende kunnen blijken om aan de Duitse vraag te voldoen. De handel lijkt daar rekening mee te houden. Uit cijfers van ICIS, dat de gasmarkt analyseert, blijkt dat de prijs voor gas dat deze winter in Duitsland geleverd moet worden, al een paar procent duurder is dan in Nederland. Kijk naar de ontwikkeling van de gasopslagen in Europa en je ziet het bewijs dat regeringen zeer effectief kunnen ingrijpen op de markt. Ondanks de hoge prijzen en terugvallende volumes zijn de voorraden de afgelopen weken nog gestaag gegroeid. Dat is grotendeels te danken aan de Europese afspraak dat alle reservoirs tegen het einde van de zomer voor minimaal 80 procent gevuld moeten zijn. Alle landen hebben met regels en geld voor elkaar gekregen dat dat ook gebeurt. Nu ligt het Europese gemiddelde op 65 procent, per week kwam daar, ook tijdens de sluiting van Nord Stream 1, nog 2 procentpunt bij. In dat tempo wordt de 80-procentsgrens eind september gehaald. Elke lidstaat moet de komende acht maanden 15 procent minder gas gebruiken, stelde de Europese Commissie deze week. Dat zou genoeg moeten zijn om zonder Russisch gas te kunnen. Er volgde protest door de landen die zelf amper Russisch gas importeren. Een grafiek die denktank Breugel onlangs publiceerde is hier interessant: hoeveel moeten landen besparen op basis van de hoeveelheid Russisch gas die er tot voor kort verstookt werd. Twee zaken vallen op. Ten eerste hebben Oost-Europese landen met afstand de grootste uitdaging. Het verklaart mede waarom Hongarije onlangs probeerde een nationaal exportverbod voor gas in te voeren, in strijd met Europese regels. Ten tweede toont de grafiek dat het landen als Nederland, België en Luxemburg al is gelukt om minder gas te gebruiken. Zoveel zelfs, dat ze al onder de doelstelling zitten. Dit is deels te danken aan de milde winter. Maar ook aan het feit dat de hogere gasprijzen in de groothandelsmarkt al snel aan de consument en de kleine bedrijven zijn doorberekend. Die schrokken daar zo van dat ze minder zijn gaan gebruiken. In Duitsland, dat nog maar 3 procent minder gebruikt, staat dit ook te gebeuren. Als de Duitse regering de kans op tekorten in de winter te groot acht, zal Berlijn energiebedrijven toestemming geven om contracten open te breken en de hoge prijzen door te berekenen aan huishoudens en bedrijven. Dat leidt, wordt algemeen aangenomen, tot een snelle besparing op, maar ook tot een recessie. Iets waar Nederland als belangrijke handelspartner van Duitsland last van zal krijgen. Alle reden dus om ook in Nederland door te gaan met besparen. Daar is energieminister Rob Jetten dan ook mee bezig. Hij heeft een tender uitgeschreven voor bedrijven die bereid zijn hun gasconsumptie af te bouwen. Wie de grootste reductie biedt per euro, krijgt de vergoeding.||https://www.volkskrant.nl/economie/gasprijzen-hoe-de-markt-zijn-werk-doet-en-overheden-proberen-bij-te-sturen~b3ff3f03/
2022-07-22||Democraten werken koortsachtig aan wetten die homohuwelijk en recht op anticonceptie moeten beschermen||Dat heeft alles te maken met de conservatieve wind die in het Hooggerechtshof waait. In juni herriep een meerderheid in het Hof de uitspraak uit 1973 in de zaak Roe v. Wade, die het landelijke recht op abortus in de Verenigde Staten verankerde. Nu besluiten de Amerikaanse staten zelf of vrouwen hun zwangerschap mogen laten afbreken. In ongeveer de helft van de staten is abortus inmiddels in meerdere of mindere mate verboden. De conservatieve opperrechter Clarence Thomas zinspeelde erop dat ook het homohuwelijk en toegang tot anticonceptie zouden kunnen sneuvelen: die twee zaken zijn net als Roe v. Wade gebaseerd op het grondwettelijk recht op privacy. Bovendien stellen sommige conservatieve Amerikanen dat het leven al begint op het moment dat zaadcel en eicel met elkaar versmelten. Volgens hen is het al moord om een morning-afterpil te slikken. ‘We draaien de tijd niet terug’, zei Nancy Pelosi, fractievoorzitter van de Democraten in het Huis van Afgevaardigden, toen ze woensdag het wetsvoorstel presenteerde waarin het recht op anticonceptie wordt vastgelegd. De Democraten willen duidelijk maken dat ze ‘de strijd tegen de schandalige rechtse aanval op de vrijheid nooit zullen opgeven’. Omdat ze niet dachten dat het nodig zou zijn, tot die aanval van opperrechter Thomas op het homohuwelijk en anticonceptie. Overigens roepen veel vrouwen al jaren dat het recht op abortus in de wet moet worden vastgelegd. Toen Donald Trump tijdens zijn presidentschap een aantal conservatieve rechters benoemde zagen ze de bui al hangen. Maar de Democraten konden er dit jaar geen meerderheid voor vinden in de Senaat. President Obama had dat waarschijnlijk wél makkelijk voor elkaar kunnen krijgen, maar hij zag er destijds niet het belang van in. Veel progressieve kiezers zijn nu boos dat Obama zo’n wet niet wat serieuzer heeft overwogen. Dinsdag nam het Huis een wet aan die het huwelijk voor stellen van hetzelfde geslacht moet beschermen, met 267 tegen 157 stemmen. Alle Democraten stemden vóór, maar ook 47 Republikeinen, die districten vertegenwoordigen die bij de vorige verkiezingen meer pro-Biden waren dan pro-Trump. Deze Respect for Marriage Act beschermt niet alleen het homohuwelijk, maar ook het interraciale huwelijk, dat tot 1967 niet landelijk was toegestaan. Het recht om te trouwen voor mensen hetzelfde geslacht werd pas in 2015 landelijk geregeld. Donderdag heeft het Huis van Afgevaardigden de Right to Contraception Act aangenomen, die de toegang tot anticonceptie wettelijk moet beschermen. Alle Democraten en twee Republikeinen stemden voor, 195 stemden tegen. Dat de wetten soepel door het Huis zouden worden aangenomen was te verwachten, de Democraten hebben hier nu eenmaal een meerderheid. Het is nog maar de vraag of de wetten wel door de Senaat zullen komen, die conservatiever is dan het Huis. De Democraten en Republikeinen hebben in de Senaat evenveel stemmen, 50 tegen 50. Vanwege de extra stem van vicepresident Kamala Harris hebben ze in de praktijk net de meerderheid. Maar een gewone meerderheid is niet genoeg om de wet erdoor te krijgen. De Democraten hebben de steun nodig van minimaal 60 van de 100 senatoren, om te voorkomen dat de Republikeinen de wet met een zogeheten filibuster blokkeren. Hoewel sommige Republikeinen al hebben laten doorschemeren met de Democraten mee te zullen stemmen, zijn dat er waarschijnlijk niet genoeg. Het is nog onduidelijk wanneer de stemmingen zullen plaatsvinden. Een aantal staten heeft al kenbaar gemaakt dat ze de morning-afterpil en het spiraaltje het liefst willen verbieden, omdat ze die als vormen van abortus zien. In hoeverre die plannen juridisch haalbaar zijn, moet nog blijken. Anders dan het recht op abortus is het recht voor mensen van hetzelfde geslacht om te mogen trouwen niet alleen gebaseerd op privacy maar ook op het gelijkheidsbeginsel, waardoor het een sterkere juridische basis heeft. Tegelijkertijd is het belangrijk om te luisteren naar wat de conservatieve opperrechters, zoals Clarence Thomas, zelf zeggen. Conservatieve Amerikanen zijn een kruistocht begonnen tegen de rechten van vrouwen en lhbti’ers. Dit jaar zijn er in Amerikaanse staten al meer dan driehonderd wetten ingevoerd die de rechten van lhbti’ers inperken.||https://www.volkskrant.nl/nieuws-achtergrond/democraten-werken-koortsachtig-aan-wetten-die-homohuwelijk-en-recht-op-anticonceptie-moeten-beschermen~be40303d2/
2022-07-22||Doorwaakte nacht op de vulkaan Gunung Slamet ||Had ik mij gedurende vorige dagen mogen verheugen over het schoonste weer, mijn bezoekers hadden het ongeluk een zeer regenachtige nacht te treffen. Onze hutten hadden de kale zandbodem tot vloer waarop onze dekens lagen. Het duurde niet lang of alles dreef in het water dat langs de rotswand benedenwaarts vloot. We waren omringd door de diepste duisternis. Nergens was in deze eenzaamheid, tienduizend voet boven de zeespiegel, een toevluchtsoord en niemand van ons durfde het wagen een stap op dit gevaarlijke terrein te doen. Zo zaten we bijeen, reikhalzend naar de aanstaande morgen. We hoorden niets dan het onheilspellende geloei van de vulkaan, hetwelk zich liet horen uit de gapende kolk die op een afstand van slechts weinige schreden in een onpeilbaar diepe afgrond overging. Van tijd tot tijd vernamen wij het krakend geluid van instortende rotsmassa’s. Bracht dit alles reeds een diepe indruk teweeg, onze verbeelding schiep zich niet mindere schrik­tonelen voor de geest. Daar­en­boven liet zich van tijd tot tijd een aardbeving waarnemen die de ganse top deed sidderen, en telkens stelden wij ons de mogelijkheid voor dat de krater zou beginnen te brullen. Vervuld van bange verwachting zaten wij hier in deze angstige, akelig sombere nacht.||https://www.volkskrant.nl/cultuur-media/doorwaakte-nacht-op-de-vulkaan-gunung-slamet~bc5ede1d/
