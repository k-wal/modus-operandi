2022-07-21||Rusland ‘creept’ niet meer, het jat land in het volle licht ||Na tien dagen dichtgedraaid te zijn geweest, gaat Nord Stream 1 deze week weer open. Dat biedt enige verlichting, zei Energieminister Rob Jetten, al is de vraag ook: blijft Rusland gas leveren en in welke mate? (Breek me de bek verder niet open over sancties en misschien gewoon iets meer pijn lijden in ons veilige Europa, maar soît.) Terwijl we in Nederland vrezen voor een in acht fleecedekens gerolde winter, leeft er in Georgië al jaren een andere angst, die voor de creeping occupation van Rusland, zoals het daar in de volksmond heet. Terug naar juli 2015: het van Georgië losgebroken Zuid-Ossetië voegt nog een stuk land toe aan zijn separatistische republiek. Via de achterdeur kan de nieuwe staat rekenen op steun van Rusland. Het hoge prikkeldraad dat de grens aangeeft, is plotseling verplaatst. Vanuit een Zuid-Ossetische militaire post wordt de nieuwe demarcatielijn strak in de gaten gehouden. Strategische reden voor het erbij stelen van dit stuk aarde: 1.605 meter land waar de Bakoe-Supsa-pijpleiding, een in totaal 833 kilometer lange oliepijpleiding, onderdoor loopt. Voormalig president Margvelashvili reageert als volgt op deze indirecte zet van Rusland, die voor zijn kleine Georgië te gevaarlijk is om te bevechten: ‘Elke nieuwe meter scheidslijn op Georgisch soeverein grondgebied is onaanvaardbaar, het is vooral onaanvaardbaar wanneer zo’n scheidslijn in de onmiddellijke nabijheid van strategische voorzieningen loopt.’ Die zomer spreekt een Georgische man uit het dorp Bershueti met Vice-reporter Simon Ostrovsky. De man draagt een vrolijk zonnehoedje, staat aan de andere kant van het prikkeldraadhek. ‘Ik ben 82’, zegt hij ‘tachtig jaar lang was ik een burger van Georgië. Nu hebben ze me Russisch staatsburger gemaakt. Ik weet niet wie de schuldige is. Rusland beweert dat het hun territorium is. Ik zal Georgië nooit verlaten. Ze kunnen me doden, ze kunnen me ophangen als ze willen.’ Rondom Rusland bestaan al decennia strategische republieken van waaruit invloed uitgeoefend kan worden. De Krim (controle over de Zwarte Zee) is er sinds 2014 een van. Allemaal ruimte die verder creepen mogelijk maakte. In 2014 leek het uitroepen van de Volksrepubliek Loehansk misschien een beetje naar (‘gewoon wat politieke instabiliteit’, met wat slachtoffers) en misschien zagen we niet eens wat er in 2015 in Georgië gebeurde, maar nu creept Rusland niet meer. Het jat land in het volle licht, voorbij schaduwstrategie en zonder om te (kunnen) keren. In Charkiv zat een man deze week uren naast zijn dode zoon. De jongen lag onder een rode plastic doek op straat. De man hield de hand van zijn zoon vast en las psalmen voor. De creeping arm van Rusland is er een met vingertoppen vol bloed. Harvard-historicus Timothy Snyder vatte het scherp samen in een tweet. Hij schrijft dat Rusland Oekraïne binnengevallen is en daar mensen doodt zonder reden, maar niet kan vertrekken, omdat dat zou betekenen dat het land toe moet geven dat het mensen heeft gedood zonder reden. Dus moet Rusland blijven, concludeert Snyder, om door te gaan met het doden van mensen, zonder reden. Inmiddels zijn Zuid- en Oost-Oekraïne deels in handen van de Russen. Misschien worden die delen ooit een nieuwe serie medium functionerende (denkend aan Abchazië) volksrepublieken, en zo nieuwe creep­-gebieden voor Rusland. Wij zullen de oorlog vergeten, de boel zal daar verder glibberen. Daar krijg je het koud van, 17 graden om precies te zijn: de temperatuur van je huis in december.||https://www.volkskrant.nl/columns-opinie/rusland-creept-niet-meer-het-jat-land-in-het-volle-licht~b63731ff/
2022-07-21||Aan de hand van Wout van Aert kroont Vingegaard zich tot winnaar||Het was nog vier kilometer klimmen op de Hautacam toen de capitulatie volgde. Tweevoudig Tourwinnaar en vooraf torenhoog favoriet voor zijn derde, Tadej Pogacar, moest Jonas Vingegaard laten gaan. De Deense geletruidrager van Jumbo-Visma had daar eigenlijk nog even mee willen wachten, maar vanuit de ploegleiderswagen klonk in zijn oor: ‘Pogacar staat op kraken. Hij zit op zijn limiet. Nu gaan!’ Logisch was de aanvalsopdracht wel, want Vingegaard had de volgens hem ‘beste renner ter wereld’ bij zich: Wout van Aert. Niet voor het eerst reed de Belg, die zich woensdag al verzekerde van het groene ‘sprintklassement’, in een dienende rol, hoewel hij ook deze etappe weer had kunnen winnen. In plaats daarvan ging hij na het commando over de radio voor Vingegaard rijden, met Pogacar daarachter. ‘Wout gaf alles wat hij had’, zei zijn gegangmaakte ploeggenoot. Weer geschreeuw over de radio: ‘Hij laat los, hij laat echt los. Pogacar is eraf!’ Voor een ploeg die ruim een decennium obsessief jaagt op succes in de Tour de France, viel het donderdag op de Hautacam wel heel erg de goede kant op. Dat was, precies zoals in de elfde etappe naar Col du Granon toen Vingegaard ook won en het geel pakte, zowel diens verdienste als van ploeggenoten zoals met name Van Aert. Die nam zijn Deense 25-jarige reserve-kopman, gedurende de Tour ingevallen voor de gevallen Primoz Roglic, een paar honderd meter op sleeptouw. Toen dat tot het gewenste resultaat had geleid, ging de man in het groen nog even hinderlijk aan het wiel van de achtervolgende Pogacar hangen. Daarna was de tank van Van Aert leeg en reed hij in eigen tempo naar de finish, die hij toch nog als derde passeerde. Het optreden van Van Aert is al de hele Tour zo sterk, en niet alleen in de bergen, dat onwillekeurig de vraag bij de Tourvolgers opkwam of de 27-jarige man uit Herentals geen bedreiging is voor Vingegaards leiderschap. ‘Ik denk niet dat hij ambities heeft voor het klassement’, meent de Deen, ‘maar als dat wel zo is, dan zullen we het leiderschap delen. Dat deed ik met Primoz en dat pakte goed uit.’ Het effect van de inspanningen van Van Aert was groot op de Hautacam, een Pyreneeënklim van de buitencategorie. Vingegaard pakte door zijn werk ruim een minuut op de eenzame Pogacar, won de etappe en mag zowaar in Parijs de bolletjestrui aantrekken. Net zoals de trofee voor de winnaar van het bergklassement de afgelopen jaren voor Pogacar bijvangst was. Met de zekere punten- en bergtrui en de belangrijkste, de gele leiderstrui, zo goed als zeker, is de Tourzege-doelstelling van Jumbo-Visma meer dan gehaald. ‘Alles komt vandaag samen, alles komt goed’, jubelde directeur Richard Plugge, die met ploegbaas Merijn Zeeman geldt als de architect van het huidige Jumbo-Visma, waarvan de voorgangers terug gaan tot de Buckler-ploeg van 1990. Vóór de Tour was duidelijk dat Jumbo-Visma dan misschien wel een sterke ploeg zou hebben, maar dat Pogacar, met zeven knechten die volledig en uitsluitend in zijn dienst zouden fietsen, toch de beste papieren voor de Tour-zege had. Temeer omdat Jumbo-Visma op twee paarden wedde: geel voor Roglic of Vingegaard en groen voor Van Aert. Mede door corona viel de ene na de andere UAE-knecht van Pogacar weg, waardoor hij er op het moment suprême donderdag alleen voor stond. Dat contrasteerde scherp met de situatie voor Jumbo-Visma, dat met evenveel succes werkte met het draaiboek dat de ploeg eerder in de elfde etappe had gebruikt. De strategie kwam erop neer om twee renners van de ploeg vooruit te sturen in de kopgroep die uiteindelijk altijd wel gevormd wordt. Zeker als een renner als Van Aert de vorming daarvan hoogstpersoonlijk op zich neemt: daar wil je als renner van een andere ploeg graag bij zitten, want dan is er een kans dat je hoog eindigt. Van Aert trok erop uit met de eerder gevallen, maar opeens verrassend sterk klimmende Tiesj Benoot. Enkele minuten achter de twee ‘Jumbo’s’ reed Vingegaard aan het achterwiel geplakt van Pogacar, die had aangekondigd elke gelegenheid aan te grijpen aan te vallen. Maar de kopman van UAE had slechts één adjudant tot zijn beschikking en de man die hij uitdaagde drie – plus twee vooruit, tegen nul van UAE. Vingegaard kon verdedigen en sparen, Pogacar moest zijn aanvalsmomenten kiezen. Dat deed hij zo vaak op de tweede zware klim van de dag, de Col de Spandelles, dat het gerust een spervuur mocht heten. Vingegaard week echter geen moment van zijn zijde. De druk die Pogacar op Vingegaard legde, leek in de afdaling over een splinternieuwe weg waar het split evenwel nog niet vast in het asfalt was gedrukt, tot resultaat te leiden. De Deen maakte een stuurfout, vloog uit de pedalen, maar hield zijn fiets op koers. Pogacar ging er als een haas vandoor, maar Vingegaard kon aanhaken. Kort daarop gleed de man in de witte trui voor beste jongere – waarschijnlijk het enige tricot dat Pogacar mee naar huis mag nemen – zelf weg en schoof over het grind in zijn poging zijn fout te corrigeren. Een schaafwond op zijn linkerdij was het resultaat. Vingegaard zag het gebeuren en wachtte op Pogacar die daarop reageerde met een handdruk terwijl ze bijna 80 kilometer per uur naar beneden suisden. ‘Natuurlijk wacht ik op hem’, zei Vingegaard later verbaasd. Hij wil niet de geschiedenis ingaan als de eerste Deen die de Tour de France zonder doping wint, omdat zijn tegenstander struikelde over een slecht aangelegd weggetje. Bovendien voelde Vingegaard dat hij op de Hautacam Pogacar kon verslaan. Had zijn ploegleider Grischa Niermann hem immers niet gezegd dat hij ‘de beste klimmer van de wereld’ is? Beter dus dan Pogacar. Die kwam meteen na zijn nederlaag Vingegaard feliciteren terwijl die zijn gebruikelijke telefoontje met vrouw en dochter thuis in Denemarken onderbrak. ‘I’m so sorry for you’, zei Vingegaard, doelend op de schuiver over de steentjes. Er volgde een onhandige omhelzing. Pogacar, ogenschijnlijk even oprecht: ‘Ah, it’s nothing man.’||https://www.volkskrant.nl/sport/aan-de-hand-van-wout-van-aert-kroont-vingegaard-zich-tot-winnaar~ba477374/
2022-07-21||Italië is weer op drift. Precies waar het land en Europa geen behoefte aan hadden||Wat staat Italië – en Europa – te wachten nu premier Mario Draghi is opgestapt? Het korte antwoord is nieuwe verkiezingen en daarna waarschijnlijk een afslag naar rechts. Ongeacht hoe de hazen precies zullen lopen, wacht Italië opnieuw een periode van politieke onzekerheid en verliest het een leider die – hoewel geen politicus, of juist daarom – populair was en is in Italië en daarbuiten. Politiek tumult is de Italiaanse politiek niet vreemd. Sinds 1946 traden 69 regeringen aan in Rome. Maar de timing van deze crisis is ongelukkig. Zo zit Italië midden in een proces van door Draghi geleide hervormingen die nodig zijn om een beroep te kunnen blijven doen op Europese corona-steunfondsen (waarvan Italië de grootste beoogde ontvanger is). De vraag is nu of, en zo ja wanneer, deze hervormingen voltooid worden. Draghi kreeg de publieke steun én een meerderheid van stemmen in de Senaat, maar het gebrek aan steun van drie coalitiepartijen gaf voor hem de doorslag. Het is de zoveelste herinnering dat de crisis van westerse democratieën geen exclusief Amerikaans fenomeen is. Polarisatie en een krimpend politiek midden zijn ook in Europese landen waarneembaar, inclusief Nederland. De crisis raakt ook de EU op een ongelegen moment, waarin Ruslands invasie van Oekraïne en economische malaise om eensgezindheid en zoveel mogelijk stabiliteit vragen. Draghi’s vertrek zal in Europese hoofdsteden angstvisioenen opwekken over een terugkerende eurocrisis – en de vraag oproepen in hoeverre Italië aan boord blijft in de coalitie tegen Russische agressie. Toch is een noot van relativering ook op haar plaats. Draghi’s rol als politieke deus ex machina was sowieso van tijdelijke aard, en hoewel de ‘spreads’ (het verschil tussen de rentetarieven van bijvoorbeeld Duitsland en Italië) weer oplopen, is de kans op herhaling van de eurocrisis geen uitgemaakte zaak. Giorgia Meloni, leider van de nationaal-conservatieve Fratelli d’Italia hoopt een nieuwe rechtse coalitie te gaan leiden. Maar ondanks haar euroscepsis zal ook zij de wenselijkheid van de substantiële Europese hulpgelden niet zomaar kunnen negeren. Hoewel Meloni inzake Rusland tot dusver een hardere lijn innam dan sommige Poetin-vrienden in Draghi’s nationale regering, is het afwachten hoe toenemende economische problemen Italië’s opstelling beïnvloeden. Ondertussen is Italië weer een beetje op drift – precies waar het land en Europa geen behoefte aan hadden.||https://www.volkskrant.nl/columns-opinie/italie-is-weer-op-drift-precies-waar-het-land-en-europa-geen-behoefte-aan-hadden~bb08d3a5/
2022-07-21||Het zoveelste noodplan: asielzoekersopvang op zee||Uit welke windrichting precies weet niemand, maar de uitbreiding van de asielopvang komt per schip naar Nederland. Bij elkaar moeten drie cruiseschepen onderdak bieden aan 3.000 asielzoekers, kondigde staatssecretaris Eric van der Burg (Justitie en Veiligheid, VVD) woensdagavond aan. De schepen zouden al onderweg zijn. Onduidelijk is welke bedrijven worden ingeschakeld en waar ze vandaan komen. Eén cruiseschip meert in augustus aan in Velsen (Noord-Holland), twee hebben nog geen bestemming. Als dat zo blijft, overweegt Van der Burg om de asielzoekers op zee op te vangen. Met loodsboten moeten de asielzoekers dan heen en weer pendelen tussen schip en kust. Dat is noodzakelijk, legde Van Der Burg woensdagavond tijdens een persconferentie uit, want zonder verbinding met het vasteland is er juridisch gezien sprake van opsluiting, en dat mag niet. VN-vluchtelingenorganisatie UNHCR en VluchtelingenWerk Nederland noemen het plan ‘merkwaardig’ en ‘een absurd idee’. Toch is het scenario van het inzetten van cruiseschepen niet onwaarschijnlijk; de acht Nederlandse gemeenten met zeehavens werden al eerder gepolst door de staatssecretaris, maar alleen Velsen reageerde tot dusver welwillend. Tijdelijke opvang op zee is het zoveelste noodverband waartoe staatssecretaris Van der Burg zich gedwongen ziet om de nijpende situatie bij aanmeldcentrum in het Groningse Ter Apel, vooralsnog het enige in Nederland, het hoofd te bieden. Tientallen tot honderden asielzoekers slapen geregeld buiten. Betrokken hulporganisaties spreken de afgelopen weken herhaaldelijk van ‘nieuwe dieptepunten’ in de Nederlandse asielopvang en ‘onmenselijke’ omstandigheden. Veiligheidsregio Groningen, waar Ter Apel onder valt, onderzoekt zelfs de juridische mogelijkheden van een tijdelijke sluiting van de toegang tot het aanmeldcentrum in Ter Apel. Desondanks bieden andere gemeenten slechts mondjesmaat noodopvang aan. Koen Schuiling, voorzitter van de Veiligheidsregio Groningen, waardeert de ‘inzet en creativiteit’ die schuilgaan achter het plan van de staatssecretaris. ‘Maar dit is wrang. Als alle gemeenten die locaties hebben die ook beschikbaar zouden stellen, waren deze noodgrepen helemaal niet nodig.’ Een oplossing voor de structurele problemen in Ter Apel is de opvang op de cruiseschepen bovendien niet, zegt Schuiling; met het verplaatsen van asielzoekers naar schepen zijn de wachtlijsten bij de Immigratie- en Naturalisatiedienst (IND) niet verdwenen. Daarnaast is het nog maar de vraag of asielzoekers die zich melden in Ter Apel zullen afreizen naar de cruiseschepen. ‘Als je op een drijvende opvangboot zit, kan ik me voorstellen dat je denkt: maar waar gaat dit schip straks naartoe varen terwijl mijn asielprocedure nog niet is begonnen?’, zegt Ahmed Marcouch, burgemeester van Arnhem, die in zijn gemeente ook twee boten voor vluchtelingen heeft liggen. Een flink aantal asielzoekers dat in de buitenlucht in Ter Apel overnacht, doet dat namelijk uit angst dat opvang elders leidt tot vertraging van hun asielaanvraag, beaamt Schuiling. ‘En dat is ook een beetje zo, omdat de IND veel minder aanvragen kan afhandelen dan zou moeten’, zegt Schuiling. Eenzelfde probleem dreigt voor de cruiseschepen; een woordvoerder van de staatssecretaris laat weten dat de cruiseschepen voorlopig alleen bedoeld zijn voor opvang, niet om asielaanvragen op te starten. De boten in Arnhem, waarop 186 asielzoekers in noodopvang verblijven, zijn in omvang niet te vergelijken met de cruiseschepen die onderweg zijn naar Nederland. Toch staat Marcouch niet afwijzend tegen opvang op een cruiseschip. De noodopvang in zijn stad voldoet. Maar asielzoekers opvangen op zee is geen optie, zegt hij. ‘Mensen willen weten waar ze aan toe zijn.’ Marcouch vreest onder meer incidenten aan boord wanneer mensen niet makkelijk de wal op kunnen en een duidelijk toekomstperspectief ontbreekt. ‘Dat zie je al gebeuren in Ter Apel’, zegt Marcouch. De Arnhemse burgemeester hekelt de Haagse politiek, die de vluchtelingenopvang al decennia vanuit ‘onwil’ zou benaderen. ‘Het Rijk heeft een opgave, geen onverwacht corvee. De overheid lijkt wel die puberzoon van mij die ik indringend vraag om zijn kamer op te ruimen, maar niet wil. Dat ik dan hier en daar moet dreigen met onheil, waarop hij zich naar zijn kamer sleept en halverwege nog stopt om te kijken of ik het misschien alweer vergeten ben. Wanneer hij eindelijk aan de slag gaat, doet hij het vervolgens niet goed. Die houding past een beschaafd land niet.’ Staatssecretaris Van der Burg, op zijn beurt, ‘had meer verwacht van gemeenten’, zei hij zaterdag in Trouw. Hem rest één noodgreep, die hij al maanden probeert te voorkomen: het vanuit Den Haag met dwang aanwijzen van gemeenten voor opvang. Het past niet bij het liberale wereldbeeld van Van Der Burg. Opvangdwang is ‘een nederlaag’ en een ‘laatste redmiddel’, stelde hij eerder. Schoorvoetend kondigde hij in april alsnog een wetsvoorstel aan, dat na de zomer door de Tweede Kamer wordt behandeld. ‘De Kamer moet de staatssecretaris die bevoegdheid geven’, vindt Koen Schuiling, ook VVD’er. Maar een Kamermeerderheid is verre van zeker; VVD-Kamerlid Ruben Brekelmans keerde zich deze week al tegen de plannen van zijn partijgenoot. Als gemeenten niet vrijwillig asielzoekers willen opnemen, kunnen zij niet worden gedwongen, stelt hij. Daarmee staat zelfs Van der Burgs laatste noodgreep binnen zijn eigen partij ter discussie.||https://www.volkskrant.nl/nieuws-achtergrond/het-zoveelste-noodplan-asielzoekersopvang-op-zee~bd004221/
2022-07-21||De boer én de schatkist sparen zal het kabinet niet lukken, blijkt uit stikstofberekeningen van Financiën ||Het stikstofbeleid zou daarmee grote gevolgen hebben voor 90 procent van de bijna 32 duizend rundvee-, varkens-, pluimvee- en geitenhouderijen. De bijna 17 duizend schapen-, paarden-, en konijnenhouders hoeven (vooralsnog) geen bijdrage te leveren aan het behalen van de stikstofdoelen, omdat hun dieren relatief weinig ammoniak uitstoten. De stikstofmaatregelen treffen dus uitsluitend de bovengenoemde vier typen veehouderijen. Bij deze rekenuitkomst moeten wel kanttekeningen worden gezet, want het effect van technische maatregelen zoals het verduurzamen van veestallen is hierin nog niet meegenomen. Het kabinet denkt dat ongeveer 20 procent van de benodigde stikstofreductie in de veehouderij met technische innovatie kan worden bereikt. Financiën is bezig met een nieuwe berekening die hier wel rekening mee houdt. Bovenstaande berekening is bovendien gebaseerd op achterhaalde cijfers uit 2020 over de effecten van het klimaatbeleid. Het Planbureau voor de Leefomgeving (PBL) komt in oktober met een actualisatie. Het kabinet gaat ervan uit dat de landelijke stikstofuitstoot meer gedaald is dan in de raming van twee jaar geleden werd aangenomen. Is dat inderdaad het geval, dan kan het kabinet de huidige reductieopgave voor de veehouderij verlagen. Maar er kunnen zich ook nieuwe tegenvallers voordoen. De afgelopen jaren leverden opkoopregelingen voor veehouderijen bijvoorbeeld steevast minder stikstofreductie op dan het kabinet had geraamd. Minister van Financiën Sigrid Kaag stuurde de berekening, die dateert uit mei, woensdagavond naar de Tweede Kamer. Enkele Kamerleden hadden de cijfers opgevraagd naar aanleiding van berichtgeving in NRC. Die krant schreef eind juni over een andere, toen nog niet openbare berekening van het ministerie. Die zou aantonen dat het stikstofprobleem kan worden opgelost door veel minder boeren uit te kopen dan het kabinet nu van plan is. Boerenorganisaties en hun politieke sympathisanten grepen het NRC-bericht aan om het kabinetsbeleid aan te vallen. Zij interpreteerden het bericht als een signaal dat het kabinet het landelijke stikstofdoel ook kan behalen met maatregelen die minder pijnlijk uitpakken voor de landbouw. Nu Kaag de twee berekeningen – inclusief toelichting – gepubliceerd heeft, lijkt die hoop ijdel. De berekening waar het NRC op 22 juni over schreef gaat er namelijk van uit dat de overheid uitsluitend de grootste piekbelasters (gedwongen) uitkoopt. Dat zijn de veehouderijen die het meeste ammoniak op beschermd natuurgebied deponeren. Financiën wilde berekenen hoe het kabinet zijn landelijk stikstofdoel zo goedkoop mogelijk kan behalen, dus tegen zo laag mogelijke kosten voor de schatkist. Het is immers de taak van het ministerie van Financiën om op de centen te letten. De rekenaars van Financiën houden het kabinet voor dat het gericht opkopen van de schadelijkste veehouderijen enorm veel geld scheelt. Het uitkopen van de 10 procent grootste vervuilers levert volgens hen per euro 24 keer zoveel natuurwinst op als het uitkopen van de 10 procent minst schadelijke veehouderijen. Zou het kabinet volgens deze brute methode te werk gaan, dan kan het stikstofdoel voor 2030 (74 procent van de beschermde natuur onder de kritische grenswaarde voor stikstofneerslag) gehaald worden door slechts vijfduizend boeren uit te kopen. Volgens Kaags ministerie kost dat slechts 13 miljard euro, terwijl het kabinet nu 24,3 miljard euro voor het stikstofbeleid heeft gereserveerd. Het grote voordeel van deze meest kostenefficiënte methode is dat de overige 27 duizend veehouders dan ongemoeid worden gelaten en op de oude voet kunnen doorboeren. Daar staat echter tegenover dat vrijwel alle veehouderijen in de Gelderse Vallei, De Peel en Zuidoost-Friesland moeten verdwijnen. Het gaat hier dus om een louter theoretische rekenexercitie, want volledig inzetten op onteigening en verplichte uitkoop is politiek volstrekt onhaalbaar. Het kabinet wil dit niet, de provincies zien het niet zitten en de boeren zijn mordicus tegen dwangmaatregelen. Het kabinet en de provincies willen juist inzetten op zoveel mogelijk vrijwillige medewerking van veehouders. Ze willen boeren die zelf bereid zijn te stoppen faciliteren in plaats van de grootste vervuilers gedwongen uitkopen. Maar deze vriendelijker aanpak is veel duurder voor de schatkist. Omdat het kabinet niet kiest voor efficiëntie en dwang, moeten veel meer boeren hun stikstofemissies reduceren. De gekozen aanpak raakt 28.800 ofwel 90 procent van de 31.930 rundvee-, varkens-, pluimvee-, en geitenhouderijen, tegen vijfduizend in het kostenefficiënte scenario. Het is de vraag of het uitsmeren van de gevolgen over zoveel mogelijk boeren echt de minst pijnlijke beleidsoptie is. Financiën heeft de kostenefficiënte berekening vooral gemaakt om het kabinet te laten zien hoeveel geld de overheid kan besparen door meer gerichte dwang toe te passen. Uit de stapel documenten die Kaag woensdag naar de Tweede Kamer stuurde, blijkt dat er het afgelopen jaar een touwtrekwedstrijd gaande was tussen Financiën en het ministerie van Landbouw (LNV). De ambtenaren van Financiën zijn duidelijk bang voor grote kostenoverschrijdingen in het stikstofdossier. Ze zijn sceptisch over de beleidsresultaten zolang het beleid zwaar leunt op vrijwillige medewerking van boeren. De ambtenaren waarschuwen hun minister constant voor onrealistische kostenramingen van LNV. De aanpak waar het kabinet nu voor kiest, kan volgens de rekenaars van Kaag niet binnen het bestaande budget van 24,3 miljard euro worden uitgevoerd. Financiën schat in dat de ‘gebiedsgerichte aanpak’ van minister Van der Wal (Natuur en Stikstof) 26 tot 43 miljard euro gaat kosten.||https://www.volkskrant.nl/nieuws-achtergrond/de-boer-en-de-schatkist-sparen-zal-het-kabinet-niet-lukken-blijkt-uit-stikstofberekeningen-van-financien~b1e41d53/
2022-07-21||Het is de derde tourweek, de week waarin wielrennen ophoudt sport te zijn ||Holy fuck. Vergeef me de anderstalige krachtterm. Het floept er zo uit, binnenskamers, voor de televisie met de gordijnen toe. De meute is net in Lourdes uit de startblokken geschoten voor de laatste Pyreneeënetappe. Het is Wout van Aert die als een tactische Jumbo-raket uit de startblokken schiet. Wout van Aert is beul en rechter tegelijk. Het is de derde tourweek, Parijs is nog ver (cliché) , maar ook heel dichtbij (cliché). Het is de week waarin beschaving ophoudt beschaving te zijn. Het is de week waarin wielrennen ophoudt sport te zijn en overgaat in een even groteske als onweerstaanbare symboliek: pijn=mooi. Ergens in de jaren tachtig verbleef ik met mijn ploeg in een hotelletje in het centrum van Lourdes. Halfdood na een hete nacht in een kamertje van twee bij drie keek ik die ochtend uit het venster en zag een stoet naar genezing smachtende gelovigen passeren. Aan sommigen was niets te zien, kennelijk rukten die op naar de grot voor verlossing van de ziel. Sommigen werden ondersteund, sommigen verplaatsten zich met krukken of anderszins. Sommigen dreven horizontaal voorbij in door verpleegsters voortgeduwde ziekenhuisbedden. De stoet was indrukwekkend, ik bedoel, de stoet was niet te stelpen. Startplaats Lourdes vandaag dus, maar nog geen foto gezien van een coureur die zich met fiets en al in de grot begaf. Dat is wel eens anders geweest. Vooral Spaanse en Italiaanse coureurs betoonden voordien hun nederigheid dan wel hebzucht in een respectvol bezoek aan de heilige plaats. In deze Tour wordt in de rondte gejakkerd alsof het einde van de beschaving nabij is. Er wordt geracet alsof elke kruimel een goudstaaf is. Ik zie hoe iedere ploeg een net uitgooit om uiteindelijk een sardine te vangen. Jumbo-Visma moet zich van het verschrikkelijke Roglic-trauma verlossen. De onooglijke Deen Vingegaard met de hartspier van een walvis is de taak opgedragen Tadej Pogacar te elimineren. Je zou kunnen denken dat een voorsprong van dik twee minuten in het klassement te weinig is voor een tegenstander met het brein van een haai. Jonas Vingegaard heeft een taak. Niet alleen koerst hij als een zot voor de tourzege, hij koerst vooral om de stressgevoelige kip die hij ooit was te ontmantelen. Zonder brother Wout was hij niets. Jonas Vingegaard behoort tot het zalig soort van coureurs dat de wielersport opschudt omdat hij zichzelf niet in de hand heeft. Jonas Vingegaard moest bij de hand genomen worden van het degelijke opvoedingsteam van Jumbo-Visma om de tourwinnaar in zichzelf te vinden. Met een bestaan als grijs burgermannetje in Denemarken dat kindjes op de wereld zet om die te vervolmaken was hij ook tevreden geweest. Hij zegt het zelf.||https://www.volkskrant.nl/sport/het-is-de-derde-tourweek-de-week-waarin-wielrennen-ophoudt-sport-te-zijn~beff3b90/
2022-07-21||Lagarde houdt haviken en duiven in ECB tevreden||Met de grootste renteverhoging in twintig jaar bindt de ECB de strijd met de hoge inflatie aan, die in juni in de eurozone 8,6 procent bedroeg. En passant zette Frankfurt zo ook een punt achter een periode van negatieve rentes die acht jaar heeft geduurd. De centrale bank is van plan om de rente nog meermaals op te trekken, verklaarde ECB-president Christine Lagarde. ‘We verwachten dat de inflatie nog een tijd onwenselijk hoog blijft.’ Met de forser dan verwachte stap - er kwam een half procentpunt bij - haalden de haviken hun buit binnen. Dat is de benaming voor bestuurders die inflatiebestrijding als hoogste prioriteit hebben. Toch zegevierden ook de ‘duiven’, die zich meer bekommeren om economische groei en de stabiliteit van de eurozone. Er is nu een nieuw instrument om ‘onredelijke’ renteverschillen in de eurozone weg te werken, het Transmission Protection Instrument (TPI). Dat kan worden ingezet als bijvoorbeeld speculanten de rente op Italiaans staatspapier opdrijven naar een peil dat volgens de ECB ‘onvoldoende kan worden verklaard door de economische omstandigheden’ en dus te hoog is. In het uiterste geval zou een land door dat opdrijven failliet kunnen gaan. Het is een compromis binnen de ECB, menen centralebankwatchers. Hoewel de afgelopen weken meerdere bestuurders dissonante geluiden hadden laten horen over zowel de gewenste renteverhoging als het TPI, kregen beide beslissingen unanieme steun. Het grootste zorgenkind dat in aanmerking komt voor het nieuwe programma is Italië, dat een schuldenberg heeft van ruim anderhalf keer zijn economie. Het land ligt al langer onder vuur van beleggers die twijfelen of Rome met zijn instabiele politieke cultuur wel slagvaardig genoeg is om economisch de steven te wenden. Italië telde de afgelopen 161 jaar 132 regeringen. De laatste viel donderdagochtend, toen premier Mario Draghi opstapte, waarmee een eind kwam aan zijn regering van nationale eenheid. Grotere politieke onrust betekent doorgaans ook hogere rentes op staatspapier. Maar het kan niet de bedoeling zijn dat de ECB straks met het nieuwe TPI die gevolgen in Italië wegmasseert en het land zo uit de brand helpt, klinkt het in de wandelgangen in Frankfurt. Er moet daarom aan bepaalde voorwaarden zijn voldaan. Zo mag een land de Europese begrotingsregels niet overtreden en moet de staatsschuld houdbaar zijn. Om spijkerharde voorwaarden gaat het evenwel niet. Hoewel de ECB advies inwint bij de Europese Commissie, het Europese noodfonds ESM en het Internationaal Monetair Fonds, beoordeelt alleen zij of een land aan de voorwaarden voldoet. Dat versterkt dan weer de vrees dat de ECB aan politiek doet en niet op haar handen zal blijven zitten als de Italiaanse rente door het dak gaat. De ECB deed al onder het presidentschap van Jean-Claude Trichet al een dergelijke omstreden ingreep. Trichet legde de Italiaanse regering in 2010 een saneringsprogramma op als voorwaarde om de Italiaanse rente omlaag te duwen. Een slecht idee, zeiden sommige centrale bankiers achteraf. Dat verwijt wil de ECB zich geen tweede keer op de hals halen. Onredelijke renteverschillen wegwerken is één ding, maar als een land zichzelf nodeloos in de knoei helpt, moet het maar aankloppen bij het Europese noodfonds ESM. Als daar eenmaal besparingen en hervormingen zijn afgesproken, staat de ECB paraat om dat land te hulp te schieten met een ander speciaal opkoopprogramma. Dat ligt al tien jaar in de schappen en is tot nog toe nooit gebruikt.||https://www.volkskrant.nl/nieuws-achtergrond/lagarde-houdt-haviken-en-duiven-in-ecb-tevreden~b054c434/
2022-07-21||Hoe amateurarcheoloog Jos van Nistelrooy op een Romeins tempelcomplex stuitte||Drie stappen doet Jos van Nistelrooy in de klei. Dan bukt hij en tekent met zijn wijsvinger een cirkel van ongeveer 15 centimeter in de grond. ‘Kijk, hier ligt wat.’ In het midden van de cirkel ligt iets dat eruitziet als een steentje. Voorzichtig plukt hij het uit de bodem, poetst met een beetje spuug de klei eraf en legt het in de palm van zijn hand. ‘Aardewerk’, zegt hij. ‘Ik ben geen professional, maar zo op het oog denk ik late bronstijd, vroege ijzertijd.’ Van Nistelrooy (bemodderde laarzen, oude broek) wandelt door een kleiafgraving tussen Zevenaar en het dorpje Herwen, met zicht op een hoge rivierdijk. Om de zoveel passen wijst hij iets aan: scherven aardewerk, houtskool, stukjes bot en kiezen van vee. Ondertussen vertelt hij zo beeldend over de omgeving dat je de nederzetting die hier ooit was bijna voor je ziet. Dan wijst hij op een donkere vlek in de grond, ongeveer 15 centimeter in diameter. ‘Dat is een paalspoor, de verkleuring door een houten paal die hier in de grond heeft gestaan. Misschien heeft hier een boerderij gestaan, of een graanopslag.’ Hij wijst nog een paalspoor aan. En nog een, en nog een. Zes of zeven verkleuringen in de bodem, in de vorm van een boerderij. Van Nistelrooy is enthousiast en voorzichtig tegelijk. ‘Dít is nou het mooie van archeologie. Je ziet bijna voor je hoe de mensen hier hebben geleefd.’ En dan: ‘Als je me nou vraagt: ‘Heeft hier een boerderij gestaan?’, moet ik eigenlijk zeggen: ‘Zou kunnen’. Je weet het pas zeker als je onderzoek hebt gedaan.’ In 2017, na zijn pensionering als docent economie, stortte Van Nistelrooy zich op zijn tweede carrière. Als amateurarcheoloog struint hij met collega-enthousiastelingen kleiputten in het rivierengebied onder Zevenaar af. In een van die kleiputten, niet ver van Herwen, vond hij tijdens dat werk een laag kiezels van ongeveer 10 centimeter dik. Misschien een spoor van een oude Romeinse weg, dacht hij. De Rijksdienst voor Cultureel Erfgoed kwam erbij. Er kwam een professioneel archeologisch onderzoekbureau bij. Er kwam een graafmachine bij die laagje voor laagje de lichtbruine rivierklei afschraapte. En toen vonden ze ineens een oude Romeinse tempelvloer. Hij zegt het een beetje besmuikt – Van Nistelrooy is geen man van krachttermen – ‘Toen hoorde je ineens: ‘Holy shit, holy shit’, en allemaal dat soort dingen.’ Een Romeinse weg is spectaculair, maar een tempelvloer is van een andere orde. Wat ze vonden was de cella, het middengedeelte van een Gallo-Romeinse tempel. Het werd nog beter dan dat. In de weken na die eerste vondst legden onderzoekers, geholpen door Van Nistelrooy en zijn collega-amateurs, een compleet Romeins tempelcomplex bloot. Meer dan 30 duizend objecten kwamen er uit de klei. Van stukken dakpan (met de vingerafdrukken van legionairs erin vastgebakken) tot munten en mantelspelden. De kiezellaag die Van Nistelrooy vond op een woensdag in december groeide uit tot een van de belangrijkste Romeinse tempelopgravingen van Noord-Europa. ‘Eigenlijk heb ik altijd belangstelling gehad voor archeologie, maar hoe gaat dat: je hebt een drukke baan, je trouwt, je hebt een gezin. In 2008 ben ik lid geworden van de AWN, de Nederlandse Archeologievereniging. Eerst ging ik vooral naar lezingen, maar ik dacht: na mijn pensioen krijg ik meer tijd. Vanaf dat moment, in 2017, heb ik me er helemaal op gestort.’ ‘Voorzichtig hoor: we dénken nu dat het een boerderij was. We zitten hier op een oude oeverwal van de Rijn, op een strook grond die wat hoger ligt dan de omgeving. Op een oeverwal woonde je droog; in de lagere, nattere delen stond wat vee. Je had de rivier in de buurt voor water en transport. We vinden hier geregeld sporen uit de late bronstijd, vroege ijzertijd, dus rond 1.000 tot 800 jaar voor het begin van onze jaartelling.’ ‘In deze put hebben we voor zover ik weet geen Romeinse resten gevonden. De afgraving van de Romeinse tempel ligt iets verderop, maar die plek willen we een beetje stilhouden vanwege het risico op schatgravers.’ ‘Mensen die illegaal spullen opgraven en verkopen op Marktplaats. Archeologie gaat om het grotere verhaal: wat vind je? Waar vind je het? Wat vind je daar nog meer en wat zegt dat allemaal over de mensen die ergens hebben geleefd? Als je zomaar wat opgraaft en verkoopt op internet, dan vernietig je die context.’ ‘Jazeker. Enorm.’ Van Nistelrooy en zijn collega’s van de archeologiewerkgroep kregen in het najaar van 2020 toestemming om te zoeken in een nieuwe afgraving in de uiterwaarden. Van oudsher wordt langs de Rijn klei gewonnen voor steenfabrieken, en klei-afgravingen kunnen rijke archeologische vindplaatsen zijn. Op zaterdagochtenden speurden de vrijwilligers de bodem af. Ze vonden onder meer spinklosjes uit de ijzertijd. (‘Dan denk ik direct: ze hadden dus schapen en wol’) maar ook hier en daar wat Romeins aardewerk. Toen een paar maanden later een tweede deel van dezelfde akker werd afgegraven, kwamen ineens veel meer Romeinse vondsten uit de bodem: een mantelspeld, stukjes van dakpannen. Dergelijke vondsten worden door de vrijwilligers keurig gemeld, maar een paar stukjes en brokjes zijn doorgaans niet genoeg om een professioneel archeologisch onderzoek te beginnen. ‘En toen dacht ik: hé, dit zou een stukje Romeinse weg kunnen zijn. En dat is bijzonder. We zitten hier boven op de Limes, de oude noordgrens van het Romeinse Rijk. In Zuid-Holland en Utrecht zijn hele stukken van de Romeinse verbindingsweg tussen alle forten en nederzettingen teruggevonden, maar hier in de omgeving vinden we bijna niks. Bij Nijmegen is laatst een stukje gevonden en eerder bij Driel. Allemaal korte stukjes. Het zou redelijk spectaculair zijn als we hier ook een deel vonden.’ ‘We hebben het direct gemeld bij de Rijksdienst voor Cultureel Erfgoed. Dat was op 8 december. Op 9 december stonden ze bij ons in de kleiput. ‘Zij hebben proefboringen gedaan en daarbij vonden ze voldoende aanwijzingen om een noodopgraving te doen. Dat gebeurde verspreid over drie dagen, eind januari. Dan graven ze proefsleuven waarbij heel voorzichtig de grond wordt afgeschraapt. We stonden er met ons neus bovenop: ik als vrijwilliger, twee beroepsarcheologen en nog een paar stagiairs. Ineens hoorden we heel hard: krrrgggg! Die twee beroeps riepen direct: ‘Stop! Stop!’ Ze werden helemaal euforisch. Ik dacht: als zij zo door hun dak gaan, dan is er hier echt wat aan de hand.’ ‘Eigenlijk was dat al eerder, toen we die kiezellaag vonden. Toen ik thuiskwam, zei ik tegen mijn vrouw: ‘We hebben nu iets gevonden dat in het NOS Journaal komt.’ Maar het werd dus elke keer meer en meer en nóg meer.’ Uit een doorzichtige plastic zak haalt Van Nistelrooy een oranje stuk dakpan tevoorschijn. Aan de binnenkant zijn nog net drie letters zichtbaar: L-E-G, van een stempel met de naam van het legioen, legt hij uit. Naast de letters zit een veeg van een halve centimeter diep, waar een soldaat met zijn wijsvinger door de nog natte klei is gegaan. ‘Ik heb een stempel schoongemaakt, daar stond de R van GERMANIA op zijn kop. Misschien is zo’n stempel gemaakt door een analfabeet. Een soldaat krijgt een voorbeeld in handen gedrukt: ‘Maak dit na.’ Maar als je niet kunt lezen, zegt het je natuurlijk niets.’ Van Nistelrooy veert op van zijn witte plastic tuinstoel: ‘Ja! Dat doet me wat! We hebben ook stempels gevonden die helemaal in spiegelbeeld waren. Je ziet het gebeuren: hier heb je een dakpan, je moet een stempel maken. Dus zo’n soldaat maakt hem na. Precies zoals hij het ziet op die dakpan.’ ‘Nee. Daar heb ik niet aan gedacht.’ ‘Bij archeologie zie je hoe de mensen leefden – een beetje alsof je een film bekijkt. Ik ga toch ook niet vieren dat ik een film heb gezien?’ ‘Ja natuurlijk. Waarom zou dat niet zo zijn?’ ‘Dat zou betekenen dat ik neerkijk op de mensen van de ijzertijd en bewondering heb voor mensen uit de Romeinse tijd. Die mensen in de ijzertijd hebben net zo goed moeten ploeteren voor hun bestaan. De mensen in de Romeinse tijd zijn niet belangrijker of interessanter dan mensen uit de ijzertijd.’||https://www.volkskrant.nl/nieuws-achtergrond/hoe-amateurarcheoloog-jos-van-nistelrooy-op-een-romeins-tempelcomplex-stuitte~bd851000/
2022-07-21||Hoe krijg ik met deze inflatie mijn uitgaven onder controle?||U heeft uw spaarrekening moeten aanspreken om de dure zomervakantie door te komen. Hoe begin je met zuiniger leven? Een vriendin van mij was vroeger financieel planner. Na haar pensionering is zij aan de slag gegaan als schuldhulpmaatje voor mensen met hoge schulden. Bij haar eerste bezoek neemt zij altijd een kasboek mee. Begin met op te schrijven wat u uitgeeft. Kijk naar alle abonnementen. Heeft u echt Netflix, Spotify en NLZiet nodig? Het kost vaak moeite om afstand te doen van zo’n dienst. Eenmaal opgezegd valt het verlies reuze mee. Reken dit soort vaste kosten om naar kosten per jaar. Een besparing van 120 tot 240 euro klinkt beter dan 10 of 20 euro per maand. Wie een kasboek bijhoudt, krijgt zicht op kleine uitgaven zoals koffie of water onderweg. Een leuk truitje gezien voor 40 euro? Hanteer de 1 euroregel: iedere keer dat je het kledingstuk draagt, kost je een euro. Is de kans groot dat je hem niet veertig keer zal dragen, zie dan af van de aankoop. Check regelmatig je verzekeringen via een vergelijkingswebsite. Als je verzekering al een tijdje loopt, heb je hooguit een maand opzegtermijn. En zeg de mogelijkheid tot roodstand bij de bank op. Je boekt tegenwoordig razendsnel geld over van een spaar- naar een bankrekening. Welk pakket heb je bij de internetprovider? De afgelopen jaren hebben de providers steeds meer capaciteit toegevoegd. Het basis- of startpakket is vaak goed genoeg. En betaal je maandelijks voor de vaste telefoonaansluiting die je nauwelijks gebruikt? Als je de provider belt, kan die zien of het voordeliger voor je is om per minuut te gaan betalen. Gebruik voor je smartphone een abonnement met weinig data en gebruik zoveel mogelijk de beschikbare wifi. Sluit geen abonnement af met veel belminuten, bellen kan ook via WhatsApp. Familieabonnementen kunnen gunstig zijn. Met de auto op pad? Met de app ANWB Onderweg of Directlease Tankservice vind je snel een voordelig tankstation. Klanten van Rabobank kunnen zich via hun bankapp goedkoop aanmelden voor parkeren. Ook de app van Flitsmeister is voordelig. Ga je er met de trein op uit en heb je geen abonnement? Overweeg dan NS Flex. Dat is een flexibel abonnement waarmee je voor 5,10 euro per maand buiten de spits 40 procent korting krijgt. En voor 2 euro alleen in de weekenden. Die kosten haal je er vaak met een retourtje al uit. Zeker als je met een partner reist, want die krijgt 40 procent samenreiskorting. Wel even vooraf deze korting aanzetten via de app of de kaartautomaat. Reis je weinig? Stap dan weer over naar het gratis basisabonnement. Wil je dit najaar weer met vakantie? Boek een treinticket anderhalf tot twee maanden van tevoren, dan krijg je vrijwel altijd een laag tarief. Verder vooruit boeken kan meestal niet. Schaam je niet voor zuinigheid. Wissel regelmatig bespaartips uit met anderen, dan word je vanzelf een expert. Reinout van der Heijden is hoofdredacteur van de Geldgids. Zelf een vraag? Geldvraag@volkskrant.nl||https://www.volkskrant.nl/beter-leven/hoe-krijg-ik-met-deze-inflatie-mijn-uitgaven-onder-controle~b9164f34b/
2022-07-21||‘De etappe van vrijdag? Die heb ik aangestipt, maar dan moet ik me wel beter voelen’||‘Deze laatste week is totaal anders dan de vorige. Tot de rit naar Carcassonne, zondag, voelde ik me heel goed. Ik haalde mijn ‘Giro-niveau’. Daar heb ik ook voor gewerkt: om hier in Frankrijk goed te zijn. ‘Maar de afgelopen dagen was het niet best. Vooral woensdag, die tweede Pyreneeënrit, kostte het moeite om op tijd binnen te komen en toen dat was gelukt, was ik er wel even klaar mee. Ik had last van mijn buik, was misselijk, moest na een half uur bijna overgeven, heb daardoor de hele dag vrijwel niets gegeten en was heel slap. Ik was al na een half uur bijna gelost, dat is heel vroeg voor mijn doen, en ik dacht: ik ga het niet halen. Maar in de bergen werd het wat koeler en wist ik aan te sluiten bij de grote groep, de grupetto, vóór Fabio Jakobsen. Toen wist ik dat ik het ging halen en voelde ik geen stress meer. ‘Vorige week, in de Alpen, kwam ik ook steeds met de laatste groep binnen, maar was het gevoel heel anders. Toen kon ik véél beter, maar spaarde ik me voor de belangrijke dagen. Toen kon ik er echt van genieten. Nu moet ik afzien om in de grupetto te blijven en vechten om op tijd de finish te halen. Als je je slecht voelt ben je alleen dáár maar mee bezig en is er geen enkel plezier. Het ziet er in de uitslag niet anders uit, maar de beleving is totaal verschillend. ‘Hoe het vooraan gaat, met de klassementsmannen, ik heb geen idee. Ik hoef na de etappe ook niet te weten wat er is gebeurd. Zelf ben ik de hele dag aan het fietsen en dan is het ook wel een keer goed, op een gegeven moment. Ik krijg trouwens nauwelijks iets van de strijd mee. Ik zie een samenvatting ’s avonds van 3 minuten en ik vraag wel eens aan onze man voor het algemeen klassement, Louis Meintjes, hoe het bij hem zo’n beetje is gelopen met Van Aert, Vingegaard en Pogacar. ‘Alle drie zijn uitzonderlijk sterk en vooral hoe Wout rijdt is bizar. Het is net Playstation. Als je zo’n enorm talent hebt, keihard werkt en ervoor leeft zoals hij, dan krijg je dat dus. Maar zeg nou niet dat Van Aert ‘boven zichzelf uitstijgt’. Dat is een rare uitdrukking die niet klopt. Alsof hij het niet zelf doet, maar een of andere rare extra kracht uit de lucht pakt, ofzo. Hij haalt het beste uit zichzelf, zo is het. Wout laat zich zien in zijn beste vorm ooit op het allerbeste moment. ‘Vingegaard ook trouwens. Toen ik bij Jumbo reed wisten we allemaal wel dat hij dit misschien in zich zou kunnen hebben. Het is mooi om te zien wat voor een enorme ontwikkeling hij heeft doorgemaakt, want toen hij binnenkwam was hij nogal groen en moest hij veel leren. Hij was wel heel leergierig. Heel bijzonder om dan nu te zien hoe stabiel hij rijdt, hoe snel hij kopman is geworden en hoe goed hij omgaat met al die druk die daarbij komt kijken. ‘De etappe van vrijdag? Die had ik vooraf wel aangestipt om in de vlucht te gaan, maar dan moet ik me wel een heel stuk beter voelen, anders heeft het geen zin. Normaal gesproken wordt het een massasprint, dus ga ik onze sprinter Alexander Kristoff helpen. Er zijn veel jongens zoals ik voor wie deze rit de laatste kans is. Misschien voel ik me toch wat beter en vinden we elkaar in een grote groep. Je weet het niet.’||https://www.volkskrant.nl/sport/de-etappe-van-vrijdag-die-heb-ik-aangestipt-maar-dan-moet-ik-me-wel-beter-voelen~bdef0c3c/
2022-07-21||Verjonging bij de voetbalsters: niet omdat het kan, wel omdat het moet||Esmee Brugts kijkt niet op van de vraag of ze in de basis moet. Twee keer eerder verving ze op het EK Lieke Martens, twee keer viel ze op met haar gedurfde spel. En nu zit het EK voor Martens erop vanwege een voetblessure. Dus? Klaar voor de basis tegen Frankrijk, zaterdag in de kwartfinale? Nee, nee, nee, zegt de aanvaller van PSV snel en ze somt de argumenten op. ‘We hebben nog andere namen die daar uit de voeten kunnen.’ En: ‘Invallen ging heel goed, maar 90 minuten is echt anders.’ Maar vooral: ‘Ik sta hier als 18-jarige op een EK. Ik vind het gewoon alleen maar mooi.’ Brugts duwt alle druk weg en gelijk heeft ze: de PSV’er is de jongste in de selectie en rekende nergens op. Iedere speelminuut is meegenomen, ook omdat ze weet dat bondscoach Mark Parsons zoveel mogelijk leunt op ervaren krachten. ‘Jonge spelers kunnen lekker vrij zijn. De coaches en speelsters zeggen: lekker je ding doen en je acties maken. Tot nu toe ben ik tevreden daarover.’ Alleen: nu de ervaren krachten een voor een wegvallen, moet Parsons sneller dan hij wil jongeren in het diepe gooien. Daphne van Domselaar (22) is de eerste doelvrouw, omdat Sari van Veenendaal naar huis moest. Marisa Olislagers (21) speelde twee wedstrijden mee, omdat verdediger Aniek Nouwen uitviel. En Damaris Egurolla (22) verving Jackie Groenen toen die wegens corona tegen Portugal niet kon spelen. Brugts zou de volgende kunnen zijn, te beginnen op zaterdag tegen Frankrijk. Het zou haar verrassen. ‘Dan zou ik mijn mindset aan moeten passen. Als ik inval dan probeer ik alles in die tien, twintig minuten te geven. Dat kan niet als ik vanaf het begin meedoe, zeker niet tegen Frankrijk, dan moet ik mijn energie verdelen.’ Frankrijk lijkt op voorhand favoriet, al haalde het team van bondscoach Corinne Diacre de laatste jaren vooral het nieuws door ruzies en controverses. Het is een van de redenen waarom sterspeler Amandine Henry niet meedoet. Maar op dit toernooi is het rustig. De ploeg plaatste zich al na twee wedstrijden voor de kwartfinale en kon het zich veroorloven veel te wisselen, en gelijk te spelen tegen IJsland. Parsons kan weer beschikken over Vivianne Miedema, die terug is na haar coronabesmetting. Als hij consequent is, zal hij Brugts niet laten beginnen tegen de fysiek, sterke Franse ploeg. Met Victoria Pelova (23) heeft hij al minstens één alternatief met meer ervaring. Op het WK 2019 zat ze al bij de ploeg en ze speelde het afgelopen jaar vaak op de momenten dat Martens en ook Daniëlle van de Donk geblesseerd waren. ‘Natuurlijk ruik ik mijn kans’, zegt Pelova, die technische wiskunde studeert. Aan een berekening hoe groot die kans op een basisplaats is, wil ze zich niet wagen. ‘Dat is wel een moeilijk sommetje, hoor.’ De voor Ajax spelende Pelova weet hoe het werkt. Ze kon de eerste trainingen in Engeland ‘alleen maar boos kijken’. Ze baalde omdat ze in de voorbereiding wel een paar keer in de basis stond, maar toch weer buiten de boot viel toen Daniëlle van de Donk fit was. Na het uitvallen van Martens heeft ze meer hoop. ‘Maar als ik niet start, denk ik niet dat ik weer zo teleurgesteld zal zijn.’ Het probleem van Parsons, en ook zijn voorganger Sarina Wiegman, is dat de talenten vooral in de eredivisie spelen, waar de weerstand meestal niet zo hoog is. Tegen Frankrijk komen Brugts of Pelova tegenover verdedigers van Lyon, Paris Saint-Germain en Chelsea te staan. Drie clubs die uitkomen in de Women’s Champions League, Lyon won de beker dit jaar. Toch pakt de gedwongen verjonging lang niet altijd slecht uit. Over Sari van Veenendaal bestonden al langer twijfels, maar zij kreeg steeds de voorkeur vanwege haar grote staat van dienst en de belangrijke rol die ze speelde in de groep. Nu er geen keus meer is, laat Daphne van Domselaar zien dat ze er klaar voor is haar te vervangen. Ook Lieke Martens was niet meer zo onomstreden als een aantal jaar geleden. Zeker is dat ze geen gelukkig toernooi speelde, vooral aanvallend was ze onzichtbaar, maar zij en Parsons legden de schuld daarvoor elders. Omdat het hele team niet draaide, moest ze meer dan haar lief was meeverdedigen. Brugts zag het vanaf de bank en weet dat ze minder onbevangen kan zijn als ze toch start. ‘Ik vind verdedigen niet leuk, maar zeker als jonge speelster moet je alles oppakken. Als het nodig is, doe ik het vieze werk wel.’||https://www.volkskrant.nl/sport/verjonging-bij-de-voetbalsters-niet-omdat-het-kan-wel-omdat-het-moet~bb453d53/
2022-07-21||Veganisten en vegetariërs zijn voor het eerst goedkoper uit dan vleesliefhebbers||Goedkope merken plantaardige kipstukjes, nepgehakt en vegaburgers zijn voor het eerst voordeliger dan de goedkoopste dierlijke varianten. Dat blijkt uit onderzoek van supermarktonderzoeker Questionmark in opdracht van ProVeg Nederland, een ngo die zich inzet voor meer plantaardige voeding. In maart publiceerde ProVeg al een rapport waaruit bleek dat plantaardige alternatieven steeds vaker goedkoper zijn dan dierlijke. En nu de prijzen van dierlijke producten de afgelopen maanden harder zijn gestegen dan die van andere voedselgroepen, is de prijskloof verder geslonken. Voor het onderzoek is gekeken naar de prijzen bij de zes grootste supermarktketens. Gemiddeld zijn de onderzochte vleesproducten (kipstukjes, gehakt en burgers) daar sinds februari 21 procent duurder geworden, terwijl de stijging bij vleesvervangers slechts 2 procent was. Vooral dierlijk gehakt is een stuk prijziger dan vier maanden geleden, terwijl de prijs van plantaardig gehakt nauwelijks steeg. Gekeken naar individuele producten en supermarkten zijn nog wel grote verschillen te zien. Zo zijn plantaardige kipstukjes en burgers bij Jumbo, Albert Heijn en Dirk nog altijd duurder dan de dierlijke versies, al is de meerprijs bij alle drie de supermarkten afgenomen. Bij discountketens Aldi en Lidl kunnen liefhebbers van vegaburgers al wel geld besparen wanneer zij de burgers van de versafdeling inruilen voor een plantaardige variant. Lange tijd hadden de plantaardige alternatieven het imago erg duur te zijn. De stijgende grondstof- en energieprijzen kunnen daar wellicht definitief verandering in brengen. ‘Energie- en brandstofprijzen zijn in dierlijke ketens erg belangrijk’, zegt sectoreconoom Thijs Geijer van de ING. Als voerprijzen hoger liggen, zijn boeren bovendien geneigd om minder dieren te houden, waardoor het aanbod krimpt en de prijzen stijgen. ‘Die dynamiek heb je niet bij vleesvervangers.’ De plantaardige alternatieven kunnen daardoor nu best wat terrein winnen, verwacht Geijer. ‘Sommige mensen waren al bereid om het prijsverschil te betalen, omdat het beter is voor dierenwelzijn, milieu en hun gezondheid. Maar er is ook een grote klantengroep die voor het samenstellen van de boodschappenmand voornamelijk op prijs let.’ Voor hen wordt het nu aantrekkelijker om eens een vegaburger te proberen. ‘Eigenlijk is vlees al jaren te goedkoop’, stelt duurzaamheidshoogleraar Arjen Wals van de Wageningen Universiteit. ‘De daadwerkelijke kosten van de vleesproductie worden namelijk niet meegerekend in de prijzen. Als je kijkt naar de impact op het klimaat en het dierenwelzijn zouden we veel meer moeten betalen voor ons vlees.’ Vegafabrikanten en milieuwetenschappers pleiten dan ook al jaren voor true pricing van vlees, maar supermarkten en beleidsmakers doen daar vooralsnog niet aan mee. Hoewel uit een jaarlijks onderzoek van stichting Wakker Dier bleek dat supermarkten voor het eerst sinds 2015 minder stunten met vlees, hanteren zij nog altijd marges van rond de 8 procent op vleesproducten. Voor plantaardige producten wordt tussen de 35 en 50 procent gerekend. Er is dan ook niet meteen een kantelpunt in de markt bereikt, denkt zowel Wals als Geijer. ‘Maar er is wel een trend zichtbaar’, aldus Geijer. Vleesvervangers krijgen betere plekken in het schap en in de folders en supermarkten hebben steeds meer plantaardige huismerken. Bovendien kunnen producenten door de groeiende vraag steeds goedkoper produceren. Ook het toenemende publieke bewustzijn rond klimaat en dierenwelzijn maakt vleesconsumptie volgens hoogleraar Wals voor veel mensen minder aantrekkelijk. Toch is er nog altijd een kloof tussen denken en doen. Een gemiddelde Nederlander eet nog altijd rond de 39 kilo vlees per jaar, 13 kilo meer dan wordt aanbevolen door het Voedingscentrum. ‘Er moet een cultuuromslag plaatsvinden’, denkt Wals. ‘Mensen moeten het ontdekken en ermee leren koken.’ Aantrekkelijke prijzen kunnen daarbij zeker helpen. ‘Al moeten we ook kritisch blijven kijken naar vleesvervangers. Ook daarbij geldt dat het ene product duurzamer en gezonder is dan het andere.’ In een eerdere versie van dit artikel stond dat bij discountketens Aldi en Lidl de vegaburgers bijna 6 euro goedkoper zijn per kilo. Dit blijkt niet te kloppen wanneer ook de goedkoopste dierlijke diepvriesburgers uit het assortiment worden meegenomen.||https://www.volkskrant.nl/nieuws-achtergrond/veganisten-en-vegetariers-zijn-voor-het-eerst-goedkoper-uit-dan-vleesliefhebbers~bce7274a/
2022-07-21||Voormalig DNB-baas Wellink weg als commissaris bij Chinese bank||De ICBC is de grootste Chinese bank en voor het merendeel in handen van de Chinese staat. Bij het financiële concern was de inmiddels 78-jarige Wellink de afgelopen jaren de enige buitenlandse toezichthouder. Het zat hem eerder dit jaar niet lekker hoe in China werd omgegaan met de Russische inval in Oekraïne en hij besloot daarom al in maart om te stoppen. Wellink was van 1997 tot 2011 president van DNB en daarmee de voorganger van de huidige baas Klaas Knot. Na zijn vertrek daar ging hij in 2012 aan de slag in de toezichtraad van de Chinese staatsbank Bank of China. Later stapte hij over naar ICBC om daar een vergelijkbare functie te vervullen.||https://www.volkskrant.nl/economie/voormalig-dnb-baas-wellink-weg-als-commissaris-bij-chinese-bank~bfdc14f8/
2022-07-21||Superboete van 1,3 miljard euro voor Chinese taxidienst Didi vanwege ‘privacyschendingen’||De Chinese staat treedt de laatste jaren hard op tegen grote tech­bedrijven, om zo meer greep te krijgen op de sector. Eerder werden handelsplatform Alibaba en maaltijdbezorger Meituan al hard aangepakt door Beijing. In het geval van Didi zou de staatsveiligheid worden bedreigd door de wijze waarop de onderneming de gegevens van haar miljoenen gebruikers heeft verwerkt. Tot de aandeelhouders van Didi behoren het Amerikaanse taxibedrijf Uber en de ­Japanse Softbank. Onlangs moest het miljardenbedrijf zijn notering aan de beurs van New York op­geven. Het overweegt nu naar de beurs van Hong Kong te gaan.||https://www.volkskrant.nl/economie/superboete-van-1-3-miljard-euro-voor-chinese-taxidienst-didi-vanwege-privacyschendingen~b8ca7919/
2022-07-21||Italië na vertrek Draghi eind september naar de stembus, extreem-rechts leidt in de peilingen||De stofwolken van een onstuimige politieke week zijn in Rome nog nauwelijks neergedaald, maar veel tijd om zich te herpakken krijgen de partijen niet. Met het vertrek van Mario Draghi breekt een lange campagnezomer aan voor Italië. Nadat de premier donderdag was opgestapt, ontbond president Mattarella het parlement en kondigde hij aan dat nieuwe verkiezingen zo snel mogelijk moeten plaatsvinden. ‘De periode die we doormaken staat geen oponthoud toe.’ Eén partij zal bij die woorden gejuicht hebben: de extreem-rechtse Fratelli d’Italia, onder leiding van Giorgia Meloni. De partij, die voortborduurt op het gedachtengoed van Benito Mussolini, zat de afgelopen anderhalf jaar als enige in de oppositie en staat sindsdien te trappelen om de virtuele winst in de peilingen te verzilveren. Meloni staat in de peilingen op bijna 24 procent en vormt een alliantie met de rechts-nationalistische Lega van Matteo Salvini en het liberaal-conservatieve Forza Italia van Silvio Berlusconi. Een regering van de drie partijen lijkt op dit moment de waarschijnlijkste verkiezingsuitkomst, maar de stembus is nog ver, zeker in de grillige Italiaanse politiek. De partijen die hun steun aan Draghi deze week introkken – de Vijfsterrenbeweging, Lega en Forza Italia – hebben bovendien eerst tijd nodig om de wonden te likken, want het katapulteren van de regering van nationale eenheid ging niet zonder interne scheuringen. Zo maakte Renato Brunetta, minister van openbaar bestuur onder Draghi, donderdag bekend zijn partij Forza Italia te verlaten, omdat hij het niet eens was met het opzeggen van het vertrouwen in de premier. ‘Onverantwoordelijken hebben hun eigen belang boven het landsbelang gesteld.’ Maar belangrijker dan interne perikelen is de vraag hoe de kiezers het einde van de regering Draghi beoordelen: straffen zij de verantwoordelijke partijen ervoor af, of belonen ze hen juist electoraal? Direct na de regeringsval ontvlamde de strijd om de beeldvorming, waarin elk van de drie deserterende partijen ontkende het laatste duwtje te hebben gegeven. Dat is begrijpelijk in het licht van de problemen waar het land voor staat, al had Italië die vanaf komend voorjaar hoe dan ook zonder Draghi moeten aanpakken. Nu de eenheidsregering er niet meer is, komen de hervormingen stil te liggen die noodzakelijk zijn om het geld uit het EU-coronasteunfonds te ontvangen. Ook is nog onduidelijk hoe de begrotingswet, die de regering gewoonlijk in het najaar schrijft, op tijd rondkomt. Verder zitten maatregelen om de gevolgen van inflatie te verzachten er niet in totdat er een nieuwe regering, terwijl de dreigende gascrisis van komende winter als een donkere wolk boven heel Europa – en dus ook Italië – hangt. Het zullen stuk voor stuk belangrijke campagnethema’s worden, net als de Italiaanse verhouding tot de Europese Unie. Nu de Europese Centrale Bank de rente verhoogt, sluimert boven Italië het immer op de achtergrond aanwezige spook van de hoge staatsschuld. Na de aankondiging van Draghi's vertrek liep het Italiaans-Duitse renteverschil donderdag direct op. Na anderhalf jaar Draghi, die veel krediet genoot in het buitenland, voelt het land opeens weer de priemende ogen van Brussel op zich gericht. Ook de Italiaanse opstelling in de oorlog tussen Rusland en Oekraïne zou onder een nieuwe rechtse regering kunnen veranderen. Met name Matteo Salvini en zijn partij onderhouden al jaren nauwe banden met Rusland. Salvini hield zich de afgelopen maanden dan ook op de vlakte over de oorlog, terwijl Giorgia Meloni tot nu toe juist een uitgesproken pro-Navo positie innam, die niet veel afwijkt van de koers van de regering-Draghi. Om nog iets uit te kunnen richten tegen de rechtse concurrenten, zullen de Partito Democratico – die als enige grote partij trouw bleef aan Draghi – en de Vijfsterrenbeweging zichzelf deze zomer in recordtempo opnieuw moeten uitvinden. Een alliantie van de centristische PD en populistische Vijfsterrenbeweging is daarbij onmisbaar, maar ligt vlak na de regeringsval niet direct voor de hand: de PD neemt de Vijfsterrenbeweging, die de crisis ontketende, het vertrek van Draghi zeer kwalijk. Zo begint Italië dit jaar, net als bij de regeringscrisis van 2019, wederom in politieke onrust aan de ooit heilige vakantieperiode. Het belooft niet alleen op de stranden een warme, lange zomer te worden.||https://www.volkskrant.nl/nieuws-achtergrond/italie-na-vertrek-draghi-eind-september-naar-de-stembus-extreem-rechts-leidt-in-de-peilingen~bdbdbb69/
2022-07-21||Minister Jetten komt na de zomer met een afschakelplan voor de industrie. Een plan dat voorlopig niet nodig is, ‘mits de winter niet te streng wordt’||Nu het Russische gas weer stroomt, overigens op slechts 40 procent van de maximale capaciteit van Nord Stream 1, heeft geen enkel land donderdag een hogere gasalarmfase hoeven uitroepen. Het afschakelen van bedrijven die veel gas verbruiken is daarom vooralsnog niet aan de orde. Het Russische staatsgasbedrijf Gazprom hervatte donderdagochtend vroeg de gasleveringen aan Duitsland, zoals een dag eerder was aangekondigd. De leveringen zijn nog altijd op een lager niveau dan voorheen. De afgelopen tien dagen was de leiding gesloten voor onderhoud. Dit gebeurt elk jaar, maar de vrees bestond dat het Kremlin de onderbreking zou aangrijpen om de leveringen helemaal te staken. Dit zou in Duitsland, dat sterk afhankelijk is van Russisch gas, onmiddellijk tot grote problemen hebben geleid. President Poetin waarschuwde deze week al dat de leveringen volgende week weer kunnen dalen, omdat belangrijke onderdelen voor Nord Stream 1 ontbreken. Daardoor kan volgens Rusland vanaf volgende week de capaciteit dalen tot 20 procent van het maximum. Minister Jetten werkt met de industrie aan een afschakelingsplan, waarin wordt vastgelegd welke bedrijven bij ernstige gastekorten de productie deels of geheel moeten staken. Het gaat om 251 grootverbruikers, aldus Jetten, die het plan na de zomer gereed heeft. De minister denkt dat het plan deze winter nog niet van stal gehaald hoeft te worden, omdat Nederland waarschijnlijk genoeg gas heeft. Wel zou het kunnen dat sommige industrieën tijdelijk op een lager pitje moeten draaien als Duitsland wel in de problemen komt. Mogelijk moeten installaties in de industriegebieden Chemelot en Moerdijk dan tijdelijk minder hard draaien, zodat er meer gas overblijft voor de Duitse industrie. Door gezamenlijk de gasvraag te verminderen, is mogelijk te voorkomen dat delen van de Duitse industrie ineens stilvallen. Ook dat laatste zou volgens Jetten na korte tijd grote gevolgen hebben voor de Nederlandse industrie, die dan geen essentiële onderdelen of halffabrikaten meer uit Duitsland ontvangt. Daarom is het volgens Jetten in het belang van beide landen om eventueel ook hier de industrie een tandje lager te zetten, ook als er op dat moment geen gastekorten in Nederland zouden zijn. ‘Afschakeling in Duitsland heeft ook hier gevolgen, dus we moeten solidair zijn.’ Duitsland ontvangt vanuit Nederland de hoeveelheid gas die het aardgasnet maximaal kan verwerken. Op jaarbasis is dat 35 miljard kubieke meter. Rekening houdend met deze fysieke beperking (er kan niet meer vanuit Nederland naar Duitsland) zegt Jetten te verwachten dat Nederland de komende winter genoeg aardgas heeft, mits de winter niet te streng wordt. Maar als alle gasvoorraden worden leeggetrokken, staan we komend voorjaar op hetzelfde punt als dit jaar en dreigen er voor de winter van eind 2023 opnieuw tekorten. Jetten zegt dat het vullen van de voorraden goed verloopt en dat ook de belangrijke Bergermeer-opslag mogelijk voor meer dan 68 procent gevuld kan worden, zoals de Tweede Kamer wenst. De minister denkt dat het zelfs zonder Russische export mogelijk zal zijn de gasreservoirs te vullen, al zal dat dan wel duurder worden, omdat de gasprijs bij het volledig stilvallen van de Russische gasstroom waarschijnlijk flink zal stijgen.||https://www.volkskrant.nl/nieuws-achtergrond/minister-jetten-komt-na-de-zomer-met-een-afschakelplan-voor-de-industrie-een-plan-dat-voorlopig-niet-nodig-is-mits-de-winter-niet-te-streng-wordt~b9bdb714/
2022-07-21||Gasquotum zou forse opgave zijn voor EU, verbruik is sinds invasie Oekraïne maar licht afgenomen ||Om aan het voorgestelde quotum op gasverbruik te voldoen zouden EU-lidstaten meer moeten bezuinigen dan Nederland jaarlijks opmaakt. In het voorbije stookseizoen (augustus tot en met maart) verbruikten de lidstaten gezamenlijk bijna 290 terawattuur aan gas, bij een reductie van 15 procent zou dit dalen naar 246 terawattuur. Nederland consumeerde van afgelopen augustus tot en maart 36 terawattuur aan gas; het hele land afknijpen zou dus nog niet genoeg zijn. Bovendien zijn er geen gegevens beschikbaar van Cyprus, Estland en Italië. De werkelijke reductie zou dus nog hoger moeten zijn. Het quotum moet Europa voorbereiden op een abrupt einde van de Russische gasstroom. In maart en april, na de inval in Oekraïne, hebben Europese lidstaten 11 procent minder gas verbruikt dan in dezelfde periode vorig jaar, maar niet minder dan de jaren daarvoor. Bovendien zal de milde winter het gebruik hebben beïnvloed. Vooral Oost-Europese landen hebben minder geconsumeerd, in Zuidwest-Europa is het gasverbruik juist toegenomen. Gazprom heeft de gastoevoer naar Europa via de Nord Stream 1-pijpleiding donderdagochtend hervat, zij het in veel lagere volumes dan voor de Russische invasie. Na de heropening vloeide 30 gigawattuur aan gas per uur door de leiding, veel minder dan de ruim 70 begin juni. Europa rekent er niet op dat Rusland de volle capaciteit weer gaat benutten. Nord Stream 1 was afgesloten vanwege het jaarlijkse onderhoud en de Russische president Poetin waarschuwt voor nieuwe problemen eind juli. De Duitse minister van Economische Zaken Robert Habeck spreekt van een politieke actie. Ondanks de onzekerheid daalde de gasprijs donderdagochtend naar 146 euro, het laagste niveau sinds begin juli, maar nog altijd veel hoger dan voorheen.||https://www.volkskrant.nl/nieuws-achtergrond/gasquotum-zou-forse-opgave-zijn-voor-eu-verbruik-is-sinds-invasie-oekraine-maar-licht-afgenomen~bea54396/
2022-07-21||Is er voor Italië een nieuwe Caesar te vinden?||Wat Italië mist is een Mark Rutte, een premier die verschoond blijft van bizarre seksuele escapades, alle tegenslagen en leugentjes weglacht en zich meteen vastketent in ’t Torentje als er weer een coalitiepartij stennis maakt. Italië is toe aan de 133ste regering in 161 jaar geschiedenis. In dat opzicht is de val van de regering van Mario Draghi amper nieuws, laat staan een groot drama. Het zou pas echt verrassend zijn als een premier in Rome de hele rit uitzit. De meesten overleven niet eens hun inwerkperiode. Maar de val van de regering Draghi komt wel op een heel ongelukkig moment. De premier gooit de handdoek in de ring, net nu zijn vorige werkgever van inflatiebestrijding een hoofddoel heeft gemaakt. Donderdag verhoogde de ECB de rente met liefst een half procentpunt. En dat is voor een land met een schuld van bijna 2.800 miljard euro even onaangenaam nieuws als een sprinkhanenplaag voor een akkerbouwer. Draghi had een ambitieus hervormingsprogramma om financieel orde op zaken te stellen. Maar dat kan in de Romeinse vuilnisbak. En dat betekent dat hedgefondsen met diepe zakken en grote hefbomen verlekkerd kijken of ze in het zuiden van Europa een slag kunnen slaan. Het is een stuk gemakkelijker een land naar de afgrond te duwen als het politiek instabiel is. De rente op de Italiaanse staatsobligatie is al opgelopen tot 3,52 procent tegen 1,3 procent op de Duitse staatsobligatie. Dit renteverschil – spread – is een reden om nu een stormbal te hijsen. Draghi kon in zijn rol als president van de ECB de vorige eurocrisis bezweren met de toverformule whatever it takes. Maar voor de huidige president Lagarde is dat een holle frase, omdat zij op vele fronten moet strijden: enerzijds tegen inflatie en anderzijds tegen een recessie. Die twee doelen gaan al nauwelijks samen. En dan moet zij ook nog voorkomen dat Italië de muntunie in haar voegen doet kraken. Maar aan creativiteit is in Frankfurt geen gebrek. Nu een verbale bezweringsformule à la Draghi niet werkt, is een zoveelste bazooka ontwikkeld: het Transmissie Protectie Instrument, oftewel anti-fragmentatie-instrument, dat kan worden ingezet als de renteverschillen tussen eurolanden tot ‘wanordelijke marktomstandigheden’ leiden. En met dat doel kan iedereen alle kanten op. Er is de eurozone veel aan gelegen Italië in een veilige haven te slepen. Het land is een politieke commedia dell’arte, maar economisch staat het er minder slecht voor dan iedereen denkt. Italië heeft een handelsoverschot, hoewel dat door de scherp stijgende energieprijzen in gevaar kan komen. Het is een crediteurennatie, hetgeen betekent dat het meer vorderingen heeft op het buitenland dan andersom (oftewel: de Italiaanse schulden zitten vooral bij de ECB en eigen burgers). En het is een van de zes landen aan de basis van de Europese gedachte. Kortom, het is een land waar alleen een goede leider ontbreekt, die niet op corruptie wordt betrapt en met geen stok is weg te krijgen. Misschien is Rutte de nieuwe Caesar. Alleen de uitspraak veni vidi vici is genoeg.||https://www.volkskrant.nl/economie/is-er-voor-italie-een-nieuwe-caesar-te-vinden~b9b7f49f/
2022-07-21||Ik heb het niet over Poetin||Van de week heb ik de buurman leren kennen. Interessant zeg, deze zin kan drie dingen betekenen. In mijn geval, tenminste. Ik zal ze even afwerken, dan loopt de column vanzelf vol. Dat is zoiets heerlijks, vanzelf vollopende columns. Een lange gulp, klaar, tennissen. Soms droom ik erover, dat het gebeurt, en dan blijkt het ’s ochtends allemaal niet waar te zijn, maar zit wel mijn hele pyjamabroek onder de struif! ‘Vulgaire man.’ ‘Haal ik straks weg.’ Maar goed, daar gaan we, de buurman leren kennen, nummer 1., namelijk: De buurman, de postume roman van J.J. Voskuil, die ik deze week las. Eigenlijk is Voskuil natuurlijk Het bureau, en Het bureau is Voskuil, dat beweert Jet tenminste, die erin bezig is, en moeten we andere, kortere, losstaande Voskuils beschouwen als bittergarnituur voor gluurders en charlatans die mee willen praten over Maarten Koning zonder zeven delen Bureau door te hoeven ploegen. Zo ben ik, ja. De buurman is erg goed, kan ik melden. Beklemmend, bescheten, invoelbaar, en daarom zeer amusant. Ik denk wel leuker dan Het bureau, eigenlijk. Als ik dat zo inschat, allemaal. ‘Lul niet.’ Ruimte voor comparatieve analyse heb ik niet, wel kan ik hulde brengen aan Voskuils weduwe, Lousje, die pas toen alle buurmannen dood waren het boek besloot te publiceren, terwijl ze er zelf – nou goed, haar alter ego Nicolien – behoorlijk onflatteus afkomt. Dat is een nobele daad, vind ik. Dan hou je van literatuur, kan niet anders. 2. Meteen toen ik De buurman uit had, holde ik naar de kast voor een nieuw boek om te lezen. Liever nog de apenpokken dan dat ontlezing je te grazen neemt. Weet je wat, dacht ik, we doen Samuel Butler, The Way of All Flesh, mijn eigen buurman ter linkerzijde, hoog tijd om nader kennis te maken. Stond al een jaar of tien stof te vangen, voor ik er eens bij kwam. Zoals bekend heeft iedere schrijver, op Bertus Aafjes en ZZ Top na, twee buren. In de kast, bedoel ik. Aan mijn andere kant bijvoorbeeld heb ik Buysse staan, Cyriel, de Vlaamse boer, van wie ik ooit Tantes las. Beetje weggezakt. (Duim omhoog, over de heg, mooi ouwe, ga zo door.) Klagen doe ik niet, je kunt het slechter treffen, een of andere flutschrijver, of zelfs een vijand. Of een te grote schrijver, Proust ofzo. Je hele leven naast de Brontës staan, zoals Jan Brokken – bij ons, tenminste. Dit lijkt gelul. En dat is het ook. ‘Maar Butler? Goed boek?’ ‘Tamelijk tot zeer. Interessante ideeënroman. Sta je met plezier naast. Beetje stijf is-ie wel, ergens. Geen krullentrekker. Maar ik moet door, ik moet Tim nog behandelen, de buurman van vlees en bloed, te weten: nummer 3.’ Tim dus, die ik al dacht te kennen, van de tennisbaan, waar hij me aanvankelijk, toen ik me een week tot deze racketsport had bekend, onder zijn vleugels nam. Ik kreeg gratis training. We fietsten samen naar de baan, en dan vertelde Tim over tactiek. Eenmaal daar gingen we slagen oefenen, korte, subtiele balletjes, leg ze gewoon maar neer, zo ja, ongeveer, maakt niet uit, gewoon dóórgaan, en ook het echte hengsten naar de achterlijn, met topspin erop, zo ja, en tot slot een partijtje. Hij was een goeroe. Deze week versloeg ik de goeroe, 7-6 (7-4), 7-5. Voor het eerst. En toen kwam het erop aan, misschien. De Rijdende Rechter rukt voor minder uit. Maar nee, Tim was tevreden. ‘Lekker man’, zei hij, ‘lekker gespeeld. Met van die vieze balletjes. Dat zijn ze.’||https://www.volkskrant.nl/mensen/ik-heb-het-niet-over-poetin~b6e3f275/
2022-07-21||Het is tijd voor een Hitteplan 2.0||Wanneer het Nationale Hitteplan in werking treedt, dient het als waarschuwing voor de zorgverlening aan ouderen en chronisch zieken om extra alert te zijn. Maar dat is niet genoeg. Een verplicht Gemeentelijk Hitteplan is noodzakelijk, waarin meer waterpunten en gratis water in de horeca geregeld zijn. Ook moet het Nationale Hitteplan een jaarbreed karakter krijgen. Bijvoorbeeld door het te verwerken in omgevingsplannen en het Bouwbesluit. Als we toch meer (senioren)woningen gaan bouwen, dan meteen hittebestendig. En maak buurten groener: meer bomen betekent een koelere omgeving. Zorg ook voor ‘oases’ in de wijk: een koele plek waar jong en oud verkoeling kan vinden als dit in je eigen woning niet meer kan. Denk aan speciaal ingerichte buurt- en ontmoetingshuizen. Willen we, net als in de zomers van 2003 en 2006, niet op honderden hittedoden uitkomen, dan moeten overheden, woningbouwers én het RIVM nu tot actie overgaan. Wij schuiven bij de actualisering van het Hitteplan weer graag aan. En laten we dat snel doen, want hittestress is het laatste dat we bij 35 graden of meer kunnen gebruiken. Ingrid Rep, directeur seniorenorganisatie KBO-PCOB In zijn column (O&D, 20/7) verbaast universitair docent Jeroen Dera zich over het gebruik door zijn studenten van termen als ‘grote vakantie’ en ‘lessen’, die naar zijn idee meer thuis­horen op de middelbare school. Nog niet zo lang geleden kwalificeerde prof.dr. Piet Vroon de universiteit waaraan hij als hoogleraar psychologie verbonden was, als ZULO: Zeer Uitgebreid Lager Onderwijs. Tiemen van der Worp, Bilthoven Gisteren ontvingen wij de korting op onze energiebelasting, zo’n 600 euro. Is er niet een fonds waar iedereen die het niet echt nodig heeft deze bijdrage naartoe kan overmaken? En waar mensen die het wél nodig hebben een beroep op kunnen doen? Of maken we het allemaal over naar Oekraïne? Inge Jager, Deventer Een woordvoerder van supermarkt­keten Aldi wordt gevraagd naar de privacy van klanten nu zij door 475 (!) camera’s in de gaten worden gehouden (Ten eerste, 21/7). Privacybezwaren zijn er niet volgens Aldi, omdat de klant geïdentificeerd wordt middels een symbool en niet middels gezichtsherkenning. Toch heeft de klant ook een account met daaraan gekoppelde betaalgegevens nodig. De identificatie gebeurt dus via een omweg. Zo leidt alleen stelen tot volledige privacy: er is werkelijk niemand die weet wat je mee naar huis neemt. Sven Schellekens, Amsterdam Sander Donkers voelt een onbehagen dat ik met hem deel, maar is niet ontvankelijk voor het ontheiligen van de nationale vlag (Ten eerste, 20/7). Toch heb ik wel een gevoel van een heel erg onbehagen als het gaat om onze nationale driekleur. Ik ben geregeld op 4 mei bij het Nationaal Monument Kamp Vught geweest. Als dan de Last Post wordt gespeeld en onze nationale vlag met enige rimpeling beweegt in de wind, ben ik trots dat ik daar mag staan onder de driekleur. Dat nu een aantal plebejers zich met een omgekeerde driekleur protesteert, stemt me bedroefd. Bedroefd omdat het gevoel van een nationale trots wordt geschaad. Temeer omdat ik een boerenzoon ben uit een agrarische Brabantse familie, maar trots op onze nationale identiteit en het standsgevoel. Arno van Dal, Vught Hoewel als protest bedoeld, geven de vele omgekeerde vlaggen onze wegen best wel iets feestelijks. Bovendien laat het zien wat er werkelijk moet gebeuren: het huidige landbouwbeleid moet helemaal op z’n kop. Bert Teeuwen, Gouda EU-lidstaten moeten 15 procent minder gas gaan gebruiken (Ten eerste, 19/7). Geweldig toch? Wij moeten toch van het gas af en Poetin zorgt voor een stok achter de deur. En wat is 15 procent nou? Zo heeft de oorlog in Oekraïne niet enkel negatieve gevolgen. Wij beseffen nog steeds niet hoe ongelooflijk verkwistend wij met energie omspringen. Pieter Langemeijer, Elst (Ut)||https://www.volkskrant.nl/columns-opinie/het-is-tijd-voor-een-hitteplan-2-0~b0d98a51/
2022-07-21||Wij wisten het beter dan de futen, maar zij kregen gelijk||Toen het futenechtpaar zich aandiende als onze nieuwe buren stonden wij te juichen. Futen zijn zachtaardig, fraai gekuifd en bovenal: geen meerkoeten, de bekende ‘waternazi’s’ met hun helse stemgeluid en hufterige omgangsvormen, die als enig pluspunt hebben dat ze ook elkáár denazificeren, al is dat beslist een onprettig gezicht. Helaas is goede raad niet aan futen besteed. Terwijl wij leuk meedachten over hun nesteldrang, en meermaals wezen op de opgevulde autoband en de drijvende plantenbak met loopplank, kortom: op onze oneindige welwillendheid, bouwden zij een armzalig eiland van grachtenzooi, waarop het vrouwtje een máánd moest broeden. Eén rukwind of stortbui, wisten wij beter, en het nageslacht was gezien. Zorgelijke tijden braken aan, waarin het woei en plensde, vader fuut continu herstelwerk moest uitvoeren en wij onze nagels afkloven. Maar toen er gisteren een kopje uit het verendek van moeder stak – een futenkuiken gaat op de rug! – waren we trots dat we dit samen hadden doorgemaakt.||https://www.volkskrant.nl/mensen/wij-wisten-het-beter-dan-de-futen-maar-zij-kregen-gelijk~b0b24e7a/
2022-07-21||Een onderdrukte schrijver in een cel smacht naar ranzige, incoherente epistels||Van de week had ik een poëzievoordracht in Gent. Maar eerst was er een jonge geëngageerde nobele vrouw van PEN aan de beurt die een Turkse dichter in gevangenschap in de bloemetjes zette. Hij zit in de gevangenis omdat hij in een van zijn gedichten de lof heeft gezongen van Koerdische bouwvakkers. Zoiets. Koerdische bouwvakkers verdienen alle lof, en Turkse dichters in gevangenschap ook. Maar de PEN-vrouw was zo ontzettend ernstig, verbeten en humorloos. Haar betoog was saai, taai, langdradig en totaal niet begeesterend. Ze riep het publiek op zoveel mogelijk brieven te sturen naar de arme onderdrukte dichter. Achteraf opperde ik plagerig dat ik ook een brief wilde schrijven, maar geen saaie in de trant van: ‘O wat is het hemeltergend onrechtvaardig dat u opgesloten zit, ik leef met u mee.’ Daar heeft zo’n Turkse dichter in gevangenschap niets aan, zulke brieven ontvangt hij elke dag. Hij is ze kotsbeu. Hij snakt naar de extreem ranzige epistels van een bipolaire Vlaamse schrijfster die er geen graten in ziet schaamteloos haar demonen en vulgariteiten en seksexploten en mislukkingen uit de doeken te doen. Hij smacht naar absurde, incoherente, prikkelende brieven van mij. Ik weet het zeker. Maar toen ik dat opperde tegen de kille PEN-vrouw snoof ze en keerde me de rug toe. Mijn voordracht was geslaagd en in de trein van Gent naar Brugge begon ik na te denken over mijn brief aan de onderdrukte Turkse dichter. Ik schreef een eerste ruwe versie… ‘Beste veelgeplaagde veerkrachtige (helaas) onderdrukte Turkse dichter in gevangenschap, Gisteren zat ik in de keuken van de oude kruisboogschutter (mijn muze en plaaggeest) op mijn dooie gemak te masturberen met een zeegroene tombolavliegenmepper toen plots het brandalarm afging. Het geluid was hels. Ik beschermde mijn oren met mijn handen. Maar toen ik het brandalarm onschadelijk probeerde te maken kon ik mijn oren uiteraard niet beschermen. Mijn masturbatiesessie was om zeep, en de rest van de dag was ik slechtgehumeurd. Niets is vreselijker dan een orgasme dat zo wreed in de kiem wordt gesmoord door een overbodig brandalarm. Er was geen brand, slechts apocalyptische hitte. Is het in uw cel ook zo warm? Hebt u een celgenoot? Is hij joviaal? Of nors? Hij deelt toch wel zijn aftershave en chocoladen zeepaardjes met u, mag ik hopen? Terug naar mij: na de gefnuikte masturbatiesessie besloot ik een wandeling te maken in Brugge waar ik nu eenmaal woon. Brugge is katholiek, kleinburgerlijk en bekrompen. Als schrijver te Brugge word ik regelmatig op de vingers getikt, uitgescholden en bespuwd omdat ik in mijn columns (te?) vaak magnifieke teelballen, druipende labia en pedofiele tuinmannen opvoer. Maar niemand kan mij in de gevangenis stoppen. Oef! In zekere zin zit ik al in de gevangenis: die van mijn neurosen, fobieën en dwangrituelen. Of klink ik nu wat puberaal? Ik heb ook een eetstoornis en een obsessie met Beierse poppenkastwolven. Maar daarover meer in mijn tweede brief… Veel liefs, Delphine Lecompte PS Ik vergat nog te zeggen dat ik vorige week aan de dood ben ontsnapt: ik was telescoopvissen aan het observeren in een telescoopvissenwinkel toen ik in mijn broekzak twee zure beertjes aantrof. Ik at ze op, maar één beertje schoot mijn luchtpijp in en ik dreigde te stikken!! Gelukkig zag een ontwapenende boomchirurg alles gebeuren en kende goddank het heimlich-maneuver: hij redde mijn onwaardige leven. PPS Een hart onder de riem in je cel daar, dat spreekt. PPPS Je hebt de groeten van mijn moeder. Zo ongeveer zou mijn brief aan de Turkse dichter in gevangenschap eruit zien. Mocht ik in een totalitaire gevangeniscel zitten, dan werd ik zeker vrolijker van ongepaste brieven van een woeste herrieschopper dan van die banale steunbetuigingen van hondenkappers uit Turnhout of hypocriete touwslagers uit Gouda. Delphine Lecompte is dichter en prozaïst, en in de maand juli gastcolumnist op volkskrant.nl.||https://www.volkskrant.nl/columns-opinie/een-onderdrukte-schrijver-in-een-cel-smacht-naar-ranzige-incoherente-epistels~bc776283/
2022-07-21||In schaamteloosheid kan schoonheid huizen||In de trein naar een Engels poëziefestival werd ik uit mijn slaap geschreeuwd. Een bom van dialect en piepende glitterballonnen ging af toen een kleurrijke groep vrouwen – sommigen in tuttige jurkjes, anderen in baggy spijkerbroeken – de West Midlands Train in kwam gestommeld. De groep liet zich al miniflesjes gin en halve liters Strongbow drinkend in de vrije stoelen van de coupé vallen. Ze hadden allemaal een goudkleurige button met de tekst ‘BRIDE’S BEST’ op de borst gespeld. Er werd luidkeels Peter Gabriel gezongen. De bruid to be (tiara in geblondeerd haar, tule sleep verstrikt geraakt met de riem van haar schoudertasje) stommelde door de gang en brabbelde mee. Het was half zes ’s avonds, een vrijdag. Eén van de vriendinnen – nuchter, zuchtend – probeerde de bruid van de schoot van een passagier te trekken. De bruid viel haar recht naast mijn stoel dramatisch in de armen. ‘I just want to party!’, riep ze. Vriendin trok een gezicht naar me, verontschuldigend. Omdat ik zelf vaak genoeg lam en luid in de trein heb gezeten – dat hoort bij opgroeien in een dorp – maakte ik een sussend gebaar. De bruid werd richting de andere vriendinnen geleid, die achter dat fort van glitterballonnen zaten. Mijn reisgenoot, organisator van het literaire programma waar ik moest voordragen, boog zich naar me toe. ‘This is what we call a hen do’, zei hij, alsof ik nooit voet in Amsterdam had gezet. Een van de vrouwen draaide zich als gestoken naar ons om. ‘No,’ riep ze quasi-streng, ‘This is a proper lesbihen.’ Het verklaarde de regenboogkleurige shirts en truckercaps. Ik feliciteerde haar met haar vriendin en keek verlangend toe hoe nog meer Strongbow achterover werd geslagen. Nuchter naar de lesbihen kijken deed me denken aan de iconische foto’s van Dave Swindells, de fotograaf die eind jaren tachtig het hedonisme van de Britse acid house-ravers vastlegde in kleurrijke, hysterische foto’s. Maar ook aan Maciej Dakowicz, die tussen 2005 en 2011 ’s weekends het sluiten van de kroegen in St Mary Street, Cardiff fotografeerde. Zijn foto’s van het dronken vechtende, kotsende, kebabvretende uitgaanspubliek haalden hem de woede van de Daily Mail op de hals, maar belandden ook in het fotografieblog van The New York Times. Zijn werk valt te vergelijken met die beroemde foto van Oud en Nieuw in Manchester: de op het asfalt liggende man grijpend naar een fles drank, de ME in actie, een verwarde vrouw in witte winterjas die als misplaatste engel het tafereel gadeslaat. Deze lesbihen zou zonder twijfel in eenzelfde soort tableau vivant eindigen. In schaamteloosheid kan schoonheid huizen, wil ik zeggen. De groep reisde voor het echte feest door naar Hereford, de stad waar Albert Heijn tot zijn dood in 2011 heeft gewoond. Ellie Goulding komt ervandaan. En Frank Oz, die onder andere Fozzie Bear speelde in The Muppet Show. Ik vroeg de organisator of we niet mee konden. Nachtje doorhalen, de eerste trein naar het festival. Mocht niet. We stapten uit in Ledbury, een typisch, slaperig provinciestadje waar je binnen een uur alle bezienswaardigheden hebt gezien. Ik droeg gedichten voor in een in Tudorstijl gebouwde evenementenhal en verkocht bundels aan bejaarden. Na het programma dronken we ale in een lokale pub en keken naar een eenzame alcoholist die over straat waggelde. Ik dacht weemoedig aan de lesbihen en ging vroeg slapen.||https://www.volkskrant.nl/mensen/in-schaamteloosheid-kan-schoonheid-huizen~bd36c065/
2022-07-21||Ik ben een sukkelaar geworden omdat ik hou van sukkelaars||Het meisje werd voor mijn deur afgezet, door haar vader, zou later blijken. Ze had een koffer bij zich waar gemakkelijk een mens in zou passen. ‘Wat een grote koffer’, zei ik. Voor de hand liggende opmerkingen zijn goede ijsbrekers. ‘Ja, je weet nooit wat je nodig hebt’, antwoordde ze terwijl ze het gigantische ding mijn smalle gang binnentrok. Later zou blijken dat ze voor de visagie van mijn hoofd slechts vier of vijf spulletjes nodig zou hebben die gemakkelijk in een etui zouden passen, en een föhn. Ik gaf haar een blikje cola. ‘Dus het wordt een naturel make-up’, zei ze, half vragend. Dat was kennelijk de instructie die ze had gekregen. Nu loop ik 99 procent van de tijd volledig naturel rond, met wallen, vlekjes en nagelkleurige nagels, dus daar kon ik onmogelijk op tegen zijn. Ze begon aan mijn haar. ‘Hoe laat komt de rest?’, vroeg ze boven het geluid van haar föhn uit. Ik fronste mijn wenkbrauwen, die op dat moment nog niet waren geborsteld met pommade. ‘Rest? Er komt een fotograaf.’ ‘O’, zei ze. ‘Ik was vanmorgen ook bij een shoot, en daar waren naast mij en de fotograaf ook nog een stylist en een assistent.’ ‘Dit wordt een soort reportage’, zei ik. ‘We gaan haring eten, en naar een kroeg.’ Omdat ik nieuwsgierig ben, en ook omdat je toch ergens over moet praten als iemand aan je haar en gezicht zit te friemelen, vroeg ik naar de persoon die eerder op de dag gefotografeerd werd. Het was een man. ‘Dan was je zeker heel snel klaar’, zei ik. Dat was een ontzettende boomeropmerking, waar ik meteen spijt van had. Mannen willen er tegenwoordig ook mooi uitzien, en niet meer alleen door boos te kijken met smeerolie op hun gezicht en glinsterende zweetdruppeltjes in hun borsthaar. ‘Nee’, zei ze. ‘Ik heb al zijn krullen één voor één met de hand gedraaid.’ ‘Was het een mooie man?’, vroeg ik, want zijn naam zei me niets. ‘Ja, best wel. Hij was elegant, en maakte prachtige dansbewegingen voor de camera.’ Ik vroeg wat de stylist voor hem had bedacht, het bleek een gewaad. Sommige mensen worden geportretteerd in een stijlvol gewaad, met handgedraaide krullen, anderen gaan op de foto terwijl ze een haring eten op straat. Nu moet ik daar wel bij vertellen dat haring eten mijn eigen voorstel was, dus daar kon ik niemand anders de schuld van geven. Maar toch stak het me dat ik niet het type ben dat gefotografeerd wordt in couture met bijvoorbeeld veel onnatuurlijke eyeliner, een sigarettenpijpje en een boa constrictor. We creëren onze eigen persoonlijkheid. Niet volledig natuurlijk; er zijn aangeboren talenten en beperkingen, maar verder staat het ons allemaal vrij om onszelf te presenteren zoals we dat willen. Je kunt een diva zijn, of een clown. Je kunt onopvallend zijn of juist constant de aandacht op jezelf vestigen, je kunt een klootzak zijn, iedereen over je heen laten walsen, of – en dat is natuurlijk gezonder – iets daartussenin. Even vroeg ik me af waarom ik niet een indrukwekkender persoonlijkheid heb ontwikkeld, zodat ik niet jaloers hoefde te zijn op willekeurige mannen. Maar ik ben een sukkelaar geworden omdat ik hou van sukkelaars. Falende, rommelige en onhandige mensen vind ik het leukst. Hoe meer zelfvertrouwen iemand uitstraalt, hoe meer ik hoop dat hij struikelt over een bananenschil. Ik zoek barstjes in glimmende dingen, en het doet me plezier als ik er eentje vind. Dat is een lelijke eigenschap die veel voorkomt, anders bestonden er geen roddelbladen of – iets hedendaagser – juicekanalen. De deurbel onderbrak mijn gepeins, het was de fotograaf. ‘O, visagie’, zei hij, bij het zien van het meisje en haar kwasten. Zijn teleurstelling was voelbaar. Hij fotografeerde mensen waarschijnlijk liever zoals ze er werkelijk uitzien. Ik was blij voor hem dat er geen stylist langs zou komen met een gewaad, of een boa constrictor.||https://www.volkskrant.nl/mensen/ik-ben-een-sukkelaar-geworden-omdat-ik-hou-van-sukkelaars~b08b6196/
2022-07-21||Deze crumble, salade en kedgeree maakt u eenvoudig op de camping||Ook deze zomer blijft Van Boven voor u zorgen. Met oersimpel vakantievoer, dat u in uw vakantiehuisje, caravan of tent kunt bereiden. Met zo min mogelijk pannen (ik houd het zo veel mogelijk bij één pan), geen ingrediënten uit het keukenkastje van thuis en met boodschappen die doorgaans bij elke (super)markt wel te vinden zijn. Nog vijf weken lang geef ik u recepten voor een makkelijk hoofdgerecht, een salade óf voor- of lunchgerecht en een toetje óf drankje. Een favoriet gerechtje van mij dat u naar believen verder kunt vullen met wat u heeft. Ik koos spinazie, omdat het makkelijk slinkt in de ene pan die u heeft, maar doperwten, flinterdunne plakjes courgette of handenvol bosui zouden ook goed kunnen. Dit recept is genoeg voor ruim 2-3 personen. Maar vergroot de hoeveelheid rijst (en eieren/zalm) gerust, als het maar in de pan past. Kook eerst de eieren in 5 minuten in een hapjespan, laat ze schrikken en pel ze. Verhit dan de boter in dezelfde pan en fruit de ui met het kerriepoeder, zout en peper tot de ui zacht is. Roer de rijst erdoor en roerbak die nog even mee. Giet het water erbij en roer tot de rijst aan de kook komt. Draai dan het vuur zachter en doe het deksel erop. Check na een minuut of 12-15 hoe het gaat: is de rijst bijna gaar, dan kan de spinazie er al doorheen. Doe dat in porties zodat het rustig kan slinken en de rijst nog doorgaart. Voeg desnoods nog een drup water toe. Proef: meng er citroensap door en de helft van de koriander. Serveer met de zalm erop, de eieren (even gehalveerd) en extra koriander. Alle groene groenten knappen ervan op als u ze kort blakert op de barbecue of grill. Ze worden zoet, aards en bijna vlezig. Heel verslavend. Probeer maar, ook eens broccoli of bimi, bloemkool of wortelgroenten. Meng voor de dressing alle ingrediënten in een kommetje. Zet opzij. Verhit een grillpan of barbecue met een fijnmazig rooster op hoog vuur tot hij gloeiend heet is. Meng alle bonen in een wijde kom en schep ze om met een drup olijfolie, wat zout en versgemalen peper. Rooster ze in 12-15 minuten tot er zwarte grillvlekken op staan en ze gaar en slappig zijn, keer ze halverwege de baktijd. De sperziebonen hebben maar 5-7 minuten nodig, maar de tuinbonen, afhankelijk van de dikte, vanzelfsprekend wat langer. Til ze na het bakken terug in de kom en schep de dressing erdoor. Dien op. Wie dacht dat crumble alleen in de oven gebakken kon worden, heeft het mis. Het kan in één pan op het vuur. Krankzinnig goed zelfs. Meng voor de crumble bloem, noten/granola, suiker en zout in een kleine kom. Smelt boter in een koekenpan. Roer het bloemmengsel erdoor tot het goed is gemengd. Roerbak op laag vuur tot de kruimels goudbruin en gaar zijn, ongeveer 8-10 minuten. Ik doe dat met een vork. Schep op een bord. Meng voor de vulling de parten fruit, suiker en maïzena in een kom. Schep het met de boter in de koekenpan en verwarm al roerend op middelhoog vuur, tot de boter is gesmolten en het fruit zijn sappen begint af te geven. Giet zonodig een drup water erbij om het wat losser te maken. Draai het vuur iets lager en laat het fruit zachter worden en indikken, een minuut of 5. Bestrooi de fruitcompote met de voorgebakken crumble en dien meteen op.||https://www.volkskrant.nl/beter-leven/deze-crumble-salade-en-kedgeree-maakt-u-eenvoudig-op-de-camping~b5ad1914/
2022-07-21||Richard wilde een ander leven, en bij hem op het terras is het nu prettig uitkijken vanaf de dijk||Soms heeft je leven een zwieper nodig. Naar links, naar rechts, maakt niet uit: gewoon een zwieper. Dat realiseerde Richard Termaat zich vorig jaar toen hij zijn werk in de ict tijdens coronatijd teruggebracht zag worden tot zoomen, zoomen, zoomen, net zolang tot hij met zo veel tegenzin z’n laptop open begon te klappen dat het niet de vraag meer was óf hij een zwieper zou nemen, maar alleen nog wát voor zwieper. Het werd er eentje naar Bronkhorst – zelf woont hij een dorp verderop – waar men een nieuwe uitbater zocht voor het Keukengemaal. Dat is een charmant vierkant gebouwtje op een dijk dat samen met nog zo’n gebouwtje – het Kunstgemaal, met wisselende modernekunsttentoonstellingen – naast een daadwerkelijk gemaal staat dat nog steeds in gebruik is. Bij hoogwater dan, want deze weken staat het water ongekend laag en is zelfs de IJssel in de verte amper te zien terwijl het water hier ook weleens tot aan de dijk staat. Vandaag is het droog en bloedheet, met trillend asfalt en ergens in de lucht de vage belofte van onweer, maar alleen de zwaluwen weten of het er echt van komt. Bronkhorst is een trekpleister, vooral voor Nederlandse fietstoeristen en dagjesmensen. Geen wonder, want de kneuterigheid druipt ervan af. Bakstenen boerderijtjes, stokrozen, auto’s niet welkom, en – curieus! – feitelijk geen dorp maar een stad. Het kleinste stadje van Nederland, met zestig panden en negentig inwoners, maar dus wel met stadsrechten. De route ervandaan of ernaartoe gaat over de dijk langs het Keukengemaal en eigenlijk gebeurt er dan steeds hetzelfde. Men fietst langs, steeds langzamer, tot er iemand als eerste in de remmen gaat en iets zegt over koffie en leuk zitten. Even later zitten ze er, leuk, aan de koffie en overvallen met die gepaste eerbied die je krijgt als je een onwaarschijnlijke horecaparel tegenkomt waar je hem het minst verwacht. Álles is dan even fijn, het uitzicht, de kaart, dat lieve meisje in de bediening, en het wordt allemaal plechtig benoemd. Zachtjes, om de fata morgana heel te houden. Maar naast ons, dat zul je net zien, schuift een groep Duitse toeristen aan, die nogal laut und deutlich door dat plechtig benoemen heenpraten; het blijft een taal van harde klinkers. ‘Ap-pel-taart’, roept er eentje die het menu bekijkt. Dat moet Apfelkuchen betekenen, concludeert ze, ook weer hárdop. Gelijk heeft ze wel. Geen appeltaart voor ons, we bestellen de plank van de chef, die even later blijkt te bestaan uit twee planken van de chef en ons meteen een bijna allesomvattende samenvatting van het hele menu geeft. Gemene deler: alles vers, vrijwel alles uit de buurt. Dat is handig, lekker en leuk, maar het hoort ook bij het concept van naoberschap. Dat is een onuitgesproken verbond dat in deze streek van kracht is tussen buren, waarbij je elkaar helpt, wat er ook aan de hand is. Passend dus, dat het brood hier van de plaatselijke bakker komt, het vlees van de slager en het bier van de Bronckhorster Brewing Company. Ook dat is je buren helpen. Lekker is het krabhapje met appel, citroenmayonaise en dille. De tonijnsalade zit ook goed in elkaar met appelkappertjes – grote, volgroeide kappertjes – als smaakmaker. Griekse salade, bitterballen met oesterzwam, het is allemaal nogal toegankelijk maar met aandacht en liefde gedaan, dus prima op z’n plek. Een speciale vermelding dan nog voor de gegrilde kippendij, die Termaat zelf rookt hier op de barbecue. O ja, want dat werd dus de zwieper van Termaat: hij ging het Keukengemaal bestieren, ook omdat zijn vrouw had gezegd: als je het nu niet doet, dan wil ik je er nooit meer over horen, doelende op welke zwieper dan ook. Dus daar ging hij: nul horeca-ervaring maar wel mensenmens en enthousiast hobbykok. Het terras is leeggestroomd en Termaat komt er even bij met een glas wijn. Ook al uit de buurt trouwens: sprankelende parelrosé van ’t Heekenbroek, een wijnboerderij, 10 kilometer verderop. Weet je, zegt hij, ik ben nu 51 en mijn leven is helemaal anders dan twee jaar geleden, en wát een leven is het. Een goed leven toch zeker, maar denk nou niet dat hij de idylle cadeau krijgt, dat hij elke ochtend met een grasspriet in z’n mondhoek naar de dijk kuiert, handjes op de rug en de ogen soms gewoon even dicht. Nee, het blijft horeca. Knetterhard werken dus, harder dan hij in de ict ooit heeft gedaan. Heerlijk vindt hij het, en zie hem nu eens zitten, een jaar na de zwieper. Tevreden, met een glas wijn, uitkijkend op de IJssel en met alleen het geluid van de krekels in het riet. En zijn laptop? Thuis. Dichtgeklapt.||https://www.volkskrant.nl/beter-leven/richard-wilde-een-ander-leven-en-bij-hem-op-het-terras-is-het-nu-prettig-uitkijken-vanaf-de-dijk~b548aad3/
2022-07-21||Zangeres Wende Snijders vindt haar favorieten gewoon in eigen stad||Om haar toekomstige oude botten een beetje op te warmen, wil zangeres Wende Snijders (43) later in ‘zomerachtige landen’ wonen. Het liefst in Spanje, op een plek waar in ieder geval water is. Mooi land, mooie cultuur. Zweden is ook heel mooi, hoorde ze, maar daar is het weer minder warm. Aan de andere kant is ze wel echt een ochtendmens (‘dus ik heb totaal het verkeerde vak gekozen’), en het fijne van de zomer is dat het ’s ochtends zo vroeg licht is. Moet je net Zweden hebben, kun je al van de zonsopkomst genieten rond half 4 in de ochtend. Of toch Brazilië? Warmer en een stuk sensueler bovendien. Maar hé, we weten nog helemaal niet hoe de zeespiegel er tegen die tijd uitziet, en daar hangt het ook vanaf. Deze zomer lukt het niet om even te kijken hoe Spanje of Zuid-Amerika erbij ligt, want Wende wil in september een nieuw album af hebben, en in oktober gaat de voorstelling De Wildernis weer beginnen, en theatervoorstelling The Promise moet ook worden gespeeld, ergens tussendoor, en Amsterdam in de zomer is ook hartstikke fijn, hoor. Voor goeie drankjes, geuren, en voorstellingen hóéf je helemaal niet naar het buitenland. En als het dan toch gaat knagen, bedenk: in december kun je ook op vakantie. ‘Julidans is een festival voor hedendaagse dans, met een waanzinnig mooie programmering. Ze hebben het heel goed voor elkaar: elk jaar komen er zulke goeie choreografen. Zowel jonge mensen die daar hun ding kunnen doen, als gevestigde namen. Het is helaas al afgelopen, maar ik wil het absoluut aanraden voor volgend jaar. Ik ben naar de voorstelling Larsen C van de choreograaf Christos Papadopoulos geweest. Wat een talent, verbeeldingskracht en stijl heeft hij. Ook Re:Incarnation van Qudus Onikeku was prachtig. Ga er volgend jaar alsjeblieft heen.’ ‘De allerlekkerste cocktail om te drinken als het warm is. Het is een soort toetje, alleen begin ik er dan graag mee, als ik ergens ga eten. Als het echt goed gaat, eindig ik er trouwens ook mee. Het is heerlijk wanneer het lekker weer is, iedereen met zo min mogelijk kleding op de fiets zit en er minder stress in de straten hangt, om dan zo’n dikke bel Aperol Spritz te drinken. De oranje kleur is ook leuk, het is fris maar ook bitter en zoet. En het is een specifiek seizoensgebonden drankje, vind ik, net als bijvoorbeeld boerenkool bij de winter hoort.’ ‘Ik kan niet stoppen met parfums ruiken. Inmiddels staan er vijftig flessen bij me thuis, dus ik heb mezelf een parfumstop gegeven. Heerlijke geuren, maar ook parfums die niet zo lekker zijn, maar ruiken als een kunstwerk. Het zijn allemaal nichegeuren, van winkels waar mensen echt verstand hebben van parfum, zoals bij de Perfume Lounge in Amsterdam. Voor mij heeft elk seizoen en moment een ander geurtje nodig. Deze zomer draag ik graag de geur Smoke van Akro. Hij ruikt echt naar rook, in het begin denk je hè?, maar hij ruikt heerlijk diep en verandert langzaam naarmate je hem draagt. Nu ben ik alleen nog op zoek naar de perfecte rozengeur.’ ‘Documentaire-onderzoeker Roos van Ees schrijft een prachtige serie over schuld voor de Vlaamse krant De Standaard, en daar hoort sinds kort een podcast bij: Mijn Schuld. Het gaat over daders, bijvoorbeeld een arts die een medische fout maakte waardoor iemand overleed, of een regisseur die zich schuldig maakte aan grensoverschrijdend gedrag. De podcast is heel goed gemaakt, echt ongelooflijk intelligent en elegant. Het kan pittig zijn om naar te luisteren, maar ze pleit voor een open geest, en dat vind ik mooi.’ ‘Ik hou niet van zwembaden. Het is een stuk fijner om lekker in de open natuur te zwemmen, en gelukkig kan dat in Amsterdam in het IJ. Het open water in duiken, heerlijk. Ik heb geen specifieke plek waar ik altijd heen ga. Het fijnste is om telkens een nieuwe zwemplek te vinden, en zo je eigen stad steeds meer te ontdekken. Ik woon al 23 jaar in Amsterdam, en met zwemmen ontdek ik nog steeds nieuwe plekjes. Al zei iemand laatst ook dat het Flevoparkbad leuk is. Huh, ja? Is dat leuk?, dacht ik. Daar moet ik dus ook maar eens naartoe.’||https://www.volkskrant.nl/cultuur-media/zangeres-wende-snijders-vindt-haar-favorieten-gewoon-in-eigen-stad~bec64e21/
2022-07-21||‘We hadden eigenlijk al een relatie voor we elkaar in het echt zagen’||‘Ik was drie dagen in Nederland, op doorreis van Taipei naar Duitsland, toen ik Tinder opende en Mike zag zitten achter een drumstel. Ik speel zelf gitaar en keyboard en het overduidelijke gemak waarmee hij achter die bekkens en trommels zat trok me aan. Niet dat ik hoopte mijn liefde te vinden in een land waarvan ik de naam niet eens kon onthouden. Maar die comfortabele houding die zijn profielfoto zo aantrekkelijk maakte, bleek hij ook te hebben als we samen kletsten en dat maakte het contact eenvoudig te onderhouden. Ik vroeg: ‘Wat kan ik doen in dit land?’, en zei dat ik op weg was naar de Keukenhof. Maar dat wuifde hij weg als tourist stuff. Veel andere tips had hij eigenlijk niet. We hebben elkaar die drie dagen niet één keer ontmoet. Even leek het erop dat hij me achterna zou reizen naar Duitsland, maar uiteindelijk moest hij werken. Pas na een jaar van tientallen berichtjes per dag, vloog ik opnieuw van Taiwan naar Nederland en zocht hem op. Hij zou een paar uur later komen en had de sleutel van zijn appartement voor me achtergelaten bij een snackbar. Zo had ik alle tijd om zijn spulletjes te bekijken, de foto’s aan de muur, zijn meubels: wie was deze man voor wie ik helemaal uit Azië was gekomen? Maar het gekke was: door al het videobellen, appen en mailen, hadden we eigenlijk al een relatie voor we elkaar echt zagen. Hij was geen vreemde, ik kende hem al, niets in zijn huis kwam me voor als een verrassing. Het kwam niet eens in mijn hoofd op om een mooie jurk aan te doen, en toen hij thuiskwam was het of ik hem al jaren op deze manier opwachtte van zijn werk. Een paar maanden later, in februari 2020, kwam hij naar Taipei, en heeft hij mijn vrienden en familie ontmoet. We maakten plannen voor een volgend bezoek in de zomervakantie, we wilden daarna gaan samenwonen in Nederland of Taiwan maar toen kwam corona. Honey, did you hear about the virus?, appte hij mij meteen na terugkomst. Opgewekt zetten we onze videorelatie voort, want dit zou vast niet langer dan een paar weken duren, dachten we. Hele dagen lieten we de verbinding openstaan, ook ’s nachts. Het was natuurlijk gekkenwerk, ons kunstmatige contact. De hele dag keek ik naar hem, maar ik kon hem niet aanraken. En ik herinner me momenten dat ik hem vroeg: wat hebben we nou eigenlijk samen? Hoe noemen we dit, een relatie? Ik wilde het ongewone een bekende naam geven zodat het minder vervreemdend zou zijn. Natuurlijk heb je een relatie als je elkaar maand in maand uit meeneemt in elkaars leven. Ik vergezelde hem per Facetime naar restaurants, naar verjaardagen van zijn vrienden, en zelfs naar de supermarkt en als hij sliep. Ik weet nog dat ik dacht: o, deze man is zo toegewijd, zo anders dan alle andere mannen die ik had leren kennen, die altijd hun werk lieten voorgaan. Mike had het nooit te druk om me aandacht te geven. Maar corona bleek wel heel erg lang te duren, en er waren momenten dat het artificiële van ons dagelijkse contact me begon tegen te staan en ik ermee wilde ophouden. Toen in Nederland de lockdown allang voorbij was, was in Taipei alles nog dicht. Pas vorige maand lukte het hem op een studentenvisum naar me toe te komen, 25 maanden na onze laatste fysieke ontmoeting. Tijdens de week verplichte quarantaine verbleef hij in een hotel. Vanaf de overkant van de straat zwaaide ik naar hem en ik bracht hem fruit en koffie. En ook al konden we elkaar nog steeds niet aanraken, we konden elkaar zien zonder scherm, zonder slechte verbinding, zonder tijdsverschil. Wauw, hij is echt, dacht ik verbaasd, hij bestaat. De man die ik door en door ken, leeft en zwaait naar me. Gek genoeg ben ik geen moment bang geweest dat ik een illusie in huis haalde. Ook later niet, toen hij ineens voor me stond. En nu, twee maanden later, is dat niet veranderd. Ons gedeelde leven zelf is dat wel. Was hij tijdens corona een en al aandacht voor mij, nu moet ik zijn aandacht delen. Hij staat vroeg op om Chinees te leren, doet in Nederlandse tijd zijn werk en is ’s avonds vaak uitgeput en afwezig. Het gebeurt dat hij niet luistert als ik iets zeg, dan geef ik hem een por: hee, grote man, word eens wakker. Dan lijkt hij op een trage dinosaurus. De liefde zelf is onverdund gebleven, maar de praktijk is soms ingewikkelder dan tijdens corona. Of we het volhouden samen, weet ik niet. Ik geloof niet dat je alles kunt plannen en bedenken. Het enige wat ik zeker weet, is dat ik van hem hou; van onze wandelingen samen, van onze grappige verstandhouding. Zelfs van ons gekibbel. Dat ik zeg: ik heb een goed restaurant gevonden en hij achter me aan hobbelt met een houding van ‘het zal wel’ en zich ter plekke ontpopt tot een vraatzuchtige Europeaan, aanvalt op het Aziatische eten en roept: ‘Honey, this is so good.’ Dat ik dan quasisuperieur lachend mijn wenkbrauwen ophaal en zeg: ‘O, honey. I told you so.’ ‘Ik leerde haar kennen in 2018 toen ik wat zat te tinderen in de trein, haar foto toonde een ongelofelijk guitige, vrolijke en brutale vrouw. Ze was op weg naar de Keukenhof en wilde weten wat ik aan het doen was. Nieuwsgierig toonde ze belangstelling voor wat ik at, en door haar ogen voelde ik mezelf opvlammen: er was iemand die tot in de kleinste details wilde weten wie ik was. We begonnen te appen, maar het zou nog maanden duren voor ik haar zou bellen. Ik zat opnieuw in de trein, deze keer was ik op weg naar vrienden in Italië en ineens dacht ik: ik wil Jolins stem eindelijk weleens horen. Verbaasd leek ze niet, ook dit paste eigenlijk wel bij de vanzelfsprekende manier waarop ons contact tot dan toe was verlopen. Wel klonk haar stem rauwer dan ik had verwacht – ze komt uit een Taiwanese vissersfamilie waarin niemand om de zaken heen draait. Ook Jolin niet. In november 2019 zocht ze me op. Ik had de sleutel van mijn huis aan mijn buurman van de snackbar gegeven en gezegd: ‘Er komt een Aziatisch meisje, geef haar een patatje met, want ze heeft een lange reis achter de rug.’ Op mijn bed had ik een roos gelegd. Nerveus was ik nauwelijks, alleen maar blij en verwachtingsvol, en dat bleek volkomen terecht, want toen ik binnenkwam, was ze precies zoals ik me had voorgesteld. Een maand later ging ik op mijn beurt naar Taiwan, we begonnen plannen te maken voor de toekomst, hoe zouden we het doen, zou zij in Nederland komen wonen of ik in Taiwan? Ik liep tegen de 50, zij tegen de 45, we wisten hoe het leven in ons eentje was. En dit was zoveel beter. Haar eigenwijsheid en haar vreugde, haar alles willen weten, de manier waarop ze zomaar ineens in een gevoelig meisje kon veranderen – de rol waarin ik haar misschien wel het liefste zag – maakte haar zo helemaal mijn type dat ik geen enkele twijfel voelde vanwege haar roots en woonplaats zo ver weg. Maar ik was nog niet terug in Nederland, februari 2020, of ze appte me: Honey, did you hear about the virus? Door al onze plannen werd een streep gehaald, 25 maanden lang zouden we elkaar niet kunnen zien. Pogingen om een bijzonder visum te krijgen strandden keer op keer. Hoop wisselde wanhoop af. Hoelang hielden we dit vol? Het was geweldig om dag en nacht een videoverbinding open te hebben staan, van elkaars gewoonten op de hoogte te raken, haar te bestoken met vragen als: Verstoppen jullie met Pasen ook eieren? (Nee. Dat deden ze niet.) Het was leuk om met Kerst tegelijkertijd hetzelfde gerecht te maken. Maar er waren ook momenten dat de rek eruit leek. Ergernissen over de uitzichtloosheid uitten zich in kleine en grote onbegrepen ruzies. Het kwam telkens goed, maar we snapten wel dat dit niet eeuwig kon duren. Twee maanden geleden kreeg ik eindelijk groen licht uit Taiwan. Ik mocht voor een half jaar komen. Tot op het laatste moment was ik bang dat het niet door zou gaan, dat ik iets verkeerd had ingevuld en toch het land niet in mocht. En toen kreeg ik twee weken voor vertrek ook nog corona en bleef maar positief testen. Maar het is gelukt. Op de luchthaven van Taipei kregen alle reizigers opnieuw een test. De Nederlandse jongen naast me werd met loeiende sirenes door een ambulance afgevoerd, maar mijn nummer mocht door. En even later zwaaide ik vanaf de vijfde verdieping in mijn quarantainehotel naar Jolin die in haar roze werkblouse, haar linnen broek en met haar hoedje van stro op straat stond. Toen ik mocht gaan, wist ik dat ik haar uit ultieme Taiwanese voorzorg nog steeds een week lang niet mocht aanraken – en ik wist ook dat zij zich daaraan zou houden. Ze kwam aangerend en een meter voor me hield ze abrupt stil. We zijn wat gaan eten, op afstand. We zijn op een bankje gaan zitten, op afstand. Allang blij dat die duizenden kilometers waren teruggebracht tot 1 meter. En nu, twee maanden later, heb ik mijn eigen appartement en leer ik Chinees. Een van mijn eerste woorden was ‘smeerboel’. Dat zegt ze vaak misprijzend over de chaos bij mij thuis. Want bij fysiek contact horen kennelijk ook ergernissen om fysieke rommel. Dat is iets waarmee we leren omgaan. We liggen dagenlang in elkaars armen op de bank en maken uitstapjes naar haar familie, kijken film en spotten vogels. Alles is fijn. Maar spanningen zijn er ook. Ze ergert zich als ik na een hele dag Chinees leren en werken zit te geeuwen en chagrijnig ben. Maar het komt goed, wij weten wat het is lief te hebben onder fnuikende omstandigheden. En toen we laatst hardop tegen elkaar zeiden: ‘Stel dat het mis gaat, dan hebben we in ieder geval alles gegeven. We mogen falen’, voelde dat als een opluchting. Nu de druk eraf is, gaat het weer veel beter.’||https://www.volkskrant.nl/mensen/we-hadden-eigenlijk-al-een-relatie-voor-we-elkaar-in-het-echt-zagen~bd915336/
2022-07-21||We kunnen treuren om de terugkeer van de Y2K-look, maar we kunnen ook toegeven dat-ie wel wat heeft||Er wordt al een tijdje over gemopperd in allerlei (online) artikelen: de terugkeer van de Y2K-stijl. Oftewel, de stijl die bij een bepaald soort celebrity in zwang was in de eerste helft van de jaren nul. Gemopperd, want over het algemeen wordt die comeback door de schrijvers van deze stukjes niet met gejuich ontvangen. Er is eerder sprake van afkeuring en zelfs walging dat we nou nóg een keer worden blootgesteld aan de aberraties die deze stijl met zich meebrengt. Denk aan de ultralaaghangende broeken die een gulle blik gunnen op het resulterende bouwvakkersdecolleté, opgeluisterd met zichtbare string. Of aan de velours joggingpakken waarbij op de bilpartij het woord ‘juicy’ is gespeld in letters van strassteentjes. Ook het Y2K unicorn-kleurenpalet, met een uitgesproken preferentie voor de kleur barbieroze, kan meestal niet rekenen op veel enthousiasme. Toegegeven, de paparazzifoto’s uit die tijd (de hoogtijdagen van de paparazzistraatfotografie) zijn, bezien door een modebril, ook niet bepaald een lust voor het oog. Het is een komen en gaan van Paris Hilton, Nicole Richie, Lindsay Lohan en aanverwanten die dronken uit clubs struikelen, gekleed in oogverblindende kledingstukken die vaak zo strak en klein zijn dat buiken, billen en borsten er aan alle kanten uit vallen. Nee, de predicaten smaakvol of chic verdient de Y2K-stijl zeker niet, dat vond men in die tijd zelf eigenlijk ook al en vrijwel iedereen was daarom blij dat-ie voor eeuwig ten grave gedragen was. Dachten we, want juist deze stijl wordt nu weer opgegraven en geherwaardeerd door een nieuwe generatie. Daar kunnen we om treuren, maar we kunnen ook stiekem toegeven dat die Y2K-look wel wat heeft. Dat schaamteloos ordinaire, het ongebreidelde zelfvertrouwen waarmee wordt gepronkt met lichaamsdelen, de hysterische vrolijkheid van de kleuren. Dat zijn dingen die je een nieuwe generatie, geboren na het jaar 2000, ook gunt. En trouwens, zijn trends sowieso niet veel leuker als je er hoeders van de goede smaak mee kunt dwarszitten? Op kledinggebied is er momenteel niets rebelser dan jezelf uitdossen in minuscule topjes, bilspleetonthullende broeken, bubblegumkleuren en glitter, met om de blote buik een ketting en in het haar vlinderspeldjes. Je zou het bijna de punk van nu kunnen noemen. En daarom wordt in dit stukje niet gewalgd over de terugkeer van Y2K-stijl. In tegendeel, het wordt van harte toegejuicht.||https://www.volkskrant.nl/cultuur-media/we-kunnen-treuren-om-de-terugkeer-van-de-y2k-look-maar-we-kunnen-ook-toegeven-dat-ie-wel-wat-heeft~b53b8626/
2022-07-21||Het monster is al dood, toch vind ik ’s nachts nog altijd geen thuis in mijn bed. Wél in een hotelkamer||In mijn Dagboek van meneer B. schreef ik ergens dat ik in 1976 in Griekenland aan island hopping deed met een metgezel. Op Santorini vonden we een kamer vrijwel identiek aan de kamer op de grammofoonplatenhoes van Songs From A Room van Leonard Cohen. Wanneer mijn metgezel sliep, sloeg ik de luiken open en staarde urenlang naar de lichtjes van vissers op de donkere zee. Ik dacht: ik wil hier voor altijd blijven. Nooit meer weggaan. Betekende dat dat ik me er thuis voelde? Of bevond ik me toevallig in een staat van geluk? Is je thuis voelen synoniem aan thuiskomen en aan geluk? Op 4 januari 1988 bezocht ik het graf van mijn onbekende grootmoeder in Ungaran op Java en ik kreeg er zoiets als een satori. Ik probeerde dat te beschrijven in mijn roman Vogels rond een vrouw. Nogal naïef, want zoiets kún je helemaal niet beschrijven. Voelde ik me op dat moment misschien thuis? En wat was dat dan wel niet? De omgeving waar mijn grootmoeder had rondgewandeld? En die satori... dan ben je overal thuis, je komt niet thuis want je was al thuis. Zweverig dit, niet? Oké, ik was laatst met een groepje vrienden op vakantie in Altea, Spanje. Op een dag zei ik tegen mijn gezelschap: ‘Ik ga even naar huis, een siësta nemen.’ Naar huis. Niet: naar het hotel. Betekent dat dat ik me er thuis voelde? Sterker: dat ik mijn hotelkamer als mijn thuis beschouwde? Die dagen wél. De kamer beviel me, het was míjn kamer, ik kon me niet voorstellen dat anderen die kamer als thuis zouden ervaren. Maar ík deed dat. Na de terugvlucht was het lang wachten op de bagage, en het gemopper van medevakantiegangers nam bijkans de klaagzang van een vermoeid koor aan. ‘Je staat verdomme langer bij de bagageband op je koffer te wachten dan dat je in het vliegtuig zit!’ Zo’n refrein. Ze wilden naar huis. Zo snel mogelijk. Waarschijnlijk omdat ze zich daar thuis thuis voelen. Ik steek bij terugkomst mijn sleutel in mijn huisdeur, ga naar binnen en denk: ik wil terug. Maar waarom? Misschien wordt het tijd voor een speedy therapeutic session. Als jongetje moest ik na het buitenspelen altijd precies om 5 uur thuis zijn. Geen minuut eerder, geen minuut later. Thuis wachtte een charmante en knappe man me op, die in een oogwenk kon veranderen in een monster. Thuiskomen was verplicht het gevaar opzoeken, thuis was een strafkamp, mijn bed de hel waar het kon spoken in de nacht wanneer het monster in zijn paranoia naar teruggekeerde vijanden uit de oorlog kwam zoeken. Ik slaapwandelde veel, het huis uit, soms naar de buren. Verder terug in de tijd was mijn thuis de buik van mijn moeder. Maar het monster schopte en stompte haar eens tegen haar buik. Ik werd een prematuurtje, de moederschoot ontvlucht. Het monster is al dood, toch vind ik ’s nachts nog altijd geen thuis in mijn bed. Wél in een hotelkamer. Thuiskomen is aankomen bij een herberg.||https://www.volkskrant.nl/columns-opinie/het-monster-is-al-dood-toch-vind-ik-s-nachts-nog-altijd-geen-thuis-in-mijn-bed-wel-in-een-hotelkamer~b002fe86/
2022-07-21||‘Dat vuur dat toen is aangestoken voor het onderwerp seksueel misbruik voel ik nog steeds, onverminderd’||‘Deze foto heb ik meegenomen uit het huis van mijn moeder, die in februari dit jaar overleed. Op de achterkant staat in mijn vaders handschrift: ‘Dragom dedi od Ive’, dat is Kroatisch voor: ‘Voor lieve opa, van Iva.’ Mijn ouders zijn in 1968 naar Amerika geëmigreerd, omdat mijn vader, een natuurkundige, verder wilde studeren en daar in Kroatië geen mogelijkheden voor waren. Het verhaal gaat dat hij wel honderd brieven naar allerlei universiteiten over de hele wereld heeft gestuurd, en dat Virginia de eerste was die zei: kom maar hier. Hij was een enorme explorer, en ik denk dat mijn moeder dat wel aantrekkelijk vond, dus die ging mee. Toen hij even later promotieonderzoek wilde doen, stuurde hij opnieuw brieven de wereld over, en toen werd het Nijmegen. Een jaar later was ik er. ‘Omdat alle familie nog in Kroatië was, toen nog Joegoslavië, gingen heel wat foto’s de grens over, waaronder deze. Ik zie een onbevangen meisje, vol vertrouwen en geïnteresseerd in alles. Nooit bang voor mensen, en nog steeds niet. In de spreekkamer kunnen kinderen en ouders behoorlijk over hun toeren raken, uit machteloosheid buiten zinnen raken, maar ik blijf altijd kalm. En ook al zie ik dagelijks hoe de ene mens de andere stuk kan maken, heb ik veel vertrouwen in de mensheid. Dat fundament is daar gelegd, in die veilige jeugd. Daar kun je een leven lang op voort. Dat vind ik ook het erge van misbruik van kinderen: het is niet alleen een aanslag op je zelfbeeld, ook het natuurlijke vermogen om je te kunnen verbinden aan anderen wordt je afgenomen.’ ‘Omdat ik steeds maar weer werd uitgeloot voor Geneeskunde ging ik Bewegingswetenschappen studeren, want dan zat ik in ieder geval in dezelfde faculteit als Geneeskunde. Ik stap later wel over, dacht ik. Maar het liep anders, want tijdens een keuzevak over kindermishandeling kwam ik bij Francien (Lamers-Winkelman, red.) terecht. Ik weet nog goed: ik zat in de collegezaal, zij begon te vertellen over de schade bij kinderen door misbruik, en ik was compleet betoverd, zó interessant vond ik het. Ik heb haar toen een brief geschreven met de vraag of ik stage bij haar mocht lopen. Dat mocht. ‘We hebben toen samen een groepsprogramma ontwikkeld waarvan een onderdeel was dat de kinderen – je moet je voorstellen, zes kleuters, allemaal misbruikt – rechtertje mochten spelen. Mijn moeder naaide zes togaatjes, de kinderen zetten we op een verhoging, en een therapeut speelde de rol van pleger. De kinderen mochten één vraag stellen, en een straf bedenken. Nou, je had de ogen van die kinderen moeten zien. Glinsterend, grijnzend: en nu ben ík een keer de baas. Al die jaren dat we dit deden hebben al die kinderen maar twee vragen gesteld: waarom heb je het gedaan? En waarom ik? Precies de vragen die ze als volwassenen nog hebben. Het vuur dat toen is aangestoken voor het onderwerp voel ik nog steeds, onverminderd. ‘Wat ik van Francien heb geleerd is: noem man en paard. Ik geloof ook dat dat is wat ik goed kan, duidelijke taal, rustig, zonder hysterie, wel de ernst begrijpen maar ook snappen: dit is de realiteit, hoe akelig ook, dus daar moeten we het over hebben en daar gaan we wat aan doen.’ ‘Hier sta ik met mijn vriendin Astrid Kremers op de Tafelberg. Of óp... volgens mij zijn we hier halverwege. Op de achtergrond zie je Kaapstad liggen, waar we in 2011 waren om een rape center te bezoeken, want Astrid is niet alleen mijn vriendin maar ook mijn collega bij het Psychotraumacentrum in het UMC Utrecht. Een rape center biedt hulp volgens het one-stopmodel, een plek waar alles zit wat je nodig hebt als het net is gebeurd: medische hulp, sporenonderzoek, psychologische zorg. Toen we dat zagen wisten we: we gaan in Nederland ook zoiets opzetten. En dat is gelukt, inmiddels bestaat het Centrum Seksueel Geweld op zestien plaatsen. Vroeger moest je langs verschillende loketten en elke keer opnieuw je verhaal doen, dat alleen al is traumatisch. Nu is er 24/7 direct hulp. ‘Met al je vrienden heb je, als het goed is, het gevoel dat ze oprecht van je houden, maar Astrid spreekt dat ook uit. En ze doet wat ze zegt, dus ik weet dat ze er altijd voor me zal zijn. Ze weet als geen ander waaraan ik waarde hecht. We zijn ook samen naar Ibiza geweest, naar Malaga, met z’n tweeën op een kamer, zoveel pret. Toevallig gaan we dit weekend samen naar Texel, we nemen de fietsen mee. Braaf, hè? Valt wel mee hoor, ik ga ook rustig met mijn man naar Sensation White.’ ‘Richard leerde ik kennen omdat hij als advocaat slachtoffers in zedenzaken bijstaat. Drie jaar geleden besloten we: er moet een boek komen voor ouders van kinderen die seksueel misbruikt zijn. Want dat is heel heftig, als je dat als ouder te horen krijgt, die zijn boos, die voelen zich schuldig, hoe kán ik het niet hebben gezien? Terwijl wij weten: slachtoffers zwijgen bijna altijd, uit schaamte, of omdat ze papa en mama willen beschermen. Over die achtbaan wilden wij een boek schrijven, omdat ouders zo belangrijk zijn in het verwerkingsproces van kinderen, en hier zitten we bij de uitgeverij om het contract tekenen. ‘Sinds het schandaal bij The Voice worden wij helemaal platgebeld door media, die de terechte vraag stellen: hoe moeten wij hier als omstanders mee omgaan? Daar ben ik blij mee, want ik denk altijd: elke zesde kijker op de bank thuis heeft ervaring met misbruik, en met elke mediagelegenheid die ik krijg reik ik diegene mogelijk perspectief aan. ‘Op dit moment heb ik twee missies: omstanders opnieuw ‘op te voeden’ in hun reacties naar slachtoffers, én naar plegers. Seksueel misbruik moet je zien als die drie aapjes: het zwijgende aapje is het slachtoffer, het aapje met de handen voor de ogen is de pleger want die durft zijn gedrag niet onder ogen te komen, en de aap met de handen op de oren is de omgeving. Die laatste doet vaak aan victim blaming. We zijn er als de kippen bij: is het wel echt gebeurd, waarom kom je er nu pas mee, moet je maar geen kort rokje dragen. Nog steeds hè, in 2022. Terwijl de gevolgen van victim blaming groter kunnen zijn dan het misbruik zelf. ‘Ten tweede wil ik het hebben over de reactie op plegers. Mensen reageren vaak met: ‘Weg ermee, die willen wij hier niet hebben.’ Maar, en dit is best spannend om te zeggen want veel mensen vinden dit moeilijk om te horen: dit werkt averechts. Plegers zijn meestal mannen uit onze familie- en vriendenkring. Gemiddeld 30 tot 45 procent is zélf misbruikt, de meerderheid is als kind verwaarloosd. Dus we zouden het gedrag moeten afkeuren, zonder de persoon af te wijzen. Want als een beschadigd persoon wordt ‘gecanceld’, oprotten ermee, dan activeer je dat lage zelfbeeld en vergroot je juist de kans op delictgedrag. Dát ga ik Nederland de komende tien jaar vertellen. Dat zal niet altijd makkelijk zijn, maar ik ben blij dat het me lukt, in navolging van Francien, om zo’n lelijk onderwerp met lucht in het licht te zetten.’||https://www.volkskrant.nl/mensen/dat-vuur-dat-toen-is-aangestoken-voor-het-onderwerp-seksueel-misbruik-voel-ik-nog-steeds-onverminderd~b446e201/
2022-07-21||De zomerhit Summer Holiday ontstond in een half uurtje, maar gaat nu al generaties mee||Je moet erbij zijn geweest op die zomervakantie in Bakkeveen, om nu net als dichter en muzikant Nyk de Vries weer in vervoering te raken. Want hier gebeurde het in juli 1977, op camping De Wâldsang – hij wijst zelfs de exacte plek aan – waar hij als 6-jarige broekeman op het paard mocht zitten van de rondrijdende ponykar. Op de bok van de kar zat een man met een sigaret die onverstoorbaar zijn ritjes over de camping maakte. Andere kinderen keken smachtend toe hoe de kleine Nyk de show stal met zijn blonde krulletjes, zijn handen stevig aan de teugels. De man had hem ongevraagd op het paard gezet, en Nyk was te verlegen om zijn trots te laten blijken. De reis met de gezinswagen, een beige Renault 6, van hun huis in het Friese Noardburgum naar de camping in Bakkeveen, eveneens in Friesland, duurde een half uur. Onderweg zag Nyk de flats van Drachten, reed hij over een echt viaduct, en leken er wel overal auto’s te zijn. Nyk zat met zijn broer en twee zussen opgepropt op de achterbank. Hij had een blauw koffertje bij zich, gevuld met twee Kameleon-boeken, stiften, een opvouwbaar schaakbord en een spel kaarten. Zijn moeder nam zijn kleren mee, zoals zijn geel-blauw-wit-geruite zwembroek. Hij sliep net als zijn broer in een stapelbed in de gehuurde stacaravan, zijn twee zussen hadden een eigen tent. Nyk was een nakomertje en zijn oudere zussen draaiden thuis al eigen platen. Op zomervakantie ging een kleine transistorradio mee, en werd er volop meegezongen en geneuried, zoals wanneer Summer Holiday voorbijkwam. Cliff Richard was een bekende zanger, Nyks jongste zus hield van zijn liedjes. Het gezin De Vries ging voor het eerst op vakantie naar Ameland, maar toen was Nyk nog niet geboren. Daar sliepen ze in een eigenhandig getimmerde caravan van een oom, totdat het bouwsel het had begeven. Dat moet wat geweest zijn, een mijlpaal, een ideaalbeeld. Dat wilde hij ook. Vader had in Noardburgum een eigen groentetuin, dus gingen er sperziebonen, wortels, sla, witlof en prei van de tuin mee naar Bakkeveen. Nyks lievelingseten op vakantie was sla met een ei met gekookte aardappels en een bal van bij de slager van Bakkeveen gekocht gehakt. Op het terrein van De Wâldsang kon hij in een grote schuur rondhangen, en iets verderop bij de Bakkeveenster Vaart mocht hij peddelen met een rubberbootje. Ze waren met het gezin al één keer eerder naar Bakkeveen gegaan, in 1975, en zouden in 1982 ook daar hun zomervakantie vieren. De wereld bleek toch groter te zijn dan Noardburgum, dat vooral, al kwam Nyk ook weleens in Leeuwarden om een nieuwe broek te kopen. De trip op het paard van de ponykar duurde oneindig, in zijn verbeelding. Over zijn eigen vakantiegeschiedenis heeft hij in 2018 een voorstelling gemaakt, De Grote Vakantie, waarin deze rit eveneens voorkomt. Het was voor Nyk de Vries het hoogtepunt van zijn zomervakantie in Bakkeveen. We’re all goin’ on a summer holidayNo more workin’ for a week or two Het was in de winter van 1961 dat Summer Holiday het licht zag. Zoveel moeite kost het Bruce Welch, de nu 80-jarige gitarist van Cliff Richard & The Shadows, niet om – aan de telefoon – dat moment terug te halen. Hij verkeerde in het Globe Theatre in het Noord-Engelse Stockton-on-Tees, waar Cliff Richard & The Shadows de hoofdattractie vormde van een reeks kerstshows. The Young Ones was net uit, een film met Cliff Richard als hoofdrolspeler, maar de opvolger lag ook al klaar. Ronald Cass en Peter Myers hadden een nieuw, toch wel ultradun scenario in elkaar gezet, en Summer Holiday luidde de werktitel. In het kort: vier Engelse vrienden balen van de natte Engelse zomer, en besluiten een dubbeldekkerbus om te bouwen tot vakantievehikel. Ze reizen twee weken door Zuid-Europa, ontmoeten leuke, zingende meisjes, en er is allerhande leut en jolijt. ‘We kregen de synopsis in onze handen geduwd, met het verzoek een titelnummer te schrijven’, vertelt Welch. ‘Ik zat tussen twee shows in de orkestbak van het theater, met mijn gitaar. De melodie had ik zo in de vingers en over de tekst deed ik ook al niet te lang. Eigenlijk volgde ik simpelweg het scenario. We’re all goin’ on a summer holiday/no more workin’ for a week or two.’ Naast hem in de orkestbak zat de nu 82-jarige Brian Bennett, de drummer van Cliff Richard & The Shadows. Bennett probeerde het arrangeren van muziek in zijn vingers te krijgen, vertelt hij, en achter de piano probeerde hij het een en ander uit. ‘Bruce zei me: ‘Ik ben bijna klaar met de titelsong. Ik heb alleen nog een goed midden nodig. Heb jij een suggestie?’ En al even vlot toverde Bennett een ontbrekend stuk tevoorschijn, inclusief tekst. ‘Eerst deed ik van du du du du du, en daarna kwamen de zinnen We’re goin’ where the sun shines brightly/We’re goin’ where the sea is blue. Het was alsof het zomaar uit de piano viel. En daarna zei ik tegen Bruce: ‘En nu wil ik verder met arrangeren, anders leer ik het nooit.’ We kunnen er nu lang bij stilstaan, en het hele nummer analyseren, maar het was allemaal eerste ingeving, straight to the point. Het was er in een half uurtje, Summer Holiday. Graaf maar niet te diep, want dan raak je de weg kwijt.’ Bruce Welch: ‘Volgens mij waren we voor de lunch klaar. Dat ene terugkerende gitaarloopje. Geen zwaarmoedige tekst. Meisjes, zomer, dat werk. De film kwam eraan, en wij moesten nog even een hit schrijven. Zo ging dat in die tijd, dat was ons leven. Op een bandrecorder namen we het op, en lieten het nadien Cliff horen. Hij vond het natuurlijk geweldig. He just loved the song!’ Eind jaren vijftig, begin jaren zestig, was Engeland in de ban van het boterzachte antwoord op Elvis Presley, Cliff Richard. Eigenlijk heette hij Harry Webb, maar Cliff (denk aan rotsen) Richard (naar Little Richard) moest hem een meer hoekige aantrekkingskracht geven. Move it! was in 1958 zijn eerste voltreffer, en de eerste rockhit in de Engelse geschiedenis. Nadien trad Cliff met een band op, The Drifters. Een vocaal gezelschap met die naam bestond al in Amerika, dus werd de naam veranderd in The Shadows. Die vier muzikanten waren allesbehalve anonieme begeleiders, zij vormden een band die op eigen benen wilde staan. In navolging van Amerikaanse gitaristen als Link Wray en Duane Eddy brachten The Shadows (zonder Cliff) twangy, instrumentale krakers uit, als Apache en F.B.I., met de donker bebrilde Hank B. Marvin op de Fender Stratocaster-gitaar. The Shadows bleven natuurlijk, ondanks hun welslagen, met Cliff Richard toeren. ‘Cliff was toen de grootste ster van het land’, zegt Welch. ‘Zijn naam verkocht wc-papier, en wij waren gelukkig dat we met hem mochten touren.’ De single Summer Holiday kwam, vreemd genoeg, uit in de winter van 1963, net als de film. Blijkbaar waren ze niet bedoeld als voorpret voor de naderende zomervakantie. ‘Een vakantie naar het buitenland was nog iets heel ongewoons’, zegt Bennett. ‘Je bleef thuis in Engeland, ging naar het park of naar zee. Vliegen was te duur, en niet iedereen had een auto. Ik weet nog wel de eerste keer dat ik op zomervakantie ging als stads bleekneusje, naar Clacton-on-Sea. Ik had nog nooit in mijn leven de zee gezien. Die vlakke horizon, met al dat water. Ongelooflijk.’ Bij de wereldpremière in Londen van Summer Holiday was Cliff Richard niet op de rode loper te bewonderen. Er waren zo veel fans op afgekomen dat het verkeer was vastgelopen en de hoofdrolspeler er met zijn luxewagen niet doorheen kwam. De film werd hét kassucces van 1963, net na de James Bond-film From Russia with Love. De soundtrack, opgenomen in de Abbey Road-studio in Londen en door producer Norrie Paramor voorzien van een batterij strijkers, bracht drie nummer 1-hits in Engeland voort: Summer Holiday, Bachelor Boy (beide met een zingende Cliff) en Foot Tapper, een instrumentaal nummer van The Shadows. In 1963 was het na Summer Holiday gedaan met de hegemonie van Cliff Richard & The Shadows. Beatlemania barstte los, alles zou anders worden in Engeland – en eigenlijk de hele wereld. Ook andere bands als The Rolling Stones, The Kinks en The Yardbirds, geïnspireerd op zwarte rhythm & blues-artiesten, zouden de Atlantische Oceaan en de Noordzee oversteken. Cliff en zijn kornuiten leken in vergelijking met deze bands een bedaagd combo, ideaal voor bruiloften en partijen. ‘Alles veranderde in 1963’, zegt Welch. ‘De rock-’n-roll was de eerste eigen muziek van de jeugd, eind jaren vijftig. Tieners hadden voor het eerst een maatschappelijke stem. En toen barstte Beatlemania los, een Engels fenomeen, veroorzaakt door een geweldige band. Op alle terreinen leek het leven te veranderen. Aan alles werd getwijfeld, goed en kwaad. Een fabelachtige tijd brak aan, de jaren zestig.’ Over de ommekeer van 1963 maakte de Engelse dichter Philip Larkin (1922-1985) zijn onvergetelijke gedicht Annus Mirabilis (betekenis: een opmerkelijk jaar). Hij knoopte hierin de debuutelpee van The Beatles, Please Please Me, en het verbod op het hoegenaamd obscene boek Lady Chatterley’s Lover van D.H. Lawrence en zijn eigen seksuele kickstart aan elkaar. Sexual intercourse beganIn nineteen sixty-three(which was rather late for me) –Between the end of the Chatterley banAnd the Beatles’ first lp. In de straat in het Brabantse Aarle-Rixtel, waar schrijver en theatermaker Wim Daniëls woonde, was er maar één gezin dat midden jaren zestig op zomervakantie ging. In zijn boek Op vakantie! (2021), over de geschiedenis van de vrije tijd, schrijft Daniëls: ‘Toen dat gezin voor het eerst ging, hadden we thuis werkelijk geen idee wat hun bestemming was. Sowieso wisten we niet zo goed wat we ons moesten voorstellen bij op vakantie gaan. Waar ging je heen? Wat ging je doen? Mijn vader hield er rekening mee dat de vakantiegangers uit onze straat nooit meer terug zouden komen. Vakantie leek hem een soort van eindbestemming.’ Pas vanaf 1970 werd, aldus Daniëls, het in de zomervakantie eropuit gaan gangbaar bij het merendeel van de mensen. In dat jaar vierden meer mensen wel dan niet hun vakantie. En als we vijftig jaar verder spoelen: in 2019 koos 85 procent van de Nederlanders voor een zomervakantie, van wie driekwart naar het buitenland. ‘Summer Holiday is uit 1963, toen het fenomeen op vakantie gaan enigszins op gang begon te komen’, laat Daniëls weten. ‘Een jaar later zong Bob Dylan ook niet voor niets dat de tijden aan het veranderen waren. Dat ging weliswaar niet over vakantie, maar Dylan gaf aan dat alles aan het veranderen was. Hij doelde vooral ook op meer vrijheid. Daarin past vakantie goed. Cliff Richard heeft het over een vakantie van een week of twee. Dat was toen gebruikelijk. Meer vakantiedagen hadden de meeste mensen ook niet.’ Daniëls ging in 1970 zelf voor het eerst op vakantie, met zes vrienden, die allemaal een brommer hadden. ‘Wij waren thuis volledig ongemotoriseerd. Maar ik mocht bij de jongen die de beste brommer had, een gloednieuwe Zündapp, achterop. We gingen naar het strand voor een week. Kamperen deden we in het wild, in de duinen.’ Overigens gingen die buren van Daniëls midden jaren zestig naar het Belgische Mol, net over de grens, 70 kilometer verderop. En ze kwamen veilig weer thuis. Fun and laughter on a summer holidayNo more worries for me or you Summer Holiday werd in Nederland ook een grote hit, al bleef het nummer in mei 1963 op plek 2 in de hitlijsten steken. Een ander nummer van de film, Bachelor Boy, waarin Cliff Richard voorsorteert op een leven met vrouw en kind, behaalde wel de piek van de hitlijst. In 1986 coverden de gebroeders Ruud en Riem de Wolff (The Blue Diamonds), het nummer, maar het bleef hangen in de tipparade. Vermaard voetbalcommentator Jack van Gelder gaf vorig jaar het naseizoen van zijn loopbaan een ongekende opfrisbeurt door in een televisieprogramma 27 seconden Summer Holiday te zingen. ‘Ik koos in dat programma voor Cliff, omdat ik de film als tiener heb gezien met mijn tante’, vertelt Van Gelder. ‘Begin jaren zestig moest je kiezen tussen Elvis en Cliff, en ik was voor Cliff. En in Summer Holiday zat zo’n heerlijk vrolijk sfeertje.’ Wat hij niet kon bevroeden was dat zijn jeugdsentiment massaal als meme werd gebruikt op socialemediakanalen, dan wel geïmiteerd in filmpjes op TikTok en YouTube. Inmiddels heeft hij het nummer in zijn geheel opgenomen, en hebben 1,4 miljoen mensen het op Spotify beluisterd. ‘Veel jongeren kennen mij nu als zanger, en hebben er geen benul van dat ik jarenlang voetbalcommentator was.’ De hertaler die muziekgeschiedenis door de machine haalde, Jan Rot (1957-2022), zette ook zijn tanden in de evergreen van Cliff. Zoete Zomerreis luidde zijn vondst, die was terug te vinden op Vakantiealbum (2017), het laatste album dat Marjolein Meijers en Jan Rot als het duo An + Jan maakten. In de versie van Rot duurde de vakantie wel zeven weken, en is alleen Zuid-Europa niet meer genoeg, ‘kom ook naar Curaçao’. ‘Het is eigenlijk zo hertaald door Jan dat je het gevoel hebt naar het origineel te luisteren’, vertelt Marjolein Meijers. ‘Het is een typische Jan Rot: je kiest een lied, zijnde een klassieker, en gaat er op geheel eigen wijze mee aan de slag. Op het podium deden we het met zijn drieën, met Jan van der Meij erbij. Het klonk vooral heel erg vertrouwd.’ Marjolein Meijers was lange tijd de helft van het zang- en cabaretduo De Berini’s. Hummelinck Stuurman Theaterbureau koppelde haar aan Jan Rot. In totaal deden ze elf tournees. ‘Jan en ik waren echt maatjes’, zegt Meijers. ‘We hadden een gezamenlijke liefde voor muziek en taal. Jan nam meestal het voortouw, dat vond ik wel prettig.’ In februari dit jaar, twee maanden voor de dood van Rot, hebben ze voor het laatst samen gezongen als An + Jan. Het was in het Rotterdamse theater Walhalla tijdens De Rotavonden. Rot prikte een willekeurig nummer uit zijn repertoire, en kwam uit bij Samen uit elkaar, om samen te vertolken. ‘Vreselijk was dat, we wisten allemaal dat hij doodging, en dan kreeg je dat nummer, met die heftige tekst: ‘De bloem van onze liefde die een boom leek/ is na zoveel zoete zomers uitgebloeid’. Ik heb het nu pas in de gaten, ook hier de zoete zomers, net als in Zoete Zomerreis. Terwijl hij toch niet iemand was van vakanties. Hij werd gelukkig van werken, en dat deed hij totdat hij niet meer kon. Toen ik met Jan ging optreden, kreeg ik een contract onder ogen. Er stond bijna niets in, maar deze regel zal ik nooit meer vergeten: ‘Je mag nooit afzeggen, alleen als je dood bent.’ En nu is hij er niet meer.’ We are going on a summer holidayIf you want to go, yo, SvenWe’re going to London and New York CityAnd we take a little piece of Amsterdam (Right!) Lucien Witteveen, alias MC Miker G, staat in zijn kamer in Amsterdam met een halveliterblik bier in zijn handen. Hij is nog aan het bijkomen van ‘een zwaar maar gezellig weekend’, met twee dames en de nodige speed en xtc. Hij is een drugsgebruiker, met name coke, en dat zal nooit meer veranderen. Na vier mislukte afkickpogingen vindt hij het wel gesneden. Wereldberoemd werd Witteveen samen met DJ Sven door Holiday Rap, de Nederlandse hiphopklassieker uit de zomer van 1986. Hierin rapt het tweetal op de muziek van Holiday van Madonna en komt ook Summer Holiday, met een aangepaste tekst voorbij: de mannen wilden toch ook naar Amsterdam, Londen en New York. Deze rapversie ontleende Witteveen niet aan het origineel, maar hij liet zich inspireren door Yellowman, een Jamaicaanse albino reggae-artiest. In zijn Me Believe Summer Holiday (1984) is een refrein geënt op Cliffs zomerlied, met het verlangen om naar Londen en New York af te reizen, en wel met zijn Rosie. ‘Natuurlijk kende ik het origineel’, zegt Witteveen. ‘Mijn moeder was als tiener helemaal idolaat van Cliff Richard. En mijn stiefvader draaide altijd The Shadows. Dus het komt wel ergens vandaan.’ MC Miker G leerde Sven van Veen, alias DJ Sven, kennen in de Hilversumse discotheek The Long Beach Club. Bij Sven thuis werd een demootje gemaakt, met rap en al, op de muziek van Madonna. Uiteindelijk werd het duo ontdekt door platenmaatschappij Dureco, en ging meestermixer Ben Liebrand met de demo aan de slag. Holiday Rap bereikte de top van de hitlijsten in 34 landen, en er belandde een gelukstelegram op de mat van Cliff Richard & The Shadows. ‘Ik moet de miljoen wel hebben aangetikt’, zegt Witteveen over zijn verdiensten uit die tijd. ‘Maar ja: waar is het gebleven? In rook opgegaan, denk ik. Lekker op vakantie, nog een vakantie, overal heen met de taxi, mooie spullen kopen; rock-’n-roll. Het leven was één te dure zomervakantie. Ja, daar zal het wel gebleven zijn.’ Om een beetje tot bedaren te komen in die hectische tijd, dacht hij dat het beter was om stevig te gaan blowen. ‘Maar op den duur werd ik daar heel paranoïde van, ik durfde niet meer naar buiten. Toen ben ik overgestapt op coke en drank, en ging het van kwaad tot erger. Mijn relatie ging naar de knoppen. Ik kreeg een maagbloeding, en leefde lange tijd op straat.’ Inmiddels woont hij via zorginstantie HVO-Querido in Amsterdam Oud-Zuid, en werkt hij bij HIDS (Herintreden in de Samenleving) als voorman op een productieafdeling. ‘Rappen gaat niet meer’, zegt Witteveen. ‘Mijn longen zijn te zwak. Ik ben nu vooral songs aan het schrijven, in het Nederlands en het Engels. Het streelt mijn ego dat mensen zeggen dat ik een levende legende ben, maar dan ga ik snel over tot de orde van dag. Want ik wil nog een echte evergreen schrijven. Pas dan is mijn missie voltooid.’ We’ve seen it in the moviesNow let’s see if it’s true Brian Bennett, drummer van The Shadows, was laatst op het vliegveld in Londen, toen hij een groepje kinderen in een kring zag staan. Ze zongen met elkaar: ‘We’re all goin’ on a summer holiday/no more workin’ for a week or two.’ Hij is niet zo iemand die zich op zijn muzikant-zijn laat voorstaan, maar nu kon hij zich niet bedwingen. Hij liep naar de kring toe en vroeg even om aandacht. ‘En toen zei ik: ‘Dat liedje heb ik geschreven, bijna zestig jaar geleden.’ Ze konden het niet geloven, ze staarden me totaal verbaasd aan. Vroeger zou ik dat nooit hebben gedaan, maar nu voelde ik me supertrots. Als ik toen ging solliciteren als filmcomponist, durfde ik echt niet te zeggen: ik heb Summer Holiday geschreven. Want dan zouden ze hebben gezegd: we gaan op zoek naar een echte componist. Nu weet ik: het is een iconisch nummer. ’ ‘Elke zomer is het weer te horen’, weet Bruce Welch, gitarist van The Shadows. ‘Summer Holiday is zestig jaar oud, en nog steeds kent iedereen het. Mensen gaan op vakantie, stappen in de auto en beginnen het automatisch te fluiten of te zingen. Het is een liedje vol herinneringen, nu al een paar generaties lang.’ We vliegen niet deze zomer,we blijven dicht bij eigen huisDat voelt eigenlijk vrij logisch, mijnouders hebben het nooit anders gedaan (uit: Vakantie, van Nyk de Vries) De vader van Nyk de Vries was dan wel timmerman, hij had het liefst een kleine boer op de zandgronden willen worden. Daarom ging hij in latere jaren naar een boerencamping, om daar hun gele Sahara-caravan neer te zetten. Op een boerencamping in het Drentse Diever is hij gestorven in 1998. Hij was 67 jaar, en kreeg in de caravan een hartaanval. Die ochtend was hij stil geweest, alsof hij iets voelde aankomen. Je bent toch niet aan het mediteren, had Nyks moeder gekscherend gezegd, over zijn suffende status. En zo is hij als het ware overleden, half slapend. Ook de dood van zijn vader speelt een prominente rol in zijn voorstelling De Grote Vakantie. Hij kwam op deze titel door een ontmoeting met Tommy Wieringa, schrijver van het Boekenweekgeschenk in 2014, Een mooie jonge vrouw. In dat boek loopt het slecht af met de hoofdpersoon, hij eindigt op een camping. Niets is zo triest als sterven op de camping, meende Wieringa. Daarover kun je echter discussiëren, stelde De Vries tegen Wieringa, denkend aan de dood van zijn vader. Die ging eigenlijk op De Grote Vakantie. Want voor hem was het niet zo slecht geweest. Het was mooi weer, hij was op zijn favoriete boerencamping, met zijn vrouw en twee kleinkinderen. En hij had zelfs zijn eigen kippen mee. Dat mocht van de boer. Hij had voor die kippen een speciaal hok gemaakt in de caravan. Het kon slechter, hij heeft er niks van gemerkt, in zijn caravan op de camping.||https://www.volkskrant.nl/cultuur-media/de-zomerhit-summer-holiday-ontstond-in-een-half-uurtje-maar-gaat-nu-al-generaties-mee~b7646662/
2022-07-21||Treed in de voetsporen van de bleekneusjes en bezoek de vakantiekolonies van weleer||Wie eind jaren veertig naar de bioscoop ging, kon voor aanvang van de film een reclamespotje te zien krijgen waarin een sip kijkend kind op een grauw zolderkamertje in Amsterdam zit. Een kamertje waar, volgens de voice-over ‘nooit een zonnestraaltje doordringt’. Maar dan gebeurt er een wonder: ‘Op een morgen werd ze wakker in een prachtig, wit, helder bed. Ze woonde eensklaps op een kasteel, met vorstelijke gangen en zalen.’ Hiermee werd de bioscoopbezoeker opgeroepen te doneren aan Stichting Bio-vacantieoord, een initiatief van de Bioscoopbond om ‘het zwak, arm, klein groot-steedsche kind’ een paar weken naar zee te sturen. De Bioscoopbond was niet de enige met dit idee: kort na de oorlog bekommerden zo’n vijftig verenigingen van alle gezindten zich om het lot van de ‘bleekneusjes’, die met duizenden per jaar naar zogenoemde vakantiekolonies door het hele land werden uitgezonden. Het idee had in Nederland postgevat aan het eind van de 19de eeuw, toen de omstandigheden in de grote steden voor arbeiderskinderen vaak erbarmelijk waren: er heerste slechte hygiëne, er was weinig te eten en kinderarbeid kwam nog veel voor. In een koloniehuis aan zee of in het bos konden ze aansterken, was het idee, waarna hun ouders ze gezond en gebruind terugkregen. Te dunne of bleke kinderen werden eruit gepikt door de schoolarts of aangemeld door hun ouders, het geld voor hun zesweekse ‘vakantie’ kwam van rijke particulieren, van inzamelingsacties en subsidies. Iedereen leek het erover eens: hup, naar buiten met die bleekneuzen! Datzelfde geldt voor u, want deze wandeling voert een flink stuk langs het strand en door de duinen tussen Egmond aan Zee en Bergen aan Zee. Hier werden de eerste koloniehuizen gebouwd, en hier vond je er ook de meeste bij elkaar. Het zijn huizen die vaak nog veel meer hebben meegemaakt dan alleen het herbergen van de bleekneusjes. Daarover is in de bijbehorende audiotour meer te ervaren. De wandeling begint bij het voormalig stationsgebouwtje aan de Voorstraat in Egmond aan Zee. Ooit kwamen de bleekneusjes hier met honderden tegelijk aan met de stoomtram vanuit Alkmaar. Een enorm avontuur voor kinderen die vaak nog nooit op vakantie waren geweest, sommigen nog nooit buiten hun eigen stad. Nu stonden ze plotseling met tientallen tegelijk in deze frisse, lichte badplaats en roken ze misschien wel voor het eerst de zeelucht. In rijen liepen ze achter de leidsters aan naar een van de koloniehuizen. Aan de noordkant van het Egmond aan Zee, aan de rand van het duingebied, vind je de eerste twee koloniehuizen van Nederland: Kerdijk en Zwartendijk. De Amsterdammer A. Kerdijk en de Rotterdammer G.L. Zwartendijk waren de eersten die het idee van de vakantiekolonies in Nederland in de praktijk brachten, met hun Centraal Genootschap voor Kinderherstellings- en Vakantiekolonies. In 1907 lieten zij koloniehuis Kerdijk bouwen, met ruimte voor zestig kinderen. De vraag naar dit soort plekken bleek groot, en na een inzamelingsactie kon in 1910 ook Zwartendijk, met 160 bedden, worden geopend. Bij aankomst in een van de koloniehuizen, werden de kinderen onmiddellijk gewassen met groene zeep, ontluisd, gewogen en gemeten. In de weken daarna volgde een strak regime van beweging, buitenlucht en stevig voedsel. ’s Ochtends werd in de eetzaal in strikte stilte havermoutpap gegeten, ’s avonds aardappelen en dan vroeg naar bed. Op de slaapzaal moesten de kinderen allemaal op hun rechterzij liggen, goed voor het hartje en tegen nachtelijk kletsen. Eén keer in de week mocht onder het strenge oog van de leidsters een kaart naar huis worden gestuurd. De Alkmaarsche Courant blies in 1909 de loftrompet over de verdiensten van Kerdijk: ‘Zwak en stumperig komen de kleinen aan, te moe om te spelen, te zwak soms, om te eten. Slechts enkele dagen zijn nodig om hun genoegen in ’t spel en eetlust te geven. Na vier weken zijn in de vrolijke groepjes kinderen met gebruinde gezichtjes, de bleekneusjes van vroeger niet meer te herkennen.’ Inmiddels is ook Kerdijk zelf nauwelijks meer te herkennen, in de jaren tachtig is het verbouwd tot een appartementencomplex en moesten de rode bakstenen en elegante, witte balkons wijken voor een strakke, beige buitenkant. Zwartendijk daarentegen is van buiten nog wel zijn imposante zelf, maar helaas kun je er door een hek niet meer dicht bij komen. Ook hier zijn luxe appartementen van gemaakt. In Bergen aan Zee liggen langs de idyllische Verspyckweg drie mooie voormalige koloniehuizen in het groen. Het eerste dat je vanaf het strand tegenkomt is de Deutsche Ferienkolonie, waar vanaf 1910 kinderen van Duitse afkomst werden opgevangen. Na de oorlog waren de Duitse kinderen echter niet meer welkom en werd het een ‘repatriantenhuis’ voor mensen die terugkeerden uit Nederlands-Indië. Zo kwam het gezin van schrijver Adriaan van Dis hier terecht, en werd hij er in 1946 geboren. Van Dis woonde in dit huis met zijn ouders, zussen en drie andere gezinnen. Even verderop ligt het Zeehuis, ooit een herstellingsoord voor kinderen van het Burgerweeshuis in Amsterdam, nu een vriendelijk ogend natuurvriendenhuis van Nivon, met weelderige bloemen voor de ingang. Over de wezen van het Zeehuis schrijft Van Dis in Indische duinen: ‘De eerste dag bleven ze achter de hekken, ze spuwden als ik te dichtbij kwam. Elk jaar stond ik er weer, op veilige afstand, kijkend naar die vreemde gezichten. Ze kwamen uit de grote stad, ze spraken plat en droegen glimmend zwarte rubberlaarzen. Hun komst was een teken van zomer.’ Even verderop aan de straat ligt het Koloniegebouw voor Jong Nederland, een Pippi Langkous-achtig pand waarin nu appartementen en ateliers te vinden zijn. Het werd in 1910 gebouwd als koloniehuis door een vereniging met de aandoenlijke naam ‘Vereniging tot Bevordering van het Tijdelijk Verblijf van Kinderen in Gezonde Streken’. Om bij Villa Russenduin, of Huize Glory, te komen moet je een stukje klimmen, het Russenduin op. Het werd in 1916 gebouwd als zomerhuis voor de schatrijke theehandelaar August Janssen, in de stijl van de Amsterdamse School. Het was een monsterklus: materialen werden vervoerd per stoomtram en vervolgens met paard en wagen omhoog gebracht. De bouw duurde een jaar, maar enkele weken later stierf Janssen al. Villa Russenduin heeft lang leeggestaan, tot het in de jaren dertig werd gekocht door de stichting Bio-vacantieoord. De vakantiekolonie, met gymzaal en zwembad, werd in 1933 geopend. De toren is al van verre te zien, die werd tijdens de Duitse bezetting verhoogd om te dienen als radio- en uitzichttoren. Mochten de bleekneusjes weleens helemaal daarbovenin komen om uit te kijken over de duinen en zee? Als u zich aanmeldt voor een bezichtiging bij Huize Glory kunt u dat in ieder geval wel doen. Of u kunt hier een kopje koffie drinken en de grotendeels intacte binnenkant bewonderen. Het is nu een hotel restaurant, en sinds de jaren zeventig in handen van de Stichting Verenigingskerk Van Nederland, de volgers van de Koreaanse dominee Sun Myung Moon. Zij waren het die het pand de naam Huize Glory gaven. Sommige voormalige bleekneusjes kijken positief terug op hun tijd hier aan zee, op de hele dag met andere kinderen spelen in de buitenlucht. Ze verenigen zich in Facebookgroepen, ontmoeten elkaar om herinneringen op te halen en de liederen van toen nog eens te zingen (‘En je speelt de hele dag, ’k wou dat moeder dat eens zag, kom kind’ren naar bui-huiten’)’ Anderen vonden het een kwelling: te strenge leidsters, vellen op de melk en klonten in de pap, die je móést eten, en wekenlang vreselijke heimwee. Vanaf de jaren vijftig raakten de vakantiekolonies langzaam uit de mode. De strenge, groepsgerichte verzorging maakte plaats voor de behoeften van het individuele kind. Intussen werd Nederland welvarender, en was van ondervoede kinderen minder sprake. Uit een uitspraak van een van de voormalige bleekneusjes in een item van het NH nieuws blijkt hoezeer de tijden veranderd zijn: ‘Toen moest je aankomen, nu weet je niet meer hoe je het eraf moet krijgen.’||https://www.volkskrant.nl/mensen/treed-in-de-voetsporen-van-de-bleekneusjes-en-bezoek-de-vakantiekolonies-van-weleer~b84d04a6/
2022-07-21||Suse van Kleef is ‘chef bloody mary’ op haar vakantieadres||‘In het zwembad bij een enorm vakantiehuis op Mallorca. Ik ben hier vanmiddag heen gekomen vanuit Sardinië, en was heel even alleen in de stilte voor de storm tot de gekte hier losbarstte. Daarna sloten veertien vriendinnen aan. We kennen elkaar al zeventien jaar, uit onze studententijd in Amsterdam. Van onze groep is één vrouw vroeg overleden, twee zijn ernstig ziek geweest, en na al die jaren zijn er ongeveer 150 kinderen geboren. Dat we nog altijd zo bij elkaar komen, vind ik heel bijzonder. Sinds onze studententijd hebben we een gezamenlijke bankrekening waar we maandelijks een klein bedrag op storten, voor diners, en om ons jubileum te vieren, zoals nu op Mallorca. We hebben wekenlang Spotify-lijsten gevuld voor de ultieme vakantiesoundtrack, dus de voorpret zat er goed in. Omdat ik op doorreis was, en als eerste aankwam vandaag, mocht ik ook als eerste een kamer kiezen.’ ‘Ik heb een middelgrote kamer veroverd. Geen valse bescheidenheid hoor, ik vind dat de organisatoren van deze trip de grootste kamer verdienen.’ ‘Ik was daar met twee vriendinnen om tien dagen te eten, lezen en zwemmen. We hebben veel aan het strand gelegen, eerst in de hoofdstad Cagliari, echt een hele leuke stad, en daarna zijn we doorgereden naar het noorden, naar Santa Teresa Gallura, waar ze de meest schitterende ruige kusten hebben.’ ‘Haha, alsof ik voor de VVV van Sardinië werk, hè? Dat goed willen omschrijven is beroepsdeformatie vrees ik, een erfenis van mijn werk als Verenigd Koninkrijk-correspondent.’ ‘Ja, eigenlijk wel. Ik heb heel hard gewerkt en voelde dat ik even pauze nodig had. Ik kon precies in de dip na het reguliere voetbalseizoen drie weken vrij nemen, voordat ik weer terug moet om voor NOS de dagelijkse talkshow rond het EK Vrouwen te maken. Ik ben voor Sardinië nog een paar dagen in Londen geweest, toen Boris Johnson opeens weer een vertrouwensstemming aan z’n broek kreeg, en mijn telefoon roodgloeiend stond voor duiding op de radio en tv. Dat was wat minder ontspannend dan gehoopt, maar dat is het lot van een freelancer, natuurlijk. Op Sardinië was er gelukkig tijd om bij te komen.’ ‘Heel goed! Vroeger trok ik vaak op de bonnefooi al backpackend door avontuurlijke landen zoals Panama. Maar hoe meer ik werk, hoe meer vakantie vooral uitrusten is geworden. Waarbij ik met mezelf afspreek dat ik Twitter niet open en mijn telefoon buiten handbereik laat op grote delen van de dag. Daar moet ik mezelf dan echt even toe zetten. Maar na een paar dagen kan ik me er helemaal aan overgeven, aan het Grote Niksdoen.’ ‘Drie uur lang lunchen! Nee wacht, dat doe ik op vrije dagen in Nederland ook. Wat ik echt vakantieachtig vind is om twee keer per dag pasta te eten, en als ik op vakantie aan zee ben, word ik extra ambitieus. Dan moet een van die twee pasta’s een spaghetti vongole zijn. Ik stel graag haalbare doelen, dat houdt het leven leuk.’ ‘Op Sardinië had ik een koude douche, toen miste ik mijn eigen douche, of welke willekeurige warme douche. Maar nee joh, ik ben het gewend om veel van huis te zijn, om overal en nergens snel te landen en me thuis te voelen.’ ‘Dat waren ooit allemaal hockeymeiden, dus dat sportieve hebben we wel gemeen. Maar ik denk dat een balletje overgooien in het zwembad het meest sportieve wordt. O, en we gaan suppen, dat heb ik op Sardinië ook gedaan. Vijf dagen spierpijn van gehad. En uitgaan is de komende dagen ook een belangrijke activiteit. Ik ben benoemd als hoofdverantwoordelijke van het bloody mary-station, begreep ik.’ ‘De tijd hebben voor echt goede gesprekken. In onze studententijd waren we meerdere keren per week bij elkaar, maar daarna zijn we natuurlijk allemaal uitgewaaierd. Ik heb zin in de tijd die we nu voor elkaar maken: eerst gaan we allemaal keihard door elkaar heen schreeuwen, en daarna is er ook nog tijd voor een ander soort gesprek. Ik begeef me in een roedel van vijftien nogal grappige vrouwen, dus dat wordt zonder stem en met spierpijn van het lachen weer naar huis teruggaan.’||https://www.volkskrant.nl/mensen/suse-van-kleef-is-chef-bloody-mary-op-haar-vakantieadres~b11ddf9e/
2022-07-21||Hopper bepaalde het beeld van films die beeldbepalend waren voor Amerika, zoals ‘Psycho’||Het is een verleiding die maar weinig regisseurs kunnen weerstaan. Maak je een film over eenzaamheid en isolatie? Over wat resteert van de Amerikaanse droom als je iets verder krabt dan de oppervlakte? Hup, leentjebuur spelen bij schilder Edward Hopper (1882-1967). Hij kan al die dingen laten zien als geen ander, in een enkel beeld. Hoeveel filmpersonages hebben door hem niet triestig ’s nachts aan een bar van een diner gezeten, van buitenaf via het raam gefilmd, zoals zijn beroemdste schilderij Nighthawks? Mensen die eenzaam in hun appartementjes zitten, verlaten benzinestations: Hoppers schilderijen zouden allemaal stills kunnen zijn uit één lange film over Amerika, schreef de Duitse regisseur Wim Wenders (Paris, Texas), die minutieus naar Hoppers werk keek om zijn Amerika vorm te geven. Zijn vakgenoot Antonioni liet zich door de kunstenaar inspireren, net als David Lynch en verder iedereen die ooit een film of televisieserie maakte over tobberige huis- of kantoorvrouwen in de jaren vijftig. Hopper bepaalde het beeld van films die beeldbepalend waren voor Amerika. De regisseur die het meest verwant was aan Hopper is Alfred Hitchcock. Allebei dol op gluren naar personages die op het oog gewoon een beetje achter het raam zitten, terwijl er ondertussen iets dreigt of zindert. Wat, dat ligt aan de al dan niet perverse fantasie van de kijker. Misschien. Zie Norman Bates maar als een personage uit een Hopper-schilderij, gaf Psycho-scenarist Joseph Stefano mee aan acteur Anthony Perkins. Als motelhouder, voyeur en moederskindje hangt hij ook maar wat rond en is hij precies zo eenzaam, geïsoleerd en gevangen. Het Victoriaanse huis waarin hij woont, baseerde Hitchcock op House by the Railroad (1925). Bij Hopper tekent het huis zich eenzaam af tegen een blauwe lucht; het is het wit, badend in gelig zonlicht, met een slagschaduw die precies over de entree valt. Een huis met een persoonlijkheid. Is het verlaten? Vergane glorie door de komst van die rails die het beeld horizontaal doorsnijden? Het huis in Psycho is ook geïsoleerd door de vooruitgang: door een nieuwe snelweg komen er geen mensen meer langs. Het is donkerkleurig, maar de gelijkenis is treffend: Hitchcock filmt het vanuit dezelfde hoek, het heeft dezelfde vorm, hetzelfde portiek en ligt er net zo eenzaam bij. En net als Hoppers huis is het een personage op zichzelf – een duistere schaduw in de striemende regen of tegen jagende wolkenluchten, die uittorent boven het horizontale motel ervoor, zoals Normans moeder een grote onheilspellende aanwezigheid is in de film. Als je Psycho eenmaal hebt gezien, kun je dat huis van Hopper al helemaal niet meer vertrouwen. In zonlicht voelt het vals veilig. Volgens de overlevering was Hopper ‘gevleid’ dat Hitchcock zijn huis gebruikte. Hij was sowieso een enorme filmfan en liet zich op zijn beurt graag inspireren door de cinema. Een intrigerend idee, dat Hopper naar Hitchcock-films keek. Dat Hitchcock Hoppers schilderijen bestudeerde in het MoMa. Dat ze elkaars lichtinval, lijnenspel en kadrering zagen. Dat er een ongrijpbare wisselwerking is tussen die twee mensen die zo’n enorme invloed hebben gehad op de manier waarop Amerika wordt verbeeld.||https://www.volkskrant.nl/cultuur-media/hopper-bepaalde-het-beeld-van-films-die-beeldbepalend-waren-voor-amerika-zoals-psycho~b0baf8c7/
2022-07-21||Neopunker Abel van Gijlswijk is de stem van een nieuwe protestgeneratie, maar heeft ook niet alle antwoorden||Opgetogen deelt Abel van Gijlswijk (31) wat hij in gedachten heeft als het begin van de theatervoorstelling waarmee hij na de zomer op tournee gaat. Hij heeft nog geen idee of het productiegewijs mogelijk is, maar als je het hem nu vraagt, komt hij tegen die tijd naakt vanuit het plafond het podium op gevallen, roept ‘Kanker!’, krabbelt overeind en begint een verhandeling over zijn favoriete krachtterm. Hij leest een stukje voor vanaf zijn laptopscherm: ‘Je moet toegeven: de combinatie van klanken is ongeëvenaard. Hoe die twee ‘k’s’ via een bruggetje van ‘an’ kankerhard uitklappen op de ‘r’ is echt té sick. Zo hard, bijna fysiek hard. Puur afgaand op de klank zou het woord bijna niets anders kunnen betekenen dan de meest afgrijselijke ziekte die een mens zich kan voorstellen. Maar toch is het woord niet de ziekte, zoals de kaart niet het gebied is. Anders dan bij andere verschrikkelijke woorden, ik noem een n-woord, is het woord kanker niet bedacht om te kwetsen of te kleineren. Het is bedacht om een ziekte aan te duiden, van die medische shit. Een ziekte die allesbehalve discrimineert trouwens; kanker haat alle mensen evenveel en is daarmee iets wat ons juist bindt als mensheid.’ Mensen die vinden dat je niet met kanker mag schelden omdat ze iemand hebben verloren aan de ziekte, vergeten volgens hem dat kanker niemand spaart, en dat zijn relatie met de ziekte daarom onmogelijk zwaarder of lichter kan zijn – ook hij is zijn vader aan kanker kwijtgeraakt. ‘Voor mij is het woord kanker gebruiken een manier om controle terug te nemen, om de macht van de ziekte – en in het verlengde daarvan de dood – over mij te minimaliseren.’ Het belooft een voorstelling te worden die verder vooral in het teken staat van een ander k-woord dat Van Gijlswijk voor in de mond heeft liggen, en waarmee hij als voorman van de populaire punkband Hang Youth een oeuvre aan het opbouwen is: kapitalisme en alle ongenoegens die daaruit voortkomen en de zoektocht naar een alternatief. Hij richtte Hang Youth al in 2015 op, met jeugdvrienden Kaj Bos, Nout Kooij en Ben Kraak. Maar pas twee jaar geleden raakte de groep echt op stoom met serieuze maar ook humoristische, maatschappijkritische nummers die zelden langer dan een minuut duren. Ze hebben hoofdlettertitels als DE MODEINDUSTRIE KAN DE KLERE KRIJGEN, VROUWEN VERDIENEN OOK EEN KANS OM CORRUPTE LEIDERS TE ZIJN, SHELL IS EEN PRIMA BEDRIJF (ALS IK DE WEBSITE MAG GELOVEN), LEG DE ZUIDAS IN DE AS en IK GEEF EEN NIER VOOR GEEN RUTTE VIER. NRC bracht vorig jaar een vijfsterrenrecensie van een optreden in Paradiso, op de dag dat de najaarslockdown begon. ‘Hang Youth heeft geen boodschap, Hang Youth ís een boodschap. Van hun teksten tot de manier van optreden en hun gedrag op sociale media, alles staat in dienst van verzet.’ Vorige zomer konden door corona alleen optredens doorgaan tijdens een wegblokkade op de ­Zuidas in Amsterdam door Extinction Rebellion en bij het Woonprotest in het Amsterdamse Westerpark. Nu gebeurt het wél allemaal: de band speelt op festivals als Pinkpop, Down The Rabbit Hole en Lowlands en in de grote en kleinere popzalen, waar hun overwegend jonge fans eindelijk ‘Je komt erachter wat vrijheid is, in de armen van een fascist’ kunnen meezingen, en om te beginnen altijd de eerste regel van het nummer Belastingdienst: ‘Ik snap wel dat het bestaat, maar het is gewoon kankerkrom geregeld’. ‘De belangrijkste band van Nederland-tour’ voor 2023 is al aangekondigd. Maar eerst is er dus nog Abel van Gijlswijks theatershow, die de naam AABZ ’22 Tour: Rebranding Anarchisme heeft gekregen en aan de man wordt gebracht met een uitspraak van Henny Vrienten over hem in het VPRO-programma On Stage: ‘Abel heeft iets wat wij allemaal zo’n beetje zijn kwijtgeraakt: vechtlust en een wakkere kijk op de samenleving.’ Nog één citaat dan, van Pepijn Lanen van De Jeugd van Tegenwoordig, met wie Van Gijlswijk hiphoplabel Burning Fik runt: ‘Punker dan dit krijg je het niet in die stoffige hut van je.’ De première van het theaterprogramma is in oktober in De Kleine Komedie, Amsterdam. Het is begin maart als Van Gijlswijk over zijn plannen vertelt. De afgelopen dagen heeft hij aan een script gewerkt met regisseur Jan Hulst, die onder andere samen met schrijver en acteur Jim Deddes de absurdistische serie Joardy Season maakt. Ze hebben al besloten dat de show niet langer dan een uur gaat duren, een lengte die aanvoelt als het theaterequivalent van een Hang Youth-nummer. Van Gijlswijk: ‘Het moet gewoon in een uur kunnen. Don’t bore us, get to the chorus. Schrappen is leuk. Ik ben er goed in, in ieder geval. De keerzijde is soms wel dat er niks overblijft.’ Er is deze ochtend ook een cameraploeg van het tv-programma VPRO Tegenlicht aanwezig. Die maakt opnamen voor een aflevering die geheel in het teken staat van wat regisseur Kees Brouwer ‘het betoog van Abel’ noemt: zijn verhaal over kapitalisme als een onbewuste ideologie die alleen bestaat bij de gratie van ons geloof erin, een geloof waaraan we ons nauwelijks kunnen onttrekken, en wat Hang Youth daar als ‘stem van een generatie’ en ‘harmonie van de protestbeweging’ over te melden heeft. Op tafel in theater Het Zonnehuis in Amsterdam liggen peuken, een bakje blauwe bessen, lange vloei en een stapel boeken. Bovenop The Hero with a Thousand Faces van mytholoog Joseph Campbell, daaronder Aldus sprak Zarathoestra van Friedrich Nietzsche. Jan Hulst: ‘We hebben nog even gespeeld met de gedachte om de show Aldus sprak Abel van Gijlswijk te noemen. Want dat is nu een beetje het idee: Abel die de mensen komt uitleggen hoe het zit, in de hoedanigheid van een goeroe die geen goeroe wil zijn. De hele boodschap van Abel is: alsjeblieft, denk zelf na. De ironie is dat mensen dat kennelijk van hem moeten horen.’ Van Gijlswijk: ‘Want wat er dus gebeurt wanneer je je politiek uitspreekt, is dat veel mensen jou over van alles gaan raadplegen. Die mensen verwachten dat je overal een antwoord op hebt. Ik krijg op Instagram berichten met alleen de tekst: ‘Mening over situatie in Oekraïne?’ Maar echt de hele fucking tijd, over letterlijk álles. Van persoonlijke dingen tot een of ander bedrijf dat iets verkeerd heeft gedaan, of ik dat kan helpen oplossen. En verzoeken of ik me wil uitspreken voor – ik noem maar even iets – transrechten in West-Papoea.’ Het was niet Van Gijlswijk zelf die op het idee kwam om een theatervariant van die dynamiek te maken, producent Thomas Bruining benaderde hem. Van Gijlswijk: ‘Aanvankelijk dacht ik: hell no, ik heb daar echt niks te zoeken, ik haat het theater. Theater is gewoon zo’n dóós, weet je wel.’ Zet een stemmetje op: ‘Ga maar lekker zitten, kijk maar lekker naar het kunstje dat wordt opgevoerd, drink nog een wijntje met alle andere witte mensen, en dan weer optiefen.’ Daarna: ‘Het enge aan die gesubsidieerde theaters, en ook poppodia, vind ik dat het de plekken zijn waar cultuur moet plaatsvinden. Zo van: tussen deze vier muren is cultuur en mag alles, hier kunnen we lekker gek doen, en daarbuiten doen we normaal. Maar eigenlijk krijgt de betekenis van kunst daar pas vorm. De ideeën moeten zich een weg naar buiten banen.’ Hij heeft zich al voorgenomen dat hij geen slotapplaus gaat afwachten. ‘Er moet zoveel gezegd zijn en zoveel geprikkeld zijn, dat je onmogelijk de zaal kunt verlaten terwijl je op je telefoon alweer de Uber naar huis aan het regelen bent.’ ‘Idealer denkt het publiek na afloop: fuck alle systemen. Of in ieder geval: goh, is dat waar wat hij zei? Ze kunnen ook tot een andere conclusie komen: nee, kapitalisme is top. Ook goed. Zolang je kapitalisme maar niet klakkeloos accepteert zonder dat je er ooit over hebt nagedacht.’ Begint hard te lachen: ‘Nou, en dan is het dus de bedoeling dat je met pijn in je hart tóch een T-shirt koopt bij de merchandisetafel.’ Drie maanden later zegt Van Gijlswijk op een terras in Amsterdam dat hij niet heeft gekeken naar de Tegenlicht-aflevering over hem, die in april is uitgezonden op NPO 2. ‘Ik kon het goed vinden met Kees, de regisseur, en ik begreep zijn bedoeling. Maar ik vind het ongemakkelijk als er een symbool van me wordt gemaakt. Het idee dat ik word gepresenteerd als ‘de stem van een generatie’, die vibe van ‘hij gaat het doen, hier is-ie’, daar word ik kankernaar van. ‘Sommige mensen willen dat graag horen denk ik: gelukkig, deze gast gaat het doen, dan hoef ik het niet meer te doen. Ik vind dat gemakzuchtig. Weet je hoeveel andere mensen op het moment ‘fuck this’ roepen? Het hele fucking punt is juist dat ik denk dat we moeten stoppen met sommige mensen bijzonderder maken dan andere mensen. ‘Je moet niet vergeten dat ik een ijdel mens ben dat het ook fijn vindt waardering te ontvangen, want dat zijn op een of andere manier al die vragen die ik op Instagram krijg natuurlijk ook. Maar ik vind het een eng idee dat mensen maar al te graag stoppen met zelf nadenken en een oplossing van alle problemen van mij verwachten.’ ‘Ja, je hebt waarschijnlijk wel gelijk. Ik heb over de meeste dingen geen flauw idee, dat is het gewoon. Ik kan me een algemene voorstelling maken van de stikstofproblematiek, als ik er even induik, maar dat is het. Hang Youth heeft een nummer Niks tofs aan stikstof. Laatst deelde onze drummer iets wat hij had gelezen over stikstof, en bleek het alweer veel complexer in elkaar te zitten dan ik veronderstelde. Ik begreep dat stikstof niet alleen maar slecht is. Dan denk ik dus: kanker, nu loop ik al maandenlang ‘Niks tofs aan stikstof’ te schreeuwen.’ Van Gijlswijk is nogal hoorbaar geboren en getogen in Amsterdam. Zijn vader deed ‘iets wiskundigs’ bij een bank, zijn moeder werkte op de afdeling administratie van de middelbare school waar hij naartoe ging en waar hij een grondige hekel aan had. ‘Ik vond het leuk dat er andere kinderen waren, maar het onderwijs zelf haatte ik. Het idee dat je de hele tijd wordt getest. Ik voel nu nog mijn weerstand van op mijn kamer zitten met zo’n boek als ik weer iets oninteressants uit mijn hoofd moest leren.’ Hij werkte als redacteur bij Noisey, de muziektak van Vice. Zijn opleiding grafisch ontwerpen aan de kunstacademie in Zwolle maakte hij niet af. Zo veralgemeniseert hij de fase na de middelbare school: ‘Eerst ga je heel lang blowen en een beetje rellen, met je matties op boevenpad, hangen in de stad. Als tiener ben je boos, daarna word je onverschillig, en daarna word je betrokken – ik in ieder geval wel. ‘Het rellen is op een gegeven moment wel een beetje klaar, en dan denk je: oké, dit is het blijkbaar, zo werkt het leven, het is een beetje kut, maar ik heb er vrede mee en alles wat ik er kut aan vind, ga ik er dan in het weekend wel uitdrinken. ‘Zo onverschillig leven veel mensen hun leven, ben ik bang. Maar dat hele ‘zo werkt het nu eenmaal’ weigerde ik te geloven. Dat kán gewoon niet, dat is gewoon gelul.’ Het inzicht dat hij vervolgens opdeed, gegoten in een Hang Youth-titel: Je haat geen maandag, je haat kapitalisme. Sindsdien zoekt hij naar woorden om op een begrijpelijke manier aan anderen uit te leggen hoe het kwartje voor hem viel, wat daarvoor nodig was. ‘Ik lees er veel over, maar academisch gelul is niet voor iedereen weggelegd. Er is niet één magisch woord waarmee ik dat kan overbrengen, maar ik geloof wel dat het zin heeft om te zoeken naar een manier om het te delen.’ Grijnst: ‘En om af en toe de manier waarop Volkskrant Magazine over mode schrijft af te zeiken op Instagram.’ ‘Ik ben koppig en ook een tikkeltje arrogant, dus ik heb al snel het idee: jij hebt er een boek over geschreven, en dan? Daarmee gaan de wappies de fout in. Die denken: jij hebt ervoor gestudeerd, maar ik heb Google, fuck you, ik heb net zoveel gelijk als jij. Zo zat ik er zelf ook een hele tijd in. ‘Het kost moeite om je echt in dingen te verdiepen, en er hangt een elitaire zweem omheen. Het is makkelijker om te geloven dat je het zelf ook wel kunt uitvinden en dat iemand anders zich beter waant dan jij. Maar wetenschappers zijn niet beter dan jij, ze hebben gewoon meer tijd aan dit onderwerp gespendeerd, dus misschien is het interessant om die kennis serieus te nemen. ‘Als jouw belangrijke punt over een of ander virus gaat, dan moet je daar wel eerst heel veel shit van afweten voordat je er echt iets over kunt zeggen. Ik zou daar nooit iets over durven zeggen.’ ‘Kapitalisme gaat eigenlijk over iets waar ik als creatief persoon veel van afweet. Het gaat in de basis over verhalen die we elkaar vertellen om de realiteit behapbaar te maken. Het is een bouwsel van afspraken over de wereld om ons heen waarmee we producten en dingen laden met betekenissen die ze van zichzelf niet hebben. ‘Jezelf daarin verdiepen is volgens mij een traject dat nooit stopt en steeds om vernieuwing vraagt. Daarom vind ik het naar als andere mensen mijn mening belangrijk vinden. Ik weet het ook niet, maar we zijn het aan het ontdekken, toch, met z’n allen? Wij moeten dat doen. Het is een fascistische gedachte om te hopen dat er iemand is die het antwoord heeft. ‘Je ziet nu op Instagram ook allemaal van die gasten met een messiascomplex die een slaatje slaan uit diezelfde dynamiek. Iemand die een keer een mazzeltje heeft gehad op de beurs is meteen een beleggingsgoeroe, iemand die heeft geleerd hoe je rustig kunt worden door ademen wordt ademhalingscoach. ‘Je kunt tegenwoordig heel rijk worden als je die shit naar je hoofd laat stijgen: alles wat ik bedenk is belangrijk, ik moet iedereen mijn ochtendroutine vertellen want zo ben ik succesvol geworden. Het idee dat ikzelf zou gaan geloven dat ik belangrijker ben dan iemand anders, vind ik net zo eng als een fascist die boreale mensen belangrijker vindt dan non-boreale.’ ‘Dat vond ik een groot compliment. Omdat het niet zozeer over ons gaat, maar over de art. Dat je dus blijkbaar iets kunt overbrengen in zo’n betonnen hok – oké, Paradiso voelt wel anders, maar alsnog is het een plek waarover mensen zeggen: ‘Hier moet cultuur gebeuren.’ ‘Heel veel kunst gaat over individuele gevoelens. Onze shit gaat meer over collectieve gevoelens. Als daarvan een fysieke manifestatie plaatsvindt in Paradiso is dat fucking sick. Kunst is een ideeënbusiness, en dan is business een kutwoord, want dat klinkt alsof we het verkopen. Dat is denk ik niet eens het geval.’ ‘Ik zou het gratis doen als de rest van de wereld het ook gratis deed. Tot die tijd heb ik niet echt een keuze, want ik moet boodschappen doen, mijn huur betalen en al die shit. Wat ik bedoel: het verzet van Hang Youth is een verzet op ideeënniveau.’ Hij vertelt over chatplatform Discord, waar Hang Youth-fans inhoudelijke discussies voeren over onderwerpen die de band aansnijdt. ‘Er zitten iets van zevenhonderd mensen op, niet allemaal even actief waarschijnlijk. Het begon aan het begin van corona als een soort boekenclub, ik had op Instagram een boek aangeraden. Het zou zomaar eens Kapitalistisch realisme van Mark Fisher kunnen zijn – ik heb het voorwoord geschreven bij de Nederlandse vertaling. Die community is snel heel hecht geworden. Iedere avond zitten kids er te webcammen en spelletjes te spelen met elkaar. ‘Ik vind natuurlijk niet dat iedereen ook maar een kritische band moet beginnen, iedereen verdiept zich op zijn eigen manier. Het gaat meer over een manier van denken waarvan ik hoop dat ze die meenemen. Bizar kritisch. Tot op het bot. Als iemand iets zegt, op het nieuws of aan een terrastafel verderop, vooral als het iemand met autoriteit is, dat je dan denkt: wacht eens even, in wat jij nu zegt, zitten al drie aannamen. Waar komen die vandaan?’ Zoals hij het in Tegenlicht verwoordde: ‘Als we al die Hang Youth-fans nou kunnen bewapenen met het bewustzijn van kapitalistisch realisme; alleen dat al zou echt superveel uitmaken.’ ‘Ik vond het heel leuk om op Pinkpop te spelen, ook al is het in essentie een walgelijk commercieel feest. Dat zit mij niet in de weg om een topdag te hebben. We hebben met de band al vroeg de knoop doorgehakt: als we op zo’n groot festival kunnen spelen, dan moeten we dat doen. Ten eerste omdat we het gewoon kankerleuk vinden en het een jongensdroom is. Een reden om het niet te doen zou zijn dat het niet strookt met onze idealen, maar ik vind niet dat dat opgaat in het geval van kunst. ‘Ik denk dat het waardevol is om een grote tent op Pinkpop ‘Leg de Zuidas in de as’ te laten zingen. En ik denk dat daar een power loskwam die anders niet was losgekomen. Al is er maar één iemand die de vonk voelde, bij wie op dat moment het licht uit zijn hoofd kwam. Prima als wij dan de kankerlijers van de antikapitalistische beweging zijn die geboekt worden door Mojo en op Pinkpop staan.’ Als het over deze principekwestie gaat, verwijst hij graag naar de Sloveense denker Slavoj Žižek. Die schrijft in Als een dief op klaarlichte dag dat revoluties alleen maar mogelijk zijn tegen de achtergrond van hun eigen onmogelijkheid, en dat de antikapitalistische strijd uitsluitend effectief is ‘als ze de instrumenten van haar nederlaag tot haar wapen maakt’. Daar kan hij zich in vinden. ‘Principes zijn goed, ideeën zijn goed, maar het moet niet dogmatisch worden. Het enige dogma van bijvoorbeeld de klimaatbeweging zou moeten zijn: we moeten het klimaat redden, nú. Het schiet niet op als we elkaar de maat gaan nemen op inconsistent gedrag. Een mens kan niet honderd procent principieel zijn in een kapitalistisch systeem. Dat bestaat niet, en ik vind dat je dat maar beter kunt erkennen. Je kunt je er wel bewust van zijn. Zo van: nou, daar ga ik weer naar de Albert Heijn, het moet maar, maar ik vind het wel kut.’ ‘Eerst ben je vier mongolen in een schuur, op een gegeven moment ben je vier mongolen op Pinkpop. Onze positie als band is veranderd, dus we moeten nadenken over verhalen die we in die nieuwe context kunnen plaatsen, wat vanuit die positie nú belangrijk is om te zeggen. De kunst is om de boodschap in essentie hetzelfde te houden, verder uit te bouwen en tegelijkertijd bij meer mensen terecht te laten komen, zonder een inwisselbaar symbool te worden voor die boodschap.’ ‘En het kan natuurlijk zijn dat het nuttigste wat ik kan doen is: wél dat symbool zijn. Andere mensen zullen het vast nodig blijven vinden om het zo te benoemen, maar ik weiger het daarmee eens te zijn.’ Lacht hard: ‘Ik weiger te stoppen met het zijn van een complex mens dat leeft in een complexe wereld, net als iedereen. Snap je?’ De witte broek en blouse zijn van het New Yorkse label Vaquera, waarvan alles oversized, over de top, uniseks en ‘geil’ is, aldus Van Gijlswijk. Zijn cowboyhoed komt uit een winkel in Nashville. De patches op de broek zette Abel er zelf op, hij wil deze broek dragen op Lowlands. De twee merken zijn volgens Van Gijlswijk een ‘statement tegen het kapitalisme’. Skelet: de ‘Adidas’-jurk is van Yohji Yamamoto, gevonden op de vrouwenafdeling, waar volgens Van Gijlswijk uniseks-kleding steevast terechtkomt. Skelettrui: Vaquera. Paddestoel: rok door Join Collective Clothes van Anouk Beckers, rokdelen: Alia Mascia (links) en Hanna van der Meer. Gele hoedje: Van vriendin en modeontwerper Marianna Ladreyt, ze ontwerpt en maakt kleding en accessoires in Parijs. Turquoise-bril: van het Koreaanse merk Gentle Monster, cowboylaarzen: van slangenleer uit Nashville. Metallica-shirt: tweedehands.||https://www.volkskrant.nl/cultuur-media/neopunker-abel-van-gijlswijk-is-de-stem-van-een-nieuwe-protestgeneratie-maar-heeft-ook-niet-alle-antwoorden~b0c538e4/
2022-07-21||De vloer aanvegen met de minkukels: tien jaar na de dood van Gerrit Komrij lijkt de noodzakelijke polemiek verdwenen||‘Gevraagd: schrijvers om de machtigen te trappen, om al diegenen die in hun gekostumeerde waanzin over uw en mijn leven beschikken de stuipen op het lijf te jagen, vierentwintig uur per dag, schrijvers om overal de schijn te doorzien, vijfentwintig uur per dag, om rond zich heen te speuren met twaalf maal twaalf ogen, en om te schrijven, niet in wartaal, niet met de schaar, de kwast en de lijmstok, en ook niet met de achteraf-geestigheid, met de twee-honden-vechten-om-een-been-en-de-derde-loopt-ermee-heen-humor die zo goedkoop, zo ongevaarlijk en zo onuitroeibaar Nederlands is.’ Deze oproep deed Gerrit Komrij – die tien jaar geleden overleed – in zijn bundel Papieren tijgers uit 1978. Het was een oproep waaraan één man het best gehoor kon geven: hijzelf. Als een Don Quichot van de pen trok hij met flonkerend floret ten strijde tegen al de Hollandse molens van schrijvers, politici, kunstenaars, televisiemakers, architecten, gelovigen, minkukels en stuntelaars – en liet een spoor van vernieling achter. Hij was een lieflijke houwdegen. Onze sierlijkste polemist. Polemiek – póleméo betekent oorlog voeren – is een noodzakelijk kwaad. Vlammende kritiek houdt de letteren levend en behoedt ons voor gezapigheid. De polemist houdt grote schoonmaak, spoelt de augiasstal van de literatuur schoon van alle drek. ‘Eerst moet je het vuil keren, de weg vrijmaken, wieden, op zondagmorgen als het Leger des Heils achter ze aanlopen om ze te bekeren’, zei Komrij. ‘Ik ben eigenlijk de meest onbaatzuchtige literator van de 20ste eeuw in de Nederlandse literatuur.’ Komrijs polemieken staan in een lange vaderlandse traditie. Hij kende de stukken van Conrad Busken Huet, de beul uit Haarlem, de meestgevreesde literair criticus van de 19de eeuw, als zijn broekzak. Hij was schoolgegaan bij Multatuli, die schreef: ‘Er bestaat geen land waar buiten de museeën zoveel mummiën te zien zijn als in Nederland.’ In een agendaatje van 1957 hield Gerrit, 13 jaar pas, in navolging van de scheldkritieken van Lodewijk van Deyssel, een lijst van scheldwoorden bij. Later beschouwde hij, net als E. du Perron, een slecht boek als een persoonlijke belediging en stuurde een belediging terug. Bovenal nam hij een voorbeeld aan de even geestige als agressieve wijze waarop W.F. Hermans na de Tweede Wereldoorlog zijn minder begaafde collega’s op hun tekortkomingen wees. ‘De meeste kritiek lijkt nu eenmaal op sneeuwruimen’, schreef Hermans in Mandarijnen op zwavelzuur, ‘er verdwijnt alleen mee wat vanzelf ook wel verdwijnen zou.’ Behoren papieren tijgers tot een uitstervend ras? Er verschijnen in kranten en tijdschriften nauwelijks nog columns en essays waarnaar met angst, beven en een gezonde dosis leedvermaak wordt uitgekeken. De zeldzame polemische talenten richten zich, als ze eenmaal ruimte voor zichzelf hebben gemaakt, op hun eigen scheppende werk. Ilja Leonard Pfeijffer hing als poëziecriticus de reputaties van Rutger Kopland en Cees Nooteboom aan de haak en schrijft nu als een tweede Thomas Mann romans van Europese allure. Arnon Grunberg veegde in zijn jonge jaren met een aantal gevestigde schrijvers de vloer aan. In ‘Yasha’, zijn column in de VPRO Gids, merkte hij op dat Jeroen Brouwers schreef ‘als een tampon’. Onlangs verbaasde hij zich in zijn column op Instagram over het feit dat Brouwers in de necrologieën werd geprezen als groot polemist. Grunberg citeerde uit het beruchte pamflet De nieuwe Revisor uit 1979, waarin Brouwers een hele generatie realistische jonge schrijvers de nek om wilde draaien. ‘Ik moet even een paar kindertjes de strot dichtknijpen.’ Brouwers schreef: ‘Kome er opnieuw: schoonheid, kome er opnieuw: properheid.’ Daarop concludeerde Grunberg: ‘Is dit polemiek, dan is iedere dominee een begenadigd polemist. De preek, die het hoogste in de kunst zou zijn, een zeer Nederlands misverstand.’ Van echte literaire polemiek, van pennenstrijd op het scherp van de snede, is geen sprake meer. In de huidige, verstikkende tijd van wederzijdse cultuuroorlogen wordt vooral hartgrondig gezwegen. Het is de vraag of dat gezond is. ‘Een safe space horen de letteren niet te zijn’, stelde Hans Maarten van den Brink onlangs in NRC. Hij verbaasde zich, onder andere, over het ontbreken van kritische stukken over het afzeggen van de huldiging van de Prijs der Nederlandse Letteren voor Astrid Roemer nadat zij een lans had gebroken voor Desi Bouterse. En over de steriele stilte onder schrijvers nadat Marieke Lucas Rijneveld zich gedwongen had gezien de opdracht terug te geven voor het vertalen van het gedicht The Hill We Climb, waarmee Amanda Gorman zo’n indruk had gemaakt bij de inauguratie van de Amerikaanse president Biden. De uitgever had volgens critici de kans moeten grijpen om een zwarte spokenworddichter voor de vertaling te vragen. ‘Smetvrees’, vond Van den Brink, ‘is niet goed voor het immuunsysteem. Inteelt leidt tot onvruchtbaarheid. En engagement dat zich beperkt tot het soevereine eigen kringetje, tot reservaten die op den duur toch tegen elkaar ten strijde trekken, bijvoorbeeld in een onheilige alliantie met de overheid.’ Gerrit Komrij wist wel raad met de literaire tuinkabouters van zijn tijd. Hij beschikte over het dwarse karakter, het intellectuele gewicht, het lef en de wapens om het slagveld te betreden en de strijd aan te gaan. ‘Een schrijver zit nooit zonder werk’, vond hij. ‘Aan zijn nu eens zachtaardige, dan weer hardhandige schermutselingen met de idioterieën en infantiliteiten van de mens komt nooit een einde.’ In 1968 – 24 jaar jong – betrad hij het slagveld van de literatuur met een dichtbundel: Maagdenburgse halve bollen en andere gedichten. Hij bracht een schok teweeg in de door de experimentelen en Vijftigers gedomineerde poëzie. Komrijs gedichten waren vormvast, ze rijmden, ritselden van de verwijzingen, waren oprecht ironisch en explodeerden in de laatste regel. In de kranten werd Komrij versleten voor een conservatieve rijmelaar en romanticus, een uit het graf herrezen Piet Paaltjens. Het stemde hem moedeloos. ‘Die Piet Paaltjens, daar word ik kotsmisselijk van’, zei hij tegen een journalist. Maar het haalde niets uit. Boven het interview stond: ‘Nieuwe Piet Paaltjens onder ons opgestaan’. Ad den Besten, protestantse literatuurpaus, schreef in februari 1969 in het literaire tijdschrift Wending: ‘Gerrit Komrij’s Maagdenburgse halve bollen en andere gedichten bevatten voornamelijk diens in grollen verpakte weerzin tegen het leven.’ Den Besten sprak schande van het ‘wansmakelijke vocabularium’ van de jonge dichter. Komrij zat niet stil terwijl hij geschoren werd. Hij eerde deze ‘makelaar in christelijke verzen en anderszins gevoelvolle rommelzooi’, als dank voor de recensie met een kwatrijn: Oh, Den Besten, Poelhekke zonder benul,Brenger van Esso’s Dichtersomnibus,Prullencollectioneur en grote lulMet poëzieballen vol windroospus! Over Komrijs tweede bundel, Alle vlees is als gras of Het knekelhuis op de dodenakker, schreef Jan van der Vegt in NRC: ‘Komrij produceert een grauwe meligheid, klef en ongaar, die je na één hap al de keel gaat uithangen.’ Op basis van dit oordeel concludeerde Komrijs uitgever Theo Sontrop dat Van der Vegt de bundel kennelijk had opgegeten. De recensie was zo negatief, dat Sontrop die liet afdrukken als aanprijzing in advertenties en op de flaptekst van de herdrukken. Komrij beschouwde de bespreking als een compliment. Als hij de straat opging, droeg hij het opgevouwen krantenartikel als pochet in zijn borstzak. ‘Toen ik de titel van de dichtbundel van Gerrit Komrij las, Ik heb Goddank twee goede longen, vreesde ik het ergste’, schreef J. Bernlef in Algemeen Dagblad van 5 februari 1972. ‘Dat zal wel grappig zijn, dacht ik, het boekske openslaand. En jawel hoor, de titel dekte de inhoud volkomen. Je zou zelfs kunnen zeggen dat Komrij echt lollige gedichten schrijft. Je moet natuurlijk van studentenlol houden. Want wat heeft Gerrit gedaan? Expres slecht geschreven in een stijl die ook al expres ouderwets is. ‘Archaïserend’ zou Komrij zeggen, die een echte erudiet schijnt te zijn.’ Vanaf dat moment werd Bernlef ten tonele gevoerd als Komrij in zijn stukken een minkukelende schrijver nodig had. ‘Bernlef is een oeuvre van een kilo gebouwd op een vondst van een ons. (Is dát niet leuk?)’ Met het werk van J. Bernlef, vond hij, teistert men de vuilnisman. ‘Ik vind het fijn dat mensen mij onheus bejegenen’, zei Komrij tegen de fameuze interviewer Bibeb. ‘Ik zal ze net zo lang achtervolgen tot ze maagzweren krijgen en hun doodskist verkiezen boven hun wandelen hier op aarde.’ In het allereerste interview dat Gerrit Komrij ooit gaf, in 1968 aan Lidy van Marissing in de Volkskrant, zei hij nog dat het schrijven van literaire kritieken hem een doembeeld leek. ‘Ik ben overigens corrupt genoeg om volgend jaar vergeten te zijn wat ik dit jaar heb gezegd.’ Dat bleek. Toen hoofdredacteur Rinus Ferdinandusse van Vrij Nederland Komrij vroeg om voor 75 gulden per stuk elke week een recensie te schrijven over een Nederlands boek, stemde hij meteen toe. In die tijd bestond de fine fleur van de literaire kritiek uit hoffelijke heren, zoals Kees Fens, K.L. Poll (‘de sokophouder van de Nederlandse literatuur’), Alfred Kossmann en Pierre H. Dubois. Die schreven geen onvertogen woord. Komrij bracht licht, leven en roekeloosheid in dat loodzware bedrijf. Gretig scheurde hij reputaties aan flarden. Sybren Polet noemde hij ‘een als kamper ui vermomde lakei’, zijn boeken ‘onverteerbare brokken die geen hond door zijn strot kan krijgen’. Huub Oosterhuis werd genadeloos afgeserveerd als ‘de copywriter van de firma Christus & Co’. In de recensie van Satan ontmaskerd van Hans Plomp schreef Komrij: ‘De echte, goeie criticus (ik denk daarbij dus vooral aan mezelf) is een zure, slecht in het pak zittende tobber die door tijdgenoot en nageslacht gelijkelijk verguisd wordt. [..] De criticus rolt zich als een goddelijk varken in afzichtelijk proza, en kwijlt bij iedere misgeboorte. Het grote miskent hij, en de zwakkelingen trapt hij terug in de vergetelheid. O zeker, hij gaat zelfs naar béd met slechte boeken!’ Op Komrijs pak viel niets aan te merken. Hij schreed het liefst als Louis Couperus in roze zijden kamerjas door zijn bibliotheek en vertoonde zich buiten nimmer zonder stropdas. Bovendien wilde hij de stukken zélf tot kunst verheffen, kunststukjes dus, zonder zich daarbij om de moraal en het oordeel te bekommeren. ‘Ik trek een mening aan die bij mijn stemming past.’ In een bespreking van een boek van Hugo Claus begon hij aarzelend met het geven van twee meningen, waaruit de lezer kon kiezen. In een latere fase, in een bespreking van Heere Heeresma, liet hij zijn mening afhangen van het opgooien van een muntstuk. Maar het hoogtepunt bereikte hij in de recensie van een boek van Dirk Ayelt Kooiman, geheel bestaande uit aan boekhandel-folders ontleende uitgeverskreten. ‘Een ‘bespreking’ die zowel goed als slecht was, in één en dezelfde tekst. Ik was een waarlijk goddelijke hypocriet.’ De schrijvers die hij besprak en zachtjes boven het vuur roosterde reageerden gemiddeld ‘kruiperig, vriendelijk en boterzacht’ op zijn stukken. ‘Ik ben iemand die machteloos met zijn rapier in de lucht staat te zwaaien, terwijl de aangevallene intussen als een hondje zijn voeten likt.’ Toch schoot een enkeling weleens uit zijn slof. De totaal vergeten schrijver Arie B. Hiddema schreef Komrij een briefje nadat die hem bij de knieën had afgezaagd. ‘In Rusland word je als schrijver in kampen gestopt. In Nederland is het veel erger, daar word je besproken door een tweederangs droplul als Gerrit Komrij.’ Met dat briefje was Komrij, zoals te verwachten, zeer verguld. In besprekingen van zijn eigen werk werd hij inmiddels steevast geïntroduceerd als ‘de gevreesde criticus’. Niet langer werd hij uitentreuren vergeleken met Piet Paaltjens, maar nu met Lodewijk van Deyssel.’ ‘Een sprong van vijftig jaar vooruit’, merkte Komrij droogjes op. Zo plotseling als hij met recenseren was begonnen, zo snel hield hij er weer mee op. Na zijn beminde collega’s in de literatuur waren de televisiemakers aan de beurt. In 1976 ging Komrij een jaar lang voor een door NRC ter beschikking gestelde kleurentelevisie zitten – die hij na dat jaar weer netjes moest inleveren – en deed dagelijks verslag van wat hij zag. ‘De beste manier om ons van de tv te bevrijden is haar belachelijk te maken. We hoeven, te dien einde, haar programma’s slechts nauwkeurig te beschrijven: ze is zelf al belachelijk.’ Zachtzinnige stukjes waren het niet. Hilarisch waren ze wel. Hij liet niet na om de zinledigheid, de saaiheid, ‘de Gooise slaappil’, en de woord- en beeldvervuiling op de buis aan de kaak te stellen. ‘Hoe kan een land zo verkommerd en aan de rand van de afgrond raken, vraag ik mij af, dat het dit al jaren en jaren verdraagt en bij zich over de vloer toelaat, zonder ooit wijkcomités op te richten ter verwijdering van dergelijk omroeponkruid en dergelijk beeldbuisschuim?’ Van alle sterretjes die op de treurbuis verschenen, legde Komrij een ‘vergeetregister’ aan. Op briefjes noteerde hij hun eigenschappen. Bij de acteur Albert Mol stond er: ‘de malloot met de constante giechel’. Bij presentator Hans van Willigenburg: ‘dat aangebrande hoofd, dat altijd nét uit de Tefal tosti-knijper afkomstig lijkt’. Marco Bakker: ‘Zanger van operettesuccessen. Correct gekapt. Geboetseerd uit huishoudzeep. Niet te verwarren met Marcus Bakker, principaal van de CPN.’ Jos Brink: ‘Niet nader te omschrijven voorwerp uit de amusementswereld. Etalagepop? Lachzak? Gereviseerde paringssimulator?’ Tot ver buiten Hilversum werd schande gesproken van Komrijs treurbuiskritieken. Nog nooit had de deftige, liberale NRC zoveel woedende reacties gehad op één rubriek. Ter redactie regende het boze brieven. ‘Hooggeachte heer, dit is het misselijkste stukje dat ik ooit in uw krant aantrof’, schreef een lezer. ‘Deze Gerrit Komrij is rijp voor de psychiater. U kunt deze man niet handhaven om uw krant te bevuilen.’ Kwetsen, vond Komrij, is nodig om het leven te veraangenamen. ‘Je kunt toch nauwelijks een leven geslaagd noemen, wanneer er van begin tot eind zoete broodjes worden gebakken en men elkaar met lauwe thee overgiet?’ Na de schrijvers en televisiemakers mochten de voorgangers van de Scientologykerk zich in zijn warme belangstelling verheugen, vervolgens de beeldende kunstcritici, ‘wartaal uitkramende poldermystici’, de architecten die het land verruïneerden, ‘het sinistere tweetal Goedkoop & Efficiënt en de firma Piekfijn & Klokgaaf’. Zelfs koningin Beatrix, ‘Bolle Toet’, moest er in zijn column ‘Een en ander’ aan geloven. Niemand was veilig voor het boze oog van Gerrit Komrij. Wat geestig is, wordt zelden serieus genomen. De sierlijke wijze waarop Komrij het wapen van zijn taal hanteerde, werd uitvoerig geprezen. Vooral door zijn vijanden – in een doorzichtige poging om wat hij zei bij voorbaat onschadelijk te maken. ‘Als ze al vinden dat ik mooi schrijf, ik die er niet mijn best voor doe en voor ’s mallemoers kont maar wat aanfröbel, met een eindje potlood op een aangewaaid A-viertje, wat moet dan in godsnaam de standaard zijn?’ Voor Komrij verhulde stijl de waarheid niet. ‘Is stijl niet dikwijls ook het apenpakje van de leugen?’, vroeg hij zichzelf af. ‘Dan zou je eerst moeten nagaan of het wel zo heel, heel wenselijk is dat mensen elkaar conform de waarheid benaderen. Dat de mensheid het zo lang met elkaar uithoudt, heeft, dunkt me, van alles te maken met het feit dat we regelmatig de waarheid uit het zicht verliezen. Dat we liegen, huichelen, poetsen.’ Of Komrij over een mooi schrijfwapen beschikte, liet hij aan anderen over. ‘Wel weet ik dat je aan domme of ongewenste of zomaar vervelende ideeën het beste een eind maakt door de drager van die ideeën neer te leggen. Wie zich beklaagt over het spelen ‘op de man en niet op de bal’ is een slappeling. Hij durft niet eens met zijn lijf – met borstkas en ruggengraat – vóór zijn gedachten te gaan staan. Hij wil wel rare dingen zeggen, als we de rare kop die ze zei er maar buiten laten. ‘Get your gun! ‘Het zijn gelukkig papieren kogels.’ In een brief van 7 november 1981 schreef Komrij aan Jeroen Brouwers dat het hem helemaal niets kon schelen of iemand hem aardig vond. Het ging hem om de literatuur, het aanzien van het land, de stand van de politiek. ‘Ik wou – ik ben ook aan eerdere grote woorden niet gebarsten, zoals je merkte, noch ervoor opgehangen – worden gehóórd. Omdat ik iets beweerde. Omdat ik niet schreef voor de kat z’n enfin.’ ‘Je zegt dat je niet hebt geschreven’, schreef Brouwers terug, ‘voor de kat z’n enfin’ (gij bedoelt hier kut, meneer), terwijl je tòch het besef hebt dat je niet wordt gehoord en niet serieus wordt genomen. Ach Gerrit, dit land is zo naargeestig oppervlakkig en lui. ‘Beste Gerrit, ik heb óók gepolemiseerd en ik heb er óók niks mee bereikt. Wel heb ik er verschillende keren verschrikkelijk voor op mijn sodemieter gehad en de haat geoogst van hele volksstammen, – maar ‘iets’ bereikt? Ha, welneen. Vragen in de Kamer omdat jij de Nederlandse televisie hebt aangevallen? Gôh, Gerrit, – evenals àlle polemisten ben jij even geestig als naïef. Vragen in de Kamer worden alleen gesteld als je God beledigt, of Beatrix. Schrijven, dat is heus het allerbelachelijkste wat je doen kunt.’ Dat gevoel moet Komrij ook geregeld hebben gehad. Hij typeerde zichzelf als ‘de Florence Nightingale van de Nederlandse literatuur’. Scherts natuurlijk, maar met een bloedserieuze ondertoon en een flinke scheut verontwaardiging. Hoeveel absurde ontwikkelingen en halve of hele idioten hij gedurende zijn schrijversloopbaan ook aan de kaak stelde, het voortwoekeren van die absurde ontwikkelingen en idioten heeft hij nooit tegengehouden. Dat mag wel het doorslaggevende bewijs van zijn goedheid heten. En de tragiek van zijn bestaan. ‘Generatie op generatie’, schreef Komrij in Dit helse moeras, ‘moet de Don Quichot van de pen – de satiricus, de polemist – van voren af aan beginnen. Hij mag, zijn voorgangers die alles al eens zoveel fraaier en zoveel feller hebben gezegd indachtig, menen dat hij een weg heeft vrij gehakt door de lianen van angst, de haat, de oppervlakkigheid, de onderdanigheid en de rancune, hij mag menen dat hij, beulskappen, priestergewaden en soldatenlaarzen ten spijt, een begaanbaar pad heeft aangelegd waarop de rede vrij ademhaalt en voortschrijdt, altijd komt hij, vroeg of laat, weer de spookrijders van de geest tegen, de machtige duisterlingen die ineens voor hem opduiken en hem verpletteren, zichzelf meeslepend in de catastrofe. Einde. Wordt vervolgd. Bloed, rook en het begint opnieuw.’||https://www.volkskrant.nl/cultuur-media/de-vloer-aanvegen-met-de-minkukels-tien-jaar-na-de-dood-van-gerrit-komrij-lijkt-de-noodzakelijke-polemiek-verdwenen~bc6a7e60/
2022-07-21||Deze alleroudste Nederlandse foto’s van Japan waren bijna verloren gegaan bij een brand||De eerste negen foto’s in de expositie zijn gedeeltelijk verkoold. Verderop hangen nog meer geblakerde afdrukken. Het maakt een enigszins onwezenlijke indruk: het Rijksmuseum in Amsterdam toont gewoonlijk alleen de mooiste stukken uit zijn collectie, maar in de tentoonstelling Vroege foto’s van Japan is heel wat erfgoed met brandschade te zien. De reden: het gaat om de oudste bewaard gebleven foto’s die door een Nederlander in dat land zijn gemaakt. Uit schriftelijke bronnen weten we dat enkele Nederlanders al eerder in Japan hebben gefotografeerd, maar hun werk is verloren gegaan. Dat gold bijna ook voor het oeuvre van de in Dordrecht geboren Antoon Bauduin (1820-1885), die tien jaar in Japan verbleef. De foto’s die hij daar heeft genomen en werk van andere fotografen dat door zijn broer Albert is verzameld, werden meer dan een eeuw later geërfd door een verre achternicht van hen, Martine van Munster van Heuven-Sprenger van Eyk. Niemand in de familie wist toen nog van hun passie voor de fotografie: beide broers waren ongehuwd en kinderloos gestorven. Hun 870 foto’s waren opgeborgen in een kist. Die was na de erfenis ongeïnspecteerd opgeslagen op de zolder van de woning die de achternicht kort daarna zou betrekken. Voor het zover was, stichtte een inbreker daar in 1985 brand. Dankzij de kist werden de afdrukken niet in de as gelegd, maar een flink deel liep door de hitte wel schade op. ‘Nadat de zoldervloer was doorgebrand, is de kist naar beneden gevallen. Toen de achternicht hem de volgende ochtend bekeek, was hij nog aan het smeulen’, weet Hans Rooseboom, conservator fotografie van het Rijksmuseum. ‘Met een emmer water uit een vijver heeft ze de kist geblust.’ Daarna kwam aan het licht dat die belangrijke historische opnamen bevatte. Antoon Bauduin, een militair arts, leidde vanaf 1862 vier jaar een medische school in Nagasaki en onderwees zelf ook geneeskunde. Daarna gaf hij les in Osaka en Tokio. Als hobby fotografeerde hij. Dat staat in twee brieven die zijn broer Albert in 1865 naar Nederland stuurde; die van Antoon zijn niet overgeleverd. Albert was drie jaar voor Antoon in Japan aanbeland en werkte in Nagasaki als agent van de Nederlandsche Handel-Maatschappij (NHM) en als consul. Toen Antoon ook naar Japan emigreerde – een hoog salaris zou een belangrijke drijfveer zijn geweest – ging hij bij zijn negen jaar jongere broer op Deshima wonen. Dat eilandje in de baai van Nagasaki, met een brug verbonden aan de stad, geniet een zekere roem: Hollanders hebben daar tussen 1641 en 1859 min of meer opgesloten gezeten. Nederland was de enige handelspartner van Japan, maar de bewoners van Deshima kregen slechts bij hoge uitzondering toegang tot het land. Toen Antoon bij zijn broer introk, had Japan nog maar kort daarvoor zijn relatieve isolement moeten opgeven. Sindsdien waren de reisbeperkingen voor buitenlanders minder streng. De Nederlandse arts maakte, zoals de meeste van zijn fotograferende tijdgenoten in Japan, portretten in een studio aan huis, maar kon er ook op uit trekken met zijn grote houten camera en statief. Hij schoot in de omgeving landschappen en vereeuwigde Japanners op een manier die voor die tijd opvallend ongedwongen was. Fotograferen was destijds geen sinecure en al helemaal niet in de openlucht. De apparatuur was zwaar en het maken van een opname kostte veel tijd. Rooseboom: ‘Je maakte een glasplaat lichtgevoelig door chemicaliën te mengen en het mengsel daarop aan te brengen. De glasplaat moest daarna snel de camera in. De belichting nam maar een paar seconden in beslag. Daarna diende je meteen het negatief te ontwikkelen, in het donker. Hij deed dat waarschijnlijk in een tentje dat hij meenam. Het negatief op de glasplaat moest vervolgens ook nog worden gefixeerd. Per foto kostte het hele proces zo’n half uur. ‘Ook het afdrukken ging niet snel: de glasplaat werd tegen een van tevoren geprepareerd vel papier geklemd en soms wel bijna een uur in het zonlicht gezet. Gezien de vereiste inspanningen moet het een serieuze hobby van hem zijn geweest.’ Helaas noteerde Antoon Bauduin niet wat hij heeft vastgelegd. Onzeker is ook welke foto's van hem zijn. Vast staat dat hij in en rond Nagasaki actief was met zijn camera, maar onduidelijk is of hij die elders eveneens heeft gebruikt. De in de kist aangetroffen foto’s van andere steden lijken het werk te zijn van professionele fotografen. In een brief schreef Albert dat hij een ‘goed aantal’ Japanse stadsgezichten had gekocht. Op de achterkant van sommige exemplaren staan zijn initialen. Van 68 opnamen zaten meerdere afdrukken in de kist. ‘Daarbij gaat het vermoedelijk om foto’s die door Antoon zijn gemaakt’, stelt Rooseboom. ‘Het is niet waarschijnlijk dat Albert meerdere afdrukken van één stadsgezicht heeft gekocht.’ Onbekend is hoe Antoon het fotograferen heeft geleerd. Van de periode voor en na zijn verblijf in Japan zijn geen opnamen van zijn hand bekend. In 2007 kreeg Rooseboom een tip: de collectie van de broers, die lang in bruikleen was gegeven aan een Leids instituut en daardoor in kleine kring bekend was, zou worden verkocht aan de universiteit van Nagasaki, waarin de medische school is opgegaan die Antoon Bauduin leidde. Een kennismaking met de achternicht kon daar niets meer aan veranderen. Later bleek, tot verrassing van de conservator, dat de transactie niet alle foto's had betroffen: circa 750 afdrukken waren naar Japan gegaan, maar daarna had de familie nog 121 stuks ontdekt. Die schonk de achternicht (nu 84 jaar oud) in 2016 aan het Rijksmuseum. Daar werd een complexe restauratie uitgevoerd van de door de brand beschadigde exemplaren. Die werden bevochtigd en vlak gemaakt, waarna de voorkant werd geconsolideerd met lijm om te voorkomen dat de verkoolde delen zouden loslaten. Tenslotte werden aangetaste stukken aan de achterkant versterkt met washi, zeer dun Japans papier. Dit nam allemaal zo veel tijd dat de aanwinsten pas nu kunnen worden getoond. Een van Roosebooms favorieten is een (eveneens verschroeid) panorama van de baai van Nagasaki, die is opgebouwd uit vijf aaneengeplakte foto’s. Die moet Antoon Bauduin vanaf Deshima hebben geschoten. ‘Het maken van panorama’s gebeurde in die tijd wel vaker. Maar deze is toch vrij vroeg en goed uitgevoerd.’ De reeks is extra waardevol omdat het eilandje inmiddels geen uitzicht meer biedt op de baai. Dat is mede te wijten aan een Nederlandse uitvinding: een groot gebied eromheen werd later ingepolderd en bebouwd.||https://www.volkskrant.nl/cultuur-media/deze-alleroudste-nederlandse-foto-s-van-japan-waren-bijna-verloren-gegaan-bij-een-brand~b7464c36/
2022-07-21||Zit u er klaar voor? Het is de tweede week van onze Zomerquiz||Deze zomerquiz bestaat uit zes afleveringen. Deze tweede week hebben we zeven vragen voor u. Elk antwoord levert een letter op, van die zeven letters kunt u een woord maken. Na zes weken quizzen en puzzelen, kunt u tot een correcte oplossing komen. Mail die oplossing (en dus niet het woord van deze week) vóór 29 augustus naar zomerquiz@volkskrant.nl om kans te maken op een prijs. Let op: het is handig deze afbeelding even te printen. (O ja, hier vindt u de afbeelding van week 1). 1. Woordgraptogram. Als meneer Boszhard een meubel was, konden beroemde ridders er gelijkwaardig plaatsnemen. Eerste letter. * Een cryptische omschrijving van een niet bestaand woord (woordgrap) 2. Deze Nederlandse uitgever laat zijn personeel soms tegen een krant praten, in plaats van tegen zijn hoofd. Eerste letter achternaam. 3. Na een carrière van bijna zeventig jaar nam acteur Hans Croiset onlangs afscheid van het theater. Zijn laatste rol speelde hij in een naoorlogse absurdistische klassieker. Welk stuk? Eerste letter. 4. Eerst presenteerde deze lolbroek een show waarin deelnemers zich uitleefden met legosteentjes, en dit jaar een waarvoor de dominostenen van zolder zijn gehaald. Eerste letter achternaam. 5. Op Pinkpop 2022 creëerde een band van Europese klasse een legendarisch Pinkpopmomentje, doordat de frontman optrad in een nogal opvallend kledingstuk. Wat voor kledingstuk? Eerste letter. 6. Deze Nederlandse singer-songwriter trok niet alleen op het podium aandacht. Hij werd binnen een jaar drie keer vader bij drie verschillende vrouwen. Eerste letter voornaam. 7. Hij is schrijver, regisseur en acteur van een bejubelde Netflix-show over een acteur met een Indiase achtergrond en zijn groep vrienden. Eerste letter voor- of achternaam. De hoofdprijs is een e-bike, de Ampler Curt of een vergelijkbaar model, t.w.v. € 3.190. Onder de correcte inzenders verloten wij bovendien tien gesigneerde en genummerde ingelijste prints van een speciale editie die Timber Sommerdijk voor deze zomerquiz maakte (t.w.v. 500 euro, 300 grams fine art print, oplage van tien). Daarnaast verloten we onder de correcte inzenders twintig keer het Woordgraptogramboek (t.w.v. € 22,99 ), gesigneerd door woordgraptogrammaker Wisse Beets. Dit boek verschijnt op 20 oktober bij uitgeverij Loopvis. De uitslag wordt bekendgemaakt in het magazine van 17 september. Over de uitslag kan niet worden gecorrespondeerd.||https://www.volkskrant.nl/nieuws-achtergrond/zit-u-er-klaar-voor-het-is-de-tweede-week-van-onze-zomerquiz~b3ca1b44/
2022-07-21||‘Ik probeer nooit stellig te zijn, hoe graag media en kijkers dat ook verlangen’||‘Schagen. Daar heb ik op de middelbare school gezeten en ging ik uit. Ik heb daardoor uiteindelijk iets meer met Schagen dan met Nieuwe Niedorp, het dorp een paar kilometer verderop, waar ik ben opgegroeid. ‘Ik ben geboren in Den Helder, maar verhuisde naar Nieuwe Niedorp toen ik 5 was. Mijn ouders, beide leraren, konden in Schagen een baan krijgen op een middelbare school. Eerst als gymleraar, later werd mijn vader conrector en mijn moeder lerares Latijn. Ze konden in Nieuwe Niedorp een opknapboerderij kopen. We hadden er heel veel dieren: kippen, schapen, paarden, honden. ‘Het was er heel fijn opgroeien als enig kind. We waren thuis erg sportief. Mijn vader heeft nog in het Nederlands handbalteam gezeten. Ik zat op basketbal. Op mijn 18de ben ik verhuisd naar Groningen om Internationale Betrekkingen te studeren. Toen vond ik Groningen een enorm grote stad. Inmiddels heb ik overal in de wereld gewoond – Londen, Barcelona, New York – en heb ik beter vergelijkingsmateriaal. ‘Met mijn gezin woon ik tegenwoordig in Voorburg, net buiten Den Haag, waar ik als onderzoeker en beleidsadviseur werk bij Clingendael Instituut voor internationale betrekkingen.’ ‘Kirgizïe. In 2003 studeerde ik aan de London School of Economics in Londen. Ik deed er onderzoek naar nationalisme en etnische spanningen. Op de LSE ging op een dag een advertentie rond van de Financial Times: ze zochten een Nederlander met verstand van economie. Zo rolde ik erin. Ik was aangenomen om de artikelen over de Nederlandse economie in de commerciële bijlage van de FT te redigeren. Uiteindelijk werd ik ook aangenomen als journalist, maar moest ik vooral schrijven over pensioenfondsen. Daar lag mijn hart niet. ‘Kort daarna kreeg ik via een studievriend de kans om als vrijwilliger voor de Franse mensenrechtenorganisatie Acted naar Kirgizië te reizen, die heb ik met beide handen aangepakt. Ik mocht er veldonderzoek doen naar de spanningen tussen Kirgiezen en Oezbeken in West-Kirgizië. Na jaren in de schoolbanken te hebben gestudeerd op etnische conflicten, kon ik eindelijk ervaring opdoen in de praktijk. En ik kon er Russisch leren. ‘Mijn fascinatie voor spanningen tussen bevolkingsgroepen begon eind jaren negentig op de middelbare school. In Nederland was zoiets toen onvoorstelbaar, maar elders – de Balkan, voormalige Sovjetrepublieken – laaiden de conflicten ondertussen op. Het waren vaak landen die na het communisme uiteenvielen, soms langs etnische scheidslijnen. ‘Uiteindelijk heb ik voor Acted door heel Centraal-Azië gereisd. Maar omdat ik mij meer wilde toeleggen op politiek en veiligheid ben ik overgestapt naar de Organisatie voor Veiligheid en Samenwerking in Europa (OVSE). Daar hield ik mij bezig met conflictpreventie in Oost-Europa en de Kaukasus. Een droombaan. Ik kwam in Abchazië, de Donbas en de Krim: alle plekken waar ik in mijn afstudeerscriptie over had geschreven. In de twaalf jaar bij de OVSE heb ik het grootste deel van mijn kennis over Oekraïne opgedaan.’ ‘Ik heb de media lange tijd als behoorlijk afschrikwekkend gezien. Ik deed er ook nooit mijn best voor. Zeker als OVSE-medewerker was het niet de bedoeling om in de media te verschijnen. Daar kregen we weleens mediatraining, maar dan vooral over hoe je de pers op afstand houdt. ‘Maar na 2014, met het Oekraïnereferendum en de MH17-ramp, begon het te kriebelen. Ik vond het debat dat toen in Nederland over Oekraïne werd gevoerd behoorlijk slecht. Soms was er zelfs sprake van Russische desinformatie. In die periode heb ik een paar keer bij Nieuwsuur gezeten. ‘In 2020 ben ik voor het Clingendael Instituut gaan werken en daar wordt van je verwacht dat je een actieve rol speelt in de media. Daardoor heb ik naar mijn idee het afgelopen half jaar echt iets kunnen betekenen in de duiding van de Russische inval in Oekraïne. Wat mij helpt is dat ik in staat ben om in korte tijd op heldere wijze veel informatie te geven. Het zijn een soort korte briefings, dat heb ik als onderzoeker en beleidsadviseur ook jarenlang gedaan voor diplomaten. ‘In het begin wilde ik vooral voorkomen dat ik onbewust desinformatie zou verspreiden en zou bijdragen aan een panieksfeer. Want daar had Poetin ook op ingezet, met alle dreigementen in Russische media over de inzet van kernwapens. Daarom probeerde ik al mijn informatie vooraf te factchecken, alles moet kloppen. ‘Ik probeer ook nooit stellig te zijn, hoe graag media en kijkers dat ook verlangen. Ik zal niet gauw zeggen: dit gaat in het conflict gebeuren. Ik probeer vooral te schetsen wat er mogelijk zou kunnen gebeuren, en geef daar argumenten bij. Op basis daarvan kan een kijker zelf bepalen hoe waarschijnlijk zo’n geschetst scenario is.’ ‘Kyiv. In dit geval ben ik nog wel een beetje vergevingsgezind en vind ik het niet erg als mensen Kiev spellen, maar in andere gevallen ben ik daar feller op. ‘De Oekraïne’ bijvoorbeeld, dat kun je echt niet meer zeggen, want daarmee reduceer je Oekraïne tot een provincie van Rusland. ‘Het klopt inderdaad dat de aandacht voor de oorlog in Oekraïne wat is verslapt. Toch heeft het mij positief verrast hoe lang iedereen er nog mee bezig is. Dat is wel eens anders geweest, bijvoorbeeld bij de Russische annexatie van de Krim in 2014. Dat de aandacht nu alsnog wat vermindert, is niet zo heel gek. Er spelen zo veel binnenlandse kwesties, zoals de stikstofcrisis en de inflatie, en die vragen ook om onze tijd. ‘Poetin heeft er vanaf het begin op gegokt dat de aandacht in het Westen voor de oorlog zal verslappen. De Oekraïense president Zelensky heeft daar ook voor gewaarschuwd. Ik zie daar zeker een taak voor mijzelf in weggelegd. Door op tv te duiden, maar ook door opmerkelijke gebeurtenissen te delen op sociale media. Op Twitter heb ik inmiddels 13 duizend volgers. Hiervoor deed ik weinig met sociale media, maar het is toch wel een handig middel om mensen te informeren.’ ‘PvdA, want daar ben ik lid van. Ik was van jongs af aan vol bewondering voor grote mensenrechtenactivisten en staatsmannen van PvdA-huize, zoals Max van der Stoel en Jan Pronk. Ik ben wel een van die leden die graag zou willen dat de PvdA en GroenLinks fuseren. Op veel thema’s – buitenland, groen – zie je nauwelijks verschil meer. Je hebt meer aan één grote linkse partij dan verschillende kleine linkse partijen die elkaar vliegen afvangen. We moeten de energie van rechts terugpakken. ‘In 2017 heb ik namens de PvdA meegedaan aan de Tweede Kamerverkiezingen. Nummer 41 op de lijst was ik, volstrekt onverkiesbaar natuurlijk. Ik heb toen wel campagne gevoerd, dat vond ik het minste wat ik kon doen. Mijn speerpunten waren defensie en buitenlands beleid. Met een busje reed ik door Noord-Holland en bezocht onder meer mijn oude middelbare school. ‘Vooral het contact met jongeren vond ik leuk. Omdat ik een gamer ben, had ik wel een makkelijke ingang bij ze. Dan liet ik ze een berucht fragment spelen uit de game Grand Theft Auto V, waarin iemand gruwelijk wordt gemarteld. Het fragment toont de nutteloosheid van martelen aan. Een speelse manier om iets te zeggen over het belang van mensenrechten. Zelf speel ik graag complexe strategiespellen zoals Crusader Kings III, dat zich afspeelt in de Middeleeuwen.’ ‘Harry Hummel is een echte mensenrechtenactivist, iemand met wie ik jarenlang heb samengewerkt bij de OVSE. Dus hij vergeeft het mij vast wel als ik kies voor Max van der Stoel. Harry heeft zich jarenlang ingezet voor mensenrechten en de naleving van de rechtsstaat in Oost-Europa, daar heb ik enorm veel respect voor. ‘Max van der Stoel is een legende en een inspirerend voorbeeld. Van hem kun je echt zeggen dat hij mensenlevens heeft gered bij etnische conflicten. Als eerste Hoge Commissaris inzake Nationale Minderheden heeft hij zich onvermoeibaar ingezet voor conflicten op de Balkan, in de Baltische staten, op de Krim. Uiteindelijk heb ik ook op zijn kantoor in Den Haag gewerkt. Hij was toen al met pensioen, maar kwam er nog weleens om er kranten te lezen. Ik ben op zijn begrafenis geweest en zijn kleinzoon Douwe heeft nog bij mij stage gelopen.’ ‘Niets ten nadele van Nieuwsuur, daar bedrijven ze voortreffelijke journalistiek, maar dan kies ik voor het Jeugdjournaal, waar ik ook regelmatig voor geduid heb. Met het Jeugdjournaal bereik je zo veel mensen: niet alleen kinderen, maar ook hun ouders en leraren. Monika Sie Dhian Ho, de directeur van het Clingendael Instituut, zei het goed: het Jeugdjournaal is nog een van de weinige programma’s waar alle groepen naar kijken, daardoor bereik je uiteindelijk veel meer geledingen in de samenleving dan met Nieuwsuur, dat vooral wordt gevolgd door beleidsmakers, politici en hoger opgeleiden. Vooral in het begin van de oorlog vond ik het belangrijk om zo veel mogelijk mensen te bereiken, want toen vreesde ik echt dat de Russische paniekzaaierij grip zou krijgen op mensen. ‘Het Jeugdjournaal heeft mij uitgenodigd om mij en mijn kinderen een keer rond te leiden over de redactie. Enorm leuk en eervol.’||https://www.volkskrant.nl/mensen/ik-probeer-nooit-stellig-te-zijn-hoe-graag-media-en-kijkers-dat-ook-verlangen~b0a6476c/
2022-07-21||Speak No Evil, La ruche en Strijder: deze films wilt u zien||‘De spraakmakendste film is wat mij betreft Speak No Evil (★★★☆☆), een Deense film die zich grotendeels afspeelt in Nederland. We zien een wat zijig en braaf Deens stel dat op vakantie bevriend raakt met een Nederlands koppel, gespeeld door Fedja van Huêt en Karina Smulders, in het echte leven toevallig ook een stel. Het Deense tweetal kijkt een beetje op tegen deze levensgenieters. ‘Na een leuke vakantie samen worden de Denen uitgenodigd door het Nederlandse stel om eens op bezoek te komen. Het Deense koppel besluit: ‘Wat is nou het ergste dat kan gebeuren?’ Nou, de film maakt absoluut duidelijk dat er erge dingen gaan gebeuren. Dat blijkt alleen al uit de muziek, die zeldzaam onheilspellend is. ‘Wat de film lang heel goed doet, is op subtiele manieren laten zien dat er iets niet in de haak is. Zo vertelt de Deense vrouw op vakantie dat ze vegetariër is, toch krijgt ze direct in Nederland een gigantisch wild zwijn geserveerd dat ze van de Nederlanders echt móét proeven. Ongemakkelijk, denk je als kijker, dat Nederlandse koppel is wellicht niet zo leuk als dat ze op vakantie leken. Tegelijk kun je ook zeggen dat die Denen een beetje aanstellers zijn. Dat sociale ongemak, in een thrillerachtige horrorsetting, is uitstekend uitgedacht. ‘Maar dan komt er tegen het einde een kantelpunt. De Deense regisseur Christian Tafdrup houdt er nogal, hoe zal ik het eens zeggen, sadistische praktijken op na. Er gebeuren in Speak No Evil weerzinwekkende dingen waarvan ik – liefhebber van weerzinwekkende dingen – zelfs dacht: oei. In een interview in deze krant zegt Tafdrup dat meerdere acteurs het een geweldig scenario vonden, tot pagina 70. Ze konden die latere scènes simpelweg niet spelen. ‘Dat snap ik wel. Ik weet ook niet waarom deze maker zo ver is gegaan. Er zullen zeker mensen uit de zaal gaan lopen. En daar verloor Tafdrup mij dan ook een beetje, alsof hij voor mij gaat bepalen wat er gebeurt in plaats van dat hij bij zijn personages blijft. Toch is het ook wel bewonderenswaardig dat hij zoveel verder gaat dan anderen.’ ‘Ja, de voor mij nog onbekende regisseur Christophe Hermans heeft met La ruche (★★★★☆) een sterk familiedrama afgeleverd, over een moeder met een bipolaire stoornis en heftige woede-uitbarstingen, die drie tienerdochters heeft. Zij moeten zichzelf opvoeden, de oudste dochter is een soort surrogaatmoeder. Het benauwde appartement in Luik waar alles zich afspeelt kun je zien als een snelkookpan, het is een kwestie van tijd voor de bom barst. En er wordt zó goed in gespeeld. Verdomd, denk je, die Belgen hebben wéér een verschrikkelijk goede film gemaakt. Laten we het niet jaloezie, maar bewondering noemen.’ ‘Strijder (★★★☆☆), een mooie Nederlandse jeugdfilm. We zien daarin een jongetje van een jaar of twaalf die profvoetballer wil worden, zoals heel veel jongetjes. Zijn droom valt in duigen nadat hij wordt geschept door een auto en in een rolstoel belandt. Maar dan droomt hij dat straatvoetbalheld Soufiane Touzani tegen hem zegt: laat dat je niet tegenhouden, je kunt nog steeds een ster worden – een sympathiek uitgangspunt. Het scenario is ook geschreven door iemand die in een rolstoel zit, Job Tichelman. Hij brengt mooi en nuchter over dat je geen slachtoffer hoeft te zijn. ‘Ook goed dat de film zich afspeelt in een Rotterdamse volkswijk. Nederlandse films zijn doorgaans nogal Amsterdam-centrisch, terwijl het juist leuk is om andere plekken in films te zien. Zo’n volksbuurt voelt als een natuurlijke plek waar een toch best heftig verhaal zich kan afspelen, zonder dat het een decor wordt. Het klopt gewoon.’||https://www.volkskrant.nl/cultuur-media/speak-no-evil-la-ruche-en-strijder-deze-films-wilt-u-zien~bdc1e805/
2022-07-21||Behandelaren ggz overwegen rechtszaak tegen het verplicht delen van ‘intieme patiëntgegevens’ ||Behandelaren moeten vanaf oktober een ingevulde vragenlijst over elke patiënt aanleveren bij de toezichthouder, de Nederlandse Zorgautoriteit (NZa). Sinds 1 juli zijn de behandelaren al verplicht deze informatie te verzamelen. De vragenlijst bevat onder andere vragen over het gedrag van een patiënt, eventuele lichamelijke of cognitieve problemen, problematisch alcohol- of drugsgebruik, relatieproblemen en problemen met de woonomstandigheden. ‘Ongeveer alle intieme dingen die je kunt bespreken met een behandelaar’, zegt psychiater Cobie Groenendijk, ‘áls je die al durft te bespreken’. Groenendijk is lid van ‘Stop de benchmark’, een actiegroep van patiënten en behandelaren in de ggz die zich al langer verzet tegen de, volgens hen, ‘steeds dwingender eis’ van zorgverzekeraars en de toezichthouder om medische gegevens van patiënten aan te leveren. Een paar jaar geleden vocht de groep het verzamelen van patiëntgegevens succesvol aan. Ook binnen de Nederlandse Vereniging voor Psychiatrie bestaan zorgen, laat voorzitter Niels Mulder weten. ‘We hebben dit bij de NZa aangekaart. We gaan ervan uit dat die deze zorgen serieus neemt en ervoor zorgt dat de veiligheid gegarandeerd wordt.’ De NZa wil meer weten over de bijna 800 duizend Nederlanders die gebruikmaken van de geestelijke gezondheidszorg (ggz). Dat is volgens de toezichthouder nodig om alle patiënten ‘passende zorg’ te kunnen geven én om beter te kunnen voorspellen welke zorg in de toekomst benodigd is. Zorgverzekeraars kunnen straks ook gebruikmaken van die informatie bij het inkopen van zorg. Psychologen en psychiaters die de gegevens niet delen met de NZa riskeren een dwangsom. Aan patiënten wordt vooraf geen toestemming gevraagd. Dat is volgens de NZa niet wettelijk verplicht, omdat het gaat om gegevens ‘zonder identificeerbare kenmerken’ zoals naam of burgerservicenummer. Een patiënt kan het delen van zijn of haar gegevens wel voorkomen of stoppen door een privacyverklaring in te vullen. De NZa stelt naar eigen zeggen ‘alles in werking’ om de privacy van patiënten te beschermen. Er worden weliswaar gedetailleerde gegevens van individuele patiënten verzameld, zegt de toezichthouder, maar versleuteld en zonder naam. ‘We hebben uiteraard getoetst aan Europese privacyregels, waaraan we voldoen’, schrijft een woordvoerder in een reactie per mail. De privacywaakhond Autoriteit Persoonsgegevens zegt desgevraagd niet zomaar te kunnen oordelen over een kwestie die zij niet hebben onderzocht. Wel wijst een woordvoerder op het feit dat de toezichthouder NZa een publieke organisatie is en dus ‘wettelijke grondslag’ heeft om gezondheidsinformatie te verwerken. Het delen van informatie over het wel en wee van patiënten druist rechtstreeks in tegen het beroepsgeheim dat psychiaters en psychologen hebben, zegt psychiater Groenendijk. ‘Dat is cruciaal voor ons werk. Alles wat je patiënt je toevertrouwt, blijft tussen jou en de patiënt. We worden nu gedwongen dat op te geven.’ Hoogleraar psychiatrie Jim van Os, die ook lid is van de actiegroep, ziet er het nut bovendien niet van in. ‘De toezichthouder zegt dit te doen om de zorgvraag beter te voorspellen, maar vanuit de wetenschap weten we dat dat heel moeilijk is. Een behandeltraject kan onverwachte wendingen nemen.’ Het invullen van de vragenlijst is een verspilling van de kostbare tijd van behandelaren, vindt Van Os, die zelf ook patiënten behandelt en de vragenlijsten weigert in te vullen. ‘Je bent per patiënt twintig minuten bezig met die onzin. De wachtlijsten worden er alleen maar langer door.’ Maar het belangrijkste bezwaar van de behandelaren is de privacy van patiënten. Die wordt volgens hen ‘ernstig’ geschonden. Als ‘privacybewuste zorgverlener’ vertelt Groenendijk nu zelf aan al haar patiënten welke gegevens ze moet delen. ‘Ze schrikken zich rot. Iedereen vult dat bezwaarformulier in.’ Actiegroep Stop de Benchmark overweegt naar de rechter te stappen als de informatieplicht niet geschrapt wordt. Eerst gaat de actiegroep eerst nog in gesprek met de toezichthouder. Van Os: ‘We willen ze behoeden voor een hele dure vergissing.’ Een eerdere poging van verzekeraars om vergelijkbare gegevens over patiënten in de ggz te verzamelen, liep uit op een berisping door de Autoriteit Persoonsgegevens. Maar dat lag anders, laat een woordvoerder van de privacywaakhond weten. ‘Die organisatie had geen publieke taak, zoals de NZa, dus die had gezondheidsgegevens alleen mogen verwerken met uitdrukkelijke toestemming van de patiënt.’||https://www.volkskrant.nl/nieuws-achtergrond/behandelaren-ggz-overwegen-rechtszaak-tegen-het-verplicht-delen-van-intieme-patientgegevens~bbf5a598/
2022-07-21||De boer is in het theater al tijden een dankbaar onderwerp. Tijd om het beeld van de noeste werker te moderniseren||Onlangs stonden er twee koeien op het Binnenhof: Klaartje en Betsie. Ze waren door boze boeren meegenomen als mascotte in hun protest tegen de stikstofplannen van het kabinet. Minister Christianne van der Wal mocht kiezen: welke van de twee mocht blijven leven, welke moest naar de slacht? Boerenbedrog, want Nederlandse koeien zijn vooral melkfabrieken die worden geslacht zodra ze zijn leeg gemolken. Maar wat die koeien wel illustreerden: deze zomer staat in het teken van de boer en zijn vee. In het theater, normaal gesproken niet hun natuurlijke habitat, staan op dit moment ook echte koeien. In dit geval op een boerenbedrijf, in een vertrouwde omgeving. Gerda 33, Aaltje 18 en Lenie 12 heten ze, en ze vormen een belangrijk onderdeel van de voorstelling Hanna van Hendrik. Deze locatieproductie op het Vliegveld Twente werd in 2019 met groot succes opgevoerd en wordt deze zomer hernomen. Het was een van de beste voorstellingen dat jaar, over een actueel onderwerp waarmee Nederland al lang worstelt: wat te doen met de agrarische sector en de vee-industrie, en de daarbij behorende vervuiling door mestoverschot en stikstofuitstoot? Waar de politiek dat probleem al meer dan twintig jaar voor zich uitschuift, ontdekte het theater lang geleden al de boer en zijn bedrijf als interessant en dramatisch dankbaar onderwerp. Er wordt weleens beweerd dat theater een traag medium is, en pas in tweede of derde instantie op de actualiteit reageert, maar in dit geval was het theater zijn tijd ver vooruit. Om maar wat te noemen: dertig jaar geleden zette Ivo van Hove acht roodbonte koeien op het toneel in Het begeren onder de olmen, een voorstelling van zijn toenmalige gezelschap Het Zuidelijk Toneel. Van Hove had het al vroeg door: echte koeien in een boerendrama – dat werkt altijd. Ook publicitair: hij haalde er het Amerikaanse journaal mee. In Het begeren onder de olmen, een klassiek toneelstuk van Eugene O’Neill uit 1924, worstelen een oude boer en zijn zoon met elkaar, hun bedrijf en hun toekomst. Gerard Thoolen speelde de vader als een zwijgzame, verloren ziel die in de broeierige warmte van de stal troost zoekt bij zijn dieren. ‘Ik kan dan tegen de koeien praten – zij begrijpen mij tenminste. Zij weten wat het is, de boerderij en ik. Zij zullen mij rust geven’, zegt hij. Het was een bijna lieflijk beeld, zo in contrast met de opgefokte boeren van nu. Eerder al, in de jaren tachtig, maakten Johan Simons en zijn groep Hollandia naam met een paar ijzersterke boerendrama’s. Meest aansprekende titel: Boeren sterven van Franz Xaver Kroetz, over een ontredderd boerengezin dat kampt met de moderne tijd en de kloof tussen het platteland en de stad, tussen natuurwetten en beschaving. Ook Kroetz’ Stallerhof is zo’n klassiek drama, waarin het afgezonderde boerenbestaan zelfs leidt tot incest en geweld. Het waren voorstellingen gespeeld door acteurs als Jeroen Willems, Hans Dagelet, Bert Luppes en Betty Schuurman, waarvoor de stadse theaterliefhebber in de auto stapte en naar boerenschuren op het platteland reed. Sindsdien heeft het Nederlandse theater de boer niet meer losgelaten. Vooral de laatste jaren werden tal van voorstellingen gemaakt over de benarde omstandigheden van het agrarisch bedrijf. Meestal ’s zomers en liefst op lommerrijke locaties. Het gaat daarin vaak over de hardwerkende boer, wat zijn bedrijf betekent voor zijn gezin, de moeders, de kinderen, hoe hij wordt gemangeld door regelgeving, natuurkrachten en maatschappelijke omstandigheden. In het theater is de boer zo langzamerhand een archetype geworden: de eenzame, hardwerkende, in zichzelf gekeerde man, iemand van weinig woorden, koppig en onbegrepen. Hij staat model voor de romantisering van het boerenbestaan: de kleine man tegen de grote boze buitenwereld, de boer en zijn isolement. Los van het theater, zien we dat archetype van de Nederlandse boer ook opduiken in andere kunstvormen. Zoals in de film De Poolse bruid (intussen bestaat ook daarvan een theaterversie) waarin acteur Jaap Spijkers zo ongeveer de belichaming is van de contactarme boer. De bekrompenheid en benauwdheid binnen een boerengezin is ook onderwerp van de aangrijpende roman Jij bent van mij van Peter Middendorp, waarin de hoofdpersoon zich vergrijpt aan een 16-jarig meisje. Jongere schrijvers als Franca Treur (Dorsvloer vol confetti) en Marieke Lucas Rijneveld (De avond is ongemak) belichten in hun romans genadeloos het wel en vooral wee van hun boeren- en in dit geval ook nog eens streng-religieuze afkomst. In 1993 maakte boerenzoon en filmmaker Jos de Putter de verstilde documentaire Het is een schone dag geweest (1993), over zijn ouders aan de vooravond van de sluiting van hun Zeeuwse boerenbedrijf. Zijn film, met als ondertitel Kleine vertelling over een laatste oogstjaar, gaat in wezen ook over de veranderingen in het Nederlandse landschap. Waar ooit gemengde bedrijven en keuterboertjes stonden, staan nu megastallen vol varkens en kippen. Zo ook in De Peel, het land van mijn moeder, een boerendochter, waar ik vroeger logeerde op de boerderij van mijn opa. Een kleine boer: paar varkens, paar koeien, kippen en wat groente en fruit. Soms kwam de thuisslachter langs en dan sliep ik op zolder onder de zelfgemaakte worsten die hingen te drogen. Ik mocht ook de koeien een briket geven en dan gleed die vochtige, ruwe tong langs mijn jongenshand. Rij je nu door De Peel dan stinkt het; verscholen achter bomen en struiken staan oneindige dierenfabrieken. In datingprogramma Boer zoekt vrouw, met de immer opgewekte Yvon Jaspers, die ooit een lucratieve schnabbel had bij veevoergigant ForFarmers, ruiken we die stank niet. Net zo min zien we de stalen kooien waarin immense zeugen liggen te baren. Het wordt tijd het nostalgische beeld van de boer bij te stellen, en wat dat betreft heeft het theater met zijn traditie van plattelandsdrama’s een belangrijke taak. Intussen weten we dat het boerenbedrijf wordt gedomineerd door multinationals (veevoederfabrikanten, stalbouwers, banken), dat nogal wat boeren tonnen subsidie krijgen en miljonair zijn. Ze zijn manager van enorme veefabrieken, uitgerust met moderne afzuiginstallaties en mestscheiders. Dat is grotendeels de schuld van de politiek, die sinds de jaren vijftig uitbreiding van het boerenbedrijf heeft gestimuleerd, de problemen die daaruit voortkwamen voor zich uitschoof en, nu de situatie onhoudbaar is, tot forse inkrimping maant. In die zin kan het geen kwaad de twee producties die deze zomer worden hernomen alsnog te gaan zien. Naast Hanna van Hendrik is ook Grond weer te zien, een productie van Toneelgroep Jan Vos. Allebei gaan ze over wat de veranderende tijd voor de individuele boer heeft betekend. In Hanna van Hendrik duiken we de recente geschiedenis in, aan de hand van het levensverhaal van de stoere boerin Hanna – vol energie gespeeld door Johanna ter Steege. Daarin komen behalve haar liefdesperikelen ook onderwerpen als ruilverkaveling, schaalvergroting, boterberg, melkplas en mestoverschot aan de orde. Met dat alles krijgt Hanna te maken, en ze gaat er ten slotte aan kapot – als boer, niet als vrouw, daarvoor is ze te sterk. De boer in Grond van Toneelgroep Jan Vos loopt ook stuk op nieuwe regels en wetten. Als hij bezoek krijgt van een journalist die in zijn omstandigheden een spraakmakend artikel ziet, ontspint zich tussen beiden iets van een romance. Toneelgroep Jan Vos maakte eerder al de voorstelling Mansholt, over de Nederlandse eurocommissaris van Landbouw die vanaf 1958 de agrarische sector volledig moderniseerde en aanzette tot schaalvergroting, met forse subsidies vanuit Brussel. Veel later kwam hij tot het inzicht dat die expansie zou leiden tot een catastrofe. Mansholt gaat ook over ’s mans amoureuze escapades met zijn toenmalige assistent Petra Kelly, die later in Duitsland Die Grünen zou oprichten. Ook in die voorstellingen speelt de liefde een belangrijke rol, waarschijnlijk omdat de theatermakers vermoeden dat met zo’n persoonlijk element het publiek de informatie makkelijker tot zich kan nemen. Nu de boer wederom dagelijks in het nieuws is, wordt het tijd voor het allesomvattende Nederlands toneelstuk over het onderwerp van nu: de boerenopstand, en alles wat daarbij komt kijken. En laten we dan maar meteen groots denken: wie schrijft de nieuwe Op hoop van zegen? Welke schrijver durft het aan om, net zoals Herman Heijermans in 1900, een warmbloedig, sociaal en diepmenselijk volksstuk te schrijven? Waar niet alleen de vegan wereldburger, maar ook tante Sjaan die elke woensdag haar gehaktbal eet, iets van opsteekt? In veel van de hier genoemde actuele boerenstukken zitten elementen die ook in Op hoop van zegen voorkomen, maar het zou mooi zijn als die nu eens slim worden samengevoegd. Heijermans schreef met Op hoop van zegen een klassiek toneelstuk waarin het lot van arme vissers wordt afgezet tegen de macht van reders, verzekeringsmaatschappijen en het grootkapitaal. Terwijl de mannen en jongens op zee in gammele boten verdrinken, wordt aan wal de vis duur betaald, en het geld geteld. Een van de mooiste scènes is die waarin een groep vrouwen wacht op hun mannen en zonen die op zee zijn. Dan wordt het vissersdrama een soort Griekse tragedie, waarin het noodlot voortdurend dreigend aanwezig is. Heijermans schreef over de alledaagse ellende, maar ook over de vaak ongrijpbare mechanismen daarachter. Zo’n stuk zou er ook over onze veeteelt en landbouw moeten zijn. Dus niet al te realistisch of documentair, en ook niet vanuit het bijna romantische idee van de eenzame boer in de knel. In Op hoop van zegen komt een van de visserszonen in opstand, zo zou ook nu de opstand de dramatische kern kunnen zijn, niet die van vlaggen op zijn kop of thuis belaagde ministers, maar de open, harde strijd om het bestaan. Waarna de echte grootmachten (de banken, de supermarkten, de veevoerbedrijven) uiteindelijk toch zullen winnen. Als de schrijver nu aan de slag gaat, kan het volgend jaar zomer worden gespeeld. Misschien is het dan onttakelde terrein van de Floriade in Almere een uitermate geschikte locatie. Daar kan met gemak een veldslag tussen trekkers worden opgevoerd, en misschien is het een leuk idee om Yvon Jaspers en Caroline van der Plas als figuranten in te huren: zij kunnen de heksen spelen, vrij naar Shakespeares Macbeth. Wie pakt de pen op? Te denken valt aan het duo Anoek Nuyens en Rebekka de Wit, die twee jaar geleden De zaak Shell schreven. Toegankelijk, verhelderend theater met de rechtszaak van Milieudefensie tegen Shell als uitgangspunt. Tjeerd Bischoff zou ook een goede auteur zijn, maar dan eentje die meer ingaat op het persoonlijke leed van zijn hoofdfiguur. Hij schreef behalve de hierboven genoemde stukken van Toneelgroep Jan Vos ook Koning van het grasland, waarin vragen werden gesteld als: hoever mag de mens ingrijpen in de natuur? En wie is de baas op het boerenland? Bischoff heeft gevoel voor klein leed en grote gevolgen, en weet dat in heldere taal te verwoorden. Activistisch zal zijn stuk niet worden. Daarvoor moeten we misschien uitwijken naar, jawel: De verleiders. Het duo Tom de Ket & George van Houts maakten voor dat collectief eerder voorstellingen over het bankwezen en de farmaceutische industrie. Met hun vlijmscherpe, satirische en bijna cabareteske aanpak moeten zij een breed publiek kunnen aanspreken. Probleem is misschien Van Houts zelf, die de laatste jaren in de ban is geraakt van allerlei complottheorieën. Rouwdouwer De Ket – hij schreef ook Het pauperparadijs – moet niettemin in staat worden geacht zijn maat bij de les te houden. Voordeel van De verleiders: Pierre Bokma speelt de boer. Of de slechterik. Of allebei. Een titel is er al: En de boer, hij ploegde voort. Zinnetje uit Ballade van den boer, een religieus en tikkeltje mystiek gedicht van J.W.F. Werumeus Buning uit 1935. In plechtige rijmen laat hij de arme, hardwerkende boer wachten op verlossing, die uiteindelijk komt door Gods woord.||https://www.volkskrant.nl/cultuur-media/de-boer-is-in-het-theater-al-tijden-een-dankbaar-onderwerp-tijd-om-het-beeld-van-de-noeste-werker-te-moderniseren~b907c18d/
2022-07-21||‘Vrouwen die bouwen’ blijft op het podium net te veel een routineuze doe-het-zelfdans★★★☆☆||Wanneer Isabelle Houdtzager met een slijptol losgaat op een steigerpaal, zetten we toch maar een veiligheidsbril op tegen de vonkenregen. Maar verder is het een vrolijke en veilige bedoening op deze tijdelijke bouwplaats, die het beeldmakersduo Lips & Knobel tijdens het Over het IJ Festival in de immense NSDM-werf heeft opgetrokken voor de gemoedelijke voorstelling Vrouwen die bouwen. Te midden van een grote toeschouwerscirkel sjouwen vier vrouwen (onder wie Sanne Lips en Liesje Knobel zelf) in rustig tempo met groot materieel. Gestaag creëren ze uit een verzameling steigerbuizen, verbindingsbeugels, balken en meterslang sjortouw een amorf speeltoestel: een kruising tussen boomhut en apenrots. In korte broeken, glittertops en klimgordels ogen ze als zomerse festivaltentbouwers. Terwijl muzikaal repertoire van bekende vrouwenstemmen bemoedigend uit de boxen schalt (Nina Simone, Whitney Houston en Carly Simon) vervolgen de vier collegiaal hun geoliede samenwerking. Soms moet een balk een kwartslag gedraaid maar verder zijn er weinig twistpunten. Af en toe hint eentje naar geijkte steigergrappen en bouwvakkersfluitjes. ‘Ik schuif hem er zo in’, zegt Merel Severs terwijl Houdtzagers een rol isolatiemateriaal als fallussymbool berijdt. Maar verder blijft de afrekening met de blik van buitenaf uit – bouwende vrouwen zouden ongemakkelijke of opgewonden reacties veroorzaken, maar misschien loopt dat tijdperk inmiddels op zijn eind. De gelijknamige televisieserie, opvolger van Meiden die rijden, bewijst ook dat de bouwsector niet meer het mannenbolwerk pur sang is. Hoe luchtig ook, Vrouwen die bouwen mist hierdoor venijn en spanning. Halverwege ontstaat een theatraler tintje, doordat ze hinten naar als vrouwelijk bekend staande hobby’s als breien en naaien. Ze rijgen sjortouw met grote lussen tot klimhangwand, en geel gaasdoek tot feestelijke piratenvlag. Maar het blijft toch vooral een routineuze doe-het-zelfdans van doorgeefdaden, dat op de beste momenten doet denken aan Jan Langendijks metaforische mimetheater.||https://www.volkskrant.nl/cultuur-media/vrouwen-die-bouwen-blijft-op-het-podium-net-te-veel-een-routineuze-doe-het-zelfdans~b7e43b32/
2022-07-21||De Ombudsclown buigt zich over het gastekort||‘We moeten van het gas af, eigenlijk. Zou het dan ook niet beter zijn als de Volkskeuken niet meer schrijft over het vuur hoger of lager zetten? Een warme en gasvrije groet, Hans Keesen, Zutphen.’ De Ombudsclown kan eerlijkheidshalve geen gasvrije groeten terugdoen. Hans Keesen krijgt een draagbare inductiekookplaat om ook op de camping zijn punt te maken en het gasvrije vuurtje aan te wakkeren. Klagen loont! didu@volkskrant.nl||https://www.volkskrant.nl/cultuur-media/de-ombudsclown-buigt-zich-over-het-gastekort~b08fd9f2/
2022-07-21||Het weerbericht voor vrijdag 22 juli 2022: geleidelijk warmer||Vrijdag begint zeker landinwaarts niet heel veelbelovend, met veel bewolking en regionaal ook nevelig weer. In de loop van de dag breekt de zon steeds vaker door, in de middag wisselen zon en stapelwolken elkaar uiteindelijk af. Later in de middag trekt weer wat dikkere bewolking over de zuidelijke helft, mogelijk valt dan ook een spat regen. Bij een veelal matige noordenwind wordt het 18 tot plaatselijk 25 graden. Zaterdag verandert het weer. Een hogedrukgebied trekt oostwaarts over ons land, waardoor bij ons de wind naar het zuiden draait. Warmere lucht uit Frankrijk stroomt weer over ons land uit. Landinwaarts loopt de temperatuur daardoor alweer op naar zomerse waarden van 25 tot 27 graden, alleen in het noorden en langs de kust is het een fractie koeler. Het weerbeeld is daarbij vrij zonnig, al ontstaan op de warmste plaatsen ’s middags ook weer stapelwolken. Zondag is het op veel plaatsen zonnig en opnieuw zeer warm. In het zuiden wordt het op de warmste plaatsen 30 0f 31 graden, elders in het land zien we zomerse temperaturen terug. Ook na het weekend houdt de warmte nog even aan, al neemt in de loop van maandag de kans op een pittige regen- of onweersbui geleidelijk toe.||https://www.volkskrant.nl/nieuws-achtergrond/het-weerbericht-voor-vrijdag-22-juli-2022-geleidelijk-warmer~b85178bd/
2022-07-21||Vluchtelingen op cruiseschepen: nu ook voor langere tijd, en mogelijk niet aangemeerd||Een dobberende boot op zee wordt voor zo’n drieduizend asielzoekers hun nieuwe thuis. ‘Een absurd idee’, reageerde VluchtelingenWerk Nederland woensdagavond op de plannen van staatssecretaris Eric Van der Burg (Asiel). ‘Zo plaats je ze buiten de samenleving en hebben ze geen bewegingsvrijheid’, twitterde de Nederlandse tak van de UNHCR, de vluchtelingenorganisatie van de Verenigde Naties op donderdag. ‘Al bestaande trauma’s door de gevaarlijke vlucht komen mogelijk bij sommigen weer naar boven.’ Van der Burgs oplossing is zo onconventioneel dat zijn ambtenaren zelfs nog moeten uitzoeken of die wettelijk kan en veilig genoeg is. Woensdagavond zei hij zelf al te beseffen dat de juridische speelruimte vrij klein is. Belangrijk is dat de asielzoekers altijd van boord kunnen. ‘Op het moment dat je ze de voor de kust legt en er geen verbinding ontstaat met het vasteland, is er materieel sprake van opsluiting.’ Sinds de Oekraïnecrisis worden op een aantal plekken in Europa al langer boten ingezet om oorlogsvluchtelingen op te vangen, zoals in het Estse Tallinn, het Franse Marseille en binnenkort ook het Schotse Edinburgh. In Nederland biedt het schip ‘de Volendam’ van de Holland-Amerika Lijn al sinds april onderdak aan 1.200 Oekraïners in de Rotterdamse haven. In eerste instantie zouden zij voor de zomer vertrekken, maar de overeenkomst is verlengd tot 1 september. Een cruiseschip is een aantrekkelijke keuze voor opvang op de korte termijn, omdat badkamers, bedden en keukens al ingebouwd zijn. ‘Met een vrij simpele zet heb je een volledige huisvesting’, legt een woordvoerder van de gemeente Rotterdam uit. Ook in bijvoorbeeld Dordrecht, Maassluis en Gouda worden op kleinere hotelboten Oekraïense vluchtelingen ondergebracht. Maar het gaat in die gevallen dus om aangemeerde boten. Het cruiseschip in Rotterdam is de hele dag door te betreden en te verlaten voor de Oekraïense vluchtelingen, waardoor de opvang op een boot daar niet als een inbreuk op de bewegingsvrijheid wordt ervaren. Het Nederlandse kabinet heeft de uitdaging iets vergelijkbaars bij de dobberende boten op zee te realiseren. Aanmeren is de insteek, maar de garantie daarop geeft de regering nog niet. Staatssecretaris Van der Burg insinueerde woensdag dat pendelende loodsboten een optie kunnen zijn. Ook zijn er twee andere verschillen tussen de eerdere initiatieven en de huidige plannen van Van der Burg. De cruiseschepen die nu worden besteld, zijn nadrukkelijk bedoeld voor niet-Oekraïense vluchtelingen. In gesprekken met gemeenten merkt de staatssecretaris op dat voor opvang van slachtoffers van de Russische invasie meer animo bestaat. Het zijn juist de vluchtelingen uit andere delen van de wereld voor wie het kabinet geen andere oplossing ziet. Daarnaast was de opvang voor oorlogsvluchtelingen in hotelboten in de afgelopen maanden tijdelijk. Cruiseschip de Volendam vaart op 24 september weer uit voor zijn eerste tocht met toeristen. ‘Voor de langere termijn wordt opvang lastiger, omdat we de groep geen zelfstandigheid bieden, zoals koken en wassen’, zegt een woordvoerder die betrokken is bij het project. Het is nog niet bekend hoe de Nederlandse regering de constructie met de aankomende cruiseschepen gaat inrichten, maar waarschijnlijk zal het om een langere periode gaan. Veel vragen blijven nog onbeantwoord. Een woordvoerder wil nog niets zeggen over een huurtermijnen van de schepen en met welke bedrijven het kabinet zaken doet. Ook is slechts van één van de drie schepen bekend waar het zal liggen, bij Velsen. Voor de twee andere opvangschepen wordt nog een locatie gezocht. De opties daarvoor zijn beperkt, omdat Nederland niet overloopt van de zeehavens. Vlissingen heeft al laten weten niet mee te willen werken, tot teleurstelling van staatssecretaris Van der Burg.||https://www.volkskrant.nl/nieuws-achtergrond/vluchtelingen-op-cruiseschepen-nu-ook-voor-langere-tijd-en-mogelijk-niet-aangemeerd~b3e621da/
2022-07-21||Ja, mijn voorvaderen stonden in Suriname aan de verkeerde kant. Die wonden zijn er alsnog||Ik ga met mijn theaterteam naar Frederiksdorp, een oude koffieplantage aan de Commewijnerivier. Achter de plantage is een pad in het bos gekapt, dat je met een gids afloopt en dat het leven van Boni verbeeldt: de Boni Trail. Boni werd als vrij man in het bos geboren, nadat zijn moeder was gevlucht van een plantage, en richtte een succesvol verzetsleger op. Hij was een verzetsheld: de Bonistrijders staken plantages in de fik en bevrijdden de tot slaaf gemaakten. Ze gooiden de molotovcocktail in de koloniale overmacht. We lopen door de trail en we zien tussen de bomen meer dan levensgrote 2D-beelden, die de straffen uitbeelden die de slaven kregen. Een artistieke omzetting van dat wat je niet kunt omzetten. (Needless to say dat je hier geen echte ‘slave experience’ kunt neerzetten. ‘Hier krijg je de Spaanse bok toegediend’; ‘hier word je vastgeketend, naakt, aan 25 mensen van andere Afrikaanse landen wier taal jij niet spreekt, terwijl wij jullie twee uur lang in het bos achterlaten’; ‘hier lig je 24 uur aan de kromboei.’) Na de trail ploffen mijn saxofonist en ik neer op twee ligbedden aan de rand van het zwembad. Zij, een afstammeling van tot slaaf gemaakten, ik, een afstammeling van Joden die op gruwelijke wijze de plantages runden. Allebei Surinamers. Allebei in de war geschud door dit verhaal. We staren wat naar de bloedmooie omgeving en drinken een cappuccino. De lucht, zo mooi dat je wilt huilen, in scherp contrast met het verhaal dat ik, als kind in Suriname, al zo vaak heb gehoord. Toch blijft er iets knagen, blijft er iets zitten. Je kunt alle boeken over slavernij hebben gelezen en alle Boni Trails lopen, toch blijft er een soort gapend gat in je zitten, als je net als ikzelf in je dna de kapmeswonden voelt die de slavernij heeft achtergelaten. Ja, mijn voorvaderen stonden aan de verkeerde kant. Die wonden zijn er alsnog. Freddy de bootsman roept ons: we moeten nog op een boottochtje. We fietsen over een door Nederlanders aangelegd dijkje, stappen in een naar Giethoornse punters gemodelleerde boot en Freddy vaart ons met knetterende motor het moeras in, de swamp. Ook wel de swampu genoemd . Midden op onderwatergelopen, uitgestrekte voormalige rijstvelden zet hij de motor af. Onze smoelen vallen open van het getierelier van de sabaku en de tjongtjong. Het is alsof de vogels in dertien talen met elkaar praten, de ene gekke sound na de ander. Ik kijk naar mijn saxofonist: we kunnen een lachje niet onderdrukken. De vogels fluiten ons verdriet de schemerlucht in. Nina de la Parra woont en werkt deze zomer in Suriname.||https://www.volkskrant.nl/mensen/ja-mijn-voorvaderen-stonden-in-suriname-aan-de-verkeerde-kant-die-wonden-zijn-er-alsnog~baa429ff/
2022-07-21||Akwasi weet zelf ook wel dat de film over zijn leven voor de haters en dreigers niets zal veranderen ||‘Gelukkig geen strop ouwe, positief.’ Een huisvriend probeert er maar een optimistische draai aan te geven als rapper en activist Akwasi voor de zoveelste keer een onbekend pakketje ontvangt. Aan de structuur denkt Akwasi een strop te herkennen. Het zou niet voor het eerst zijn dat hij thuis dat soort post ontvangt. Het blijkt uiteindelijk ‘slechts’ een kabel te zijn, maar het feit dat Akwasi’s eerste ingeving zo extreem is, toont hoe normaal het abnormale voor hem is geworden. Hoe we op dat punt zijn aanbeland, zien we in de Videoland-documentaire Akwasi, al zal het de meeste mensen niet ontgaan zijn waar alle bedreigingen begonnen. In juni 2020 nam Akwasi deel aan een Black Lives Matter-demonstratie, waarbij hij hevig geëmotioneerd de microfoon greep. Uit die emotie kwam een uitspraak voort die hem de rest van zijn leven zal achtervolgen: ‘Op het moment dat ik in november een Zwarte Piet zie, trap ik hem hoogstpersoonlijk op z’n gezicht.’ Het leidde tot massale (online) volkswoede, die twee jaar later nog steeds niet is gaan liggen. Lees op sociale media de reacties onder de aankondiging van deze documentaire, en je mensbeeld wordt er niet rooskleuriger op. Akwasi ziet zelf ook wel in dat de film die mensen met geen mogelijkheid meer zal aanzetten tot nuance: ‘Deze docu zal niet voor iedereen zijn.’ Regisseur Remco Garcia is vooral geïnteresseerd in de massale volkswoede die ontstond na de uitspraak, al staat de film ook stil bij de missie van Akwasi, bijvoorbeeld met de oprichting van Omroep Zwart. Helaas blijft het geheel iets te vluchtig en onevenwichtig om echt iets nieuws te zeggen. Dit is meer een portret mét Akwasi dan óver Akwasi, en op sommige momenten wreekt zich dat, bijvoorbeeld als het gaat om het merkwaardige Radio 1-interview waarbij hij boos wegliep en de laptop van de interviewer afpakte. Er zijn wat nuancerende quotejes van Adriaan van Dis en Typhoon, maar het geheel wordt iets te makkelijk afgedaan. Wat Akwasi toch de moeite waard maakt, is het besef hoe groot de gevolgen van een online heksenjacht kunnen zijn. Wat begint met toetsenbordridders die elkaar op sociale media helemaal gek maken, eindigt in doodsbedreigingen, kogelbrieven en ongewenste huisbezoeken. Als Akwasi een haatmail voorleest van iemand die hem ‘uitnodigt’ voor 5 december, komt dat hard binnen. Je kunt het afdoen als loze woorden van een verward persoon, maar de haat die Akwasi (en met hem vele andere publieke figuren) ten deel valt, toont wel degelijk aan dat er iets fundamenteel mis zit. Na zoveel narigheid hielp het om vast te houden aan mensen die wél normaal kunnen blijven doen, zoals de overbuurman die ingrijpt wanneer er twee Zwarte Pieten voor Akwasi’s deur staan om hem te intimideren. Zolang die mensen ook van zich laten horen, is nog niet alle hoop verloren.||https://www.volkskrant.nl/columns-opinie/akwasi-weet-zelf-ook-wel-dat-de-film-over-zijn-leven-voor-de-haters-en-dreigers-niets-zal-veranderen~ba74dabc/
2022-07-21||ECB kiest voor inflatiebestrijding en verhoogt rente naar 0 procent||Het is voor het eerst sinds juli 2011 dat de rente in de eurozone omhoog gaat. De depositorente, het tarief waarvoor commerciële banken voor korte tijd geld bij de ECB kunnen stallen, gaat van -0,5 procent naar 0 procent. De stap past binnen de strijd van de centrale bank tegen de hoge inflatie, die in juni in de eurozone op 8,6 procent lag. Door de economie geleidelijk af te koelen, willen de monetaire beleidsmakers dat de druk op de steeds hogere prijzen afneemt. Wel trapt de ECB met dit nieuwe tarief zeker niet hard op de rem, ook al gaat het om de grootste stijging sinds juni 2002. Het rentepeil waarbij de monetaire beleidsmakers de economie echt afremmen, wordt geschat tussen de 1 en 2 procent. De centrale bank is van plan om de rente nog meermaals op te trekken, verklaarde ECB-president Christine Lagarde bij de toelichting op het rentebesluit. ‘We verwachten dat de inflatie nog een tijd onwenselijk hoog blijft.’ Hoewel de toename van de rente geen verrassing is, is de omvang ervan dat wel. Financiële markten waren immers tot op het bot verdeeld over de vraag of dat met 25 of 50 basispunten zou gebeuren, dat wil zeggen een stijging van -0,5 naar -0,25 procent dan wel naar 0 procent. Dat laatste zou een grotere veer op de hoed zijn van de ECB als inflatiebestrijder, terwijl bij die eerste vooral de stabiliteit van de eurozone-economie centraal staat. In juni had de ECB nog aangestuurd op een renteverhoging van 25 basispunten, maar daar week de beleidsraad dus van af. ‘We hebben de voor- en nadelen besproken, en besloten dat het belangrijk was om een grotere rentestap te zetten, een die een punt zet achter het tijdperk met een negatieve rente’, vertelde Lagarde. De Française had in juni ook aangegeven dat er in september een renteverhoging zou komen van 50 basispunten. Dat wou ze nu niet herhalen. ‘Wat we in september gaan doen, zal in de tussentijd moeten blijken. We bekijken het maand per maand.’ Daarmee liet ze de forward guidance los, de strategie waarbij de ECB zo voorspelbaar mogelijk wil zijn door beleidsindicaties te geven. De Tilburgse hoogleraar banking and finance Harald Benink is verrast door de grote renteverhoging. Hij dacht dat de huidige crisis in Italië zou aanzetten tot een kleinere stap, vanwege zorgen over de stabiliteit van de euro. De Italiaanse premier Mario Draghi stapte donderdag op, waarmee een eind komt aan zijn regering van nationale eenheid. Op 25 september zijn er nieuwe verkiezingen gepland. Hogere beleidsrentes vertalen zich ook in hogere rentes op langlopend schuldpapier en die zijn in Italië door de politieke onzekerheid de afgelopen dagen al flink gestegen. Het renteverschil tussen Italiaanse en Duitse tienjaarsobligaties, de zogeheten spread, is toegenomen tot 230 basispunten. De centrale bankiers keurden verder unaniem de oprichting goed van het Transmission Protection Instrument (TPI), het speciale opkoopprogramma dat de ECB vorige maand aankondigde. Dat moet renteverschillen tegengaan die onvoldoende kunnen worden verklaard door de economische omstandigheden, en die de doorwerking van het monetaire beleid in de hele eurozone belemmeren. ‘TPI zal ons helpen ons mandaat van prijsstabiliteit te behalen en dus de inflatie terug te dringen naar 2 procent', aldus Lagarde. Om er effectief baat van te hebben, moet een euroland wel voldoen aan een aantal voorwaarden. Zo mogen er geen excessieve begrotingstekorten zijn, moet de staatsschuld houdbaar zijn en moet het land zich houden aan de afspraken die zijn gemaakt op grond van het Europese corononaherstelplan NextGenEU. ‘Wij zullen op basis van het vervullen van de voorwaardes, en het zich voordoen van onredelijke renteverschillen, beslissen of TPI in werking kan treden', legde Lagarde uit. Het blijft daarbij onduidelijk hoe groot renteverschillen precies moeten zijn om als ‘onredelijk’ te kwalificeren. Dit proces impliceert wel dat de ECB dan een geloofwaardige gesprekspartner heeft. Dat ligt sinds donderdag dus een stuk moeilijker in Italië, merkt Benink op. Hij doelt daarbij niet alleen op de overgangsperiode tot de verkiezingen. ‘Daarna kan het nog erger worden. Het rechts-populistische blok noteert in de peilingen al op meer dan 40 procent. Het is niet ondenkbaar meer dat Giorgia Meloni van Fratelli d’Italia straks premier wordt. Dan gaat het pas echt stormen op de markt voor Italiaans staatspapier.’ Dat meent ook Annalisa Piazza, obligatiespecialist bij vermogensbeheerder MFS, die verwacht dat de spreads tussen Italiaanse en Duitse staatsobligaties de komende weken verder oplopen. ‘Het vertrek van Mario Draghi is de slechtst mogelijke uitkomst van de crisis in Italië en zal leiden tot meer fragmentatie in de eurozone. Het anti-fragmentatie-instrument van de ECB is niet bedoeld om politieke risico’s te beteugelen.’||https://www.volkskrant.nl/nieuws-achtergrond/ecb-kiest-voor-inflatiebestrijding-en-verhoogt-rente-naar-0-procent~b8eaf02d/
2022-07-21||Storing bagagesysteem Schiphol: sommige KLM-passagiers moeten zonder koffer op reis||Het gaat specifiek om reizigers die naar Schiphol vliegen, en vervolgens doorreizen naar een volgende Europese eindbestemming. Deze overstappers mogen donderdag van KLM alleen met handbagage reizen. De luchtvaartmaatschappij spreekt in een email aan klanten over een ‘onhandelbare situatie’ die ‘buiten onze macht ligt’. Het heeft alles te maken met een technisch mankement in de bagagekelder een dag eerder, legt een woordvoerder van Schiphol uit. ‘Daar lopen kilometers banden, die koffers van de vliegtuigen naar de bagagebanden brengen, en daar vinden soms storingen plaats. Woensdag konden vooral koffers van transferpassagiers niet worden afgevoerd. Daardoor zijn er een paar duizend achtergebleven.’ KLM werd hard getroffen, omdat de maatschappij met afstand de grootste gebruiker van de luchthaven is. Een groot aantal daarvan zijn transferpassagiers. Er zouden woensdag duizenden koffers van KLM-passagiers zijn achtergebleven in Amsterdam. De luchtvaartmaatschappij probeert die zo snel mogelijk na te sturen. Om daar ruimte voor te creëren kunnen sommige transferpassagiers donderdag alleen reizen met handbagage. KLM benadrukt dat de maatregel niet geldt voor passagiers die vertrekken vanuit Nederland. Passagiers die niet zonder koffer willen vertrekken, ontvangen een voucher of kunnen kosteloos omboeken. De storing in de bagagekelder komt voor Schiphol op een ongelukkig moment. De luchthaven kampt al maanden met een groot tekort aan beveiligers. Daardoor worden in de zomermaanden rigoureus vluchten geschrapt. Twee weken geleden werd duidelijk dat ook de bagageafhandeling te weinig handen heeft. Daardoor stapelden grote aantallen koffers op die niet tijdig werden afgehandeld.||https://www.volkskrant.nl/economie/storing-bagagesysteem-schiphol-sommige-klm-passagiers-moeten-zonder-koffer-op-reis~b81bf3b8/
2022-07-21||Twee lome instrumentale nummers uit de jazzhoek en een even zomerse psychedelische trip van Panda Bear||Makaya McCraven - Dream Another Jazzdrummer Makaya McCraven heeft met hulp van Brandee Younger (harp) en vooral fluitist De’Sean Jones een aangenaam zomers, zacht wiegend instrumentaal stuk gemaakt. Ideale zomertrack. Lil Silva en Badbadnotgood - To The Floor Dance in Caribou-stijl en een vleugje jazz zijn te horen op die andere zomerse instrumentale toptraktatie deze week. De Britse producer Lil Silva heeft met het Canadese jazzcombo Badbadnotgood precies het juiste gevoel te pakken. Panda Bear en Sonic Boom - Go On De basis voor dit fraaie stukje poppsychedelica is een sample uit 1967 van The Troggs. Als Panda Bear er zijn typerende Beach Boys vocalen in zet en Sonic Boom mixt er handclaps overheen, klinkt dat haast magisch.||https://www.volkskrant.nl/cultuur-media/twee-lome-instrumentale-nummers-uit-de-jazzhoek-en-een-even-zomerse-psychedelische-trip-van-panda-bear~b4674959/
2022-07-21||Kaart van het rijke en machtige Afrika||In 1324 maakte de Afrikaanse Mansa Musa (koning Moses) op zijn bedevaart naar Mekka een tussenstop in Caïro. Zijn gevolg van onder meer tienduizend met goud bepakte dragers en tientallen met goudstof en zout beladen kamelen, was zo overweldigend rijk dat het tijdelijk inflatie veroorzaakte in de Egyptische stad. De blijvende nalatenschap van zijn reis was dat de Afrikaanse koningen van de Sahel tot ver buiten Afrika bekend kwamen te staan als de heersers over de intercontinentale goudhandel. Timboektoe, een van de voornaamste handelssteden van het koninkrijk van Mali, dat in de 15de en 16de eeuw zijn hoogtijdagen kende, stond vanaf het moment van deze intocht op de kaart. Zowel letterlijk als figuurlijk. Op de hierboven getoonde uitsnede van de Catalaanse atlas van 1375, een van de belangrijkste middeleeuwse wereldkaarten, staat Mansa Musa prominent afgebeeld. De gouden kroon, scepter en rijksappel zijn klassieke symbolen die zijn wereldlijke macht over het gebied bevestigen. Dit beeld van een rijk en machtig Afrika botst met de grotendeels dominante westerse voorstelling van Afrika als een statisch en onveranderlijk continent ‘zonder geschiedenis’. Een beeld dat overheersend werd gedurende de periode van kolonialisme. Maar in de 14de eeuw was de rijkdom van verschillende Afrikaanse beschavingen bekend en begeerd, van Ethiopië tot de Swahili-stadstaten en de koninkrijken in de Sahel. Afrika was in deze periode niet de ‘periferie’, maar eerder onderdeel van het ‘centrum’ van de toen bekende wereld. Gevestigd op het kruispunt van de handelsnetwerken tussen het tropische Zuiden en het mediterrane Noorden, wist het koninkrijk van Mali optimaal te profiteren van alle handel in kostbaarheden. Kolanoten en zout werden verhandeld via de strategisch gelegen handelssteden Timboektoe, Djenné en Gao. Daarnaast liet de rivier Niger grote hoeveelheden goud achter op haar oevers, waardoor de westelijke Sahel tweederde van de wereldvoorraad bezat. Deze macht en rijkdom stelden Mansa Musa in staat tijdens zijn reis naar Mekka in 1324 de bekendste geleerden binnen de islamitische wereld over te halen naar Timboektoe te komen. Bij zijn terugkomst in 1325 werd al snel begonnen met de bouw van een reeks universiteiten. De Djinguereber madrassa, voltooid in 1327, werd de eerste in een reeks centra van geleerdheid, waar schriftgeleerden zij aan zij werkten met astronomen, medici en historici. In deze tijd floreerde de wetenschap binnen de Dar al-Islam, de islamitische beschaving die zich uitstrekte vanaf Turkije en West-Afrika tot aan Zuidoost Azië. De periode bracht termen voort als ‘algebra’ en ‘algoritme’ en standaardiseerde het Indiase cijfersysteem. Tijdens de gloriedagen van het koninkrijk van Mali studeerden er in de stad Timboektoe 25 duizend studenten. Timboektoe trok niet alleen buitenlandse geleerden aan, ook de lokale geleerden hadden een grote invloed op de bredere islamitische wetenschappelijke productie. En hoewel de verzamelde kennis in Arabisch schrift werd opgetekend, waren de spreek- en schrijftaal zelf veelal de lokale volkstalen, zoals Hausa. Hier begon de Europese verbeelding van Timboektoe als Afrikaans El Dorado. Verhalen over de fabelachtige rijkdom van de koningen van de Sahel die na 1324 begonnen te circuleren, brachten naast islamitische handelaren en geleerden ook menig Europese ontdekkingsreizigers ertoe de route naar Timboektoe te zoeken. Mogendheden aasden op Mali’s bron van welvaart: de zoutmijnen van Taghaza en de Niger vol goud. In 1591 werd het koninkrijk Songhai, de opvolger van het Mali-koninkrijk, veroverd door de troepen van het Marokkaanse Saadi Sultanaat. Maar het was vooral de snelle opkomst van de handel via de Atlantische Oceaan die uiteindelijk de steden in de Sahel hun invloedrijke positie ontnam. Die zeevaart veroorzaakte een verschuiving van het machtscentrum naar de kustgebieden, in zowel Afrika als Europa. Toen Afrika tot aan de evenaar per boot bereikbaar werd, verloren de Sahel-handelssteden hun strategische positie en kwam de macht van de koningen onder druk te staan. De wereldfaam van deze steden bleef echter nog enige tijd zichtbaar. Toen Willem Blaeu in 1635 zijn beroemde wereldkaart drukte, werd de Zuid-Atlantische oceaan nog de Oceanus Aethiopicus genoemd. Grote handelssteden als Timboektoe, Goa en Kano waren nog duidelijk zichtbaar op de kaart. Dit beeld zou snel kantelen. Timboektoe werd niet langer gezien als stad van goud en centrum van geleerdheid maar werd steeds meer geassocieerd met onherbergzaamheid, ver verwijderd van de ‘beschaving’. In Europa raakten de herinneringen aan de rijke geschiedenis en de machtige staten van de Westelijke Sahel steeds verder op de achtergrond. Ze werden zo irrelevant geacht dat ze uiteindelijk zelfs ontbraken op de nieuwe landkaarten. Die behoorlijk lege kaarten van Afrika zetten de mythe kracht bij van een onontwikkeld continent dat ‘beschaafd’ diende te worden. Dat idee legitimeerde vervolgens het nieuwe imperialisme waarmee Europese landen in de 19de eeuw hele delen van Afrika toe-eigenden. Dankzij projecten als Tombouctou Manuscripts Project van de Universiteit van Kaapstad en Mali Magic van Google en Unesco, is het verleden van het Koninkrijk van Mali beter en breder inzichtelijk geworden. De herziening van het beeld van ‘Afrika zonder geschiedenis’ vindt belangstelling bij veel Afrikanen en in de Afrikaanse diaspora en het inspireert historici om alert te zijn op mogelijk andere vastgeroeste aannamen die aan herziening toe zijn. Bron 1: Atlas Catalana Bron 2: Die Atlas van Blaeu Bron 3: Voorbeeld van een kaart uit 1812 waarin het binnenland van Afrika nagenoeg leeg is.||https://www.volkskrant.nl/cultuur-media/kaart-van-het-rijke-en-machtige-afrika~b7d9d9a4/
2022-07-21||Rusland en Oekraïne beschuldigen elkaar van oorlogsgeweld bij kerncentrale||De kerncentrale bij de rivier de Dnipro is de grootste van Europa en werd in de tweede week van de invasie al ingenomen door de Russen. Het is een van de Oekraïense kerncentrales waarover het internationale atoomagentschap IAEA zijn zorgen uitte vanwege de oorlog. Een andere grote kerncentrale, bij Tsjernobyl, werd ook enige tijd bezet door het Russische leger. Oekraïne heeft nog niet gereageerd op de Russische beschuldiging dat het nucleaire complex het doelwit was van een aanval met kamikazedrones. Volgens het ministerie van Defensie in Moskou werden twee drones ingezet. Een daarvan zou zijn neergehaald bij het naderen van het terrein. Rusland zegt dat de kerncentrale niet is beschadigd. Een deel van de regio in het zuidoosten is nog in handen van het Oekraïense leger. De Oekraïners hebben twee soorten kamikazedrones, de Switchblade en de Phoenix Ghost, van de VS gekregen. Deze kleine drones, die voorzien zijn van een explosief, zijn bedoeld om onder andere Russische tanks, artilleriestukken en eenheden te treffen. De kerncentrale wordt nog steeds beheerd door het Oekraïense nucleaire staatsbedrijf Energoatom. Kyiv heeft altijd ontkend dat het de kerncentrales in het land tot inzet heeft gemaakt van de strijd. De Russische beschuldiging komt nadat Energoatom het Russische leger vorige week ervan had beschuldigd het nucleaire complex te gebruiken voor het beschieten van Oekraïens gebied. Volgens het staatsbedrijf zouden Russische militairen de toegang hebben geëist tot de machinekamers van drie reactoren om onder meer tanks, raketsystemen en ander militair materieel te verbergen. ‘De bezetters brengen hun materieel hier naar toe, waaronder raketsystemen, van waaruit ze de andere kant van de rivier de Dnipro en de Nikopol-regio beschieten’, aldus president Petro Kotin van Energoatom op de Oekraënse tv. Hij noemde de situatie in de kerncentrale ‘extreem gespannen’. Op het terrein zouden zich zo’n vijfhonderd Russische soldaten bevinden. Een dag later meldde de gouverneur van de regio, Valentin Reznitsjenko, dat bij een Russische raketbeschieting op de stad Nikopol twee burgers waren gedood. Nikopol en de stad Dnipro worden regelmatig onder vuur genomen. De beschietingen van Nikopol zijn zo erg geworden, dat het Oekraïense leger de bewoners woensdag opriep tot een evacuatie. Zij zouden tijdelijk naar veiliger gebied moeten gaan, dieper in de Nikopol-regio. ‘Vandaag zijn de vijandelijke beschietingen vanuit het bezette Enerhodar regelmatiger geworden’, aldus Jevhen Jevtoesjenko, het hoofd van het militaire district waarin Nikopol zich bevindt. De kerncentrale bevindt zich vlak bij de stad Enerhodar. Hij sprak van een ‘reële bedreiging’ voor de bewoners door de Russische escalatie van de strijd. Jevtoesjenko benadrukte dat de evacuatie van Nikopol tijdelijk is. Maar wanneer burgers weer terug kunnen, is nog onduidelijk.||https://www.volkskrant.nl/nieuws-achtergrond/rusland-en-oekraine-beschuldigen-elkaar-van-oorlogsgeweld-bij-kerncentrale~ba012de5/
2022-07-21||Alles wat trio Acoustic Unity bijzonder maakt, komt voorbij op het album Elastic Wave ★★★☆☆||De Noorse drummer Gard Nilssen geldt als een van de veelzijdigste en productiefste jazzmuzikanten van Europa. Hij is vooral bekend van het Supersonic Orchestra, en maakt nu voor ECM zijn debuut als bandleider, met Acoustic Unity. Een trio met naast Nilssen rietblazer André Roligheten en contrabassist Petter Eldh. Elastic Wave is het vierde album van dit trio en alles wat hun muziek bijzonder maakt komt erop voorbij. De aangenaam klinkende melodielijnen als basis voor improvisatie. De dynamische drumpatronen van Nilssen en het stuwende, solide baswerk van Eldh zijn de basis waarover Roligheten zijn rieten blaast. Componeren doen ze alle drie en Eldhs Altaret is meteen al een wijsje dat je niet loslaat. Maar het is een beetje jammer dat de heren niet de tijd nemen voor langere improvisaties, waar de meeste stukken zich hier juist zo goed voor lenen. Alsof ECM heeft gevraagd alles een beetje kort te houden en de vijf minuten per compositie niet te overschrijden. Maar goed, er wordt fraai gespeeld en als Roligheten in The Other Village tegelijk de tenor- en sopraansax in de mond neemt, veer je toch even op.||https://www.volkskrant.nl/cultuur-media/alles-wat-trio-acoustic-unity-bijzonder-maakt-komt-voorbij-op-het-album-elastic-wave~b71da776/
2022-07-21||Amélie Nothombs boek over het bijzondere leven van haar vader boeit tot aan het eind ★★★☆☆||Precies 30 jaar geleden verblufte Amélie Nothomb, toen 26, het Franse literaire wereldje met haar debuutroman Hygiène de l’assassin (Hygiëne van de moordenaar, 1995) over een ouwe, dikke, misantrope schrijver die zich twee maanden voor zijn dood voor het eerst laat interviewen. Van het ene op het andere moment kon niemand meer om de Belgische heen. Ze schoof aan bij talkshows en is met haar zwarte kleding, witte gelaat en rode lippen zeer mediageniek. Schijnbaar zonder schroom vertelt ze charmant en in keurige volzinnen over haar werk en haar leven alsof ze nooit anders heeft gedaan. Sindsdien levert ze elk jaar een nieuwe roman in bij haar uitgever. Haar werk is naar vele talen vertaald, er zijn toneelstukken en films van gemaakt en Hygiène de l’assassin was zelfs de inspiratie voor een opera. Nothomb volgt een spartaans schrijfregime: elke ochtend om 4 uur begint ze met een halve liter sterke zwarte thee die haar in de juiste geestesgesteldheid brengt om te gaan schrijven. Tot 10 uur schrijft ze. Daarna vertrekt ze naar haar uitgever om daar 5 uur lang haar post te beantwoorden. Iedere briefschrijver krijgt een persoonlijk en handgeschreven antwoord. Met sommige fans, vooral meisjes en jonge vrouwen, correspondeert ze al jaren. Die trouwe schare lezers is goed voor honderdduizenden verkochte titels per jaar. Voor Soif (Dorst, 2021) staat de teller inmiddels op 300.000. Van roman nummer 30, Premier sang, die vorig jaar is bekroond met de Prix Renaudot en nu in het Nederlands is vertaald als Bloedlijn, zijn tot nu toe 257.000 exemplaren verkocht. Nothomb is zelf haar beste marketinginstrument: sinds een jaar of tien siert haar portret elk boekomslag. Bloedlijn is geïnspireerd op het leven van haar vader, Patrick Nothomb, die in maart 2020 overleed. Dit boek is een van de betere Nothombs. Het is opmerkelijk dat haar autobiografische romans interessanter zijn dan de niemendalletjes over adolescenten met rare voornamen (Plectrude, Petronilla) of de door Nothomb nieuw leven ingeblazen sprookjes (Blauwbaard, Riket met de kuif). Hoe serieus hun thematiek ook is (giftige meisjesvriendschappen, slechte relaties tussen ouders en hun kinderen, anorexia, liefde, dood) en hoe spitsvondig geschreven ook, het idee voor die boekjes is meestal leuker dan de uitwerking ervan, ze beklijven niet. Het voor de Goncourt genomineerde Dorst zit daar een beetje tussenin: het is geïnspireerd op het Nieuwe Testament, een boek dat Nothomb als kind al kon waarderen. De autobiografische romans (Gods ingewanden, Met angst en beven, De verloofde van Sado, Nostalgie van het geluk) waren tot nu toe altijd geïnspireerd op haar jaren in Japan. De schrijfster koketteert graag met haar Japanse roots. Ze zou in 1967 in een voorstad van Kobe zijn geboren. Iemand die dit heeft uitgezocht voor een literairwetenschappelijk artikel, kwam erachter dat haar geboorte een jaar eerder was, in Etterbeek, bij Brussel. Van haar 2de tot haar 5de woonde ze in Japan, een periode die haar diep zou beïnvloeden, en misschien nog wel meer door het contrast met de jaren daarna, die ze doorbracht in maoïstisch China. Met Bloedlijn – wél biografisch, niet Japans – over haar vaders kindertijd in België en zijn eerste aanstelling als consul-generaal in het net onafhankelijke Congo, is Nothomb een andere weg ingeslagen. En voor na de zomer staat Le livre des soeurs gepland, dat móét wel een ode zijn aan Amélies geliefde oudere zus Juliette. In Bloedlijn beschrijft Nothomb hoe de in 1936 geboren Patrick Nothomb opgroeit in Brussel, bij zijn grootouders van moederszijde. Zijn vader is dood, zijn moeder houdt zich afzijdig, zijn oma adoreert hem en zijn opa vindt dat hij moet verharden omdat hij anders een papkindje blijft. Daarom stuurt hij Patrick als hij 6 is naar zijn grootvader van vaderszijde. Baron Nothomb woont met zijn gezin in een vervallen kasteel in de Ardennen. Patrick is in de wolken. Zijn vijf ooms en tantes (de oudste is 13, de jongste 6) komen hem voor als een horde Hunnen. Opvoeding krijgen ze niet, hier geldt het recht van de sterkste. Hij doet wat hij kan om zich aan te passen. Het schattige jongetje in zijn matrozenpakje dat oma op 1 juli gedag had gekust is bij zijn terugkeer eind augustus nergens meer bang voor. Het matrozenpakje is trouwens aan flarden. Hij kan niet wachten tot de volgende vakantie, om terug te gaan. Zoals altijd in Nothombs boeken is het eerste deel het meest onderhoudend. Op haar eindes is de spreekwoordelijke nachtkaars van toepassing. Maar in deze roman is het einde ook sterk. Na een begin met episodes die zo uit Peter Pans Neverland zouden kunnen komen en daarna een romantische verloving, komt de werkelijkheid na 140 pagina’s hard binnen. In die laatste 35 bladzijden baseert Nothomb zich op haar vaders gepubliceerde herinneringen aan de grootste gijzelneming in de geschiedenis, die van 1964 in Stanleyville (nu Kisangani). Een groep opstandelingen die zichzelf de Simba’s noemen bezetten grote delen in het oosten van Congo, nemen Stanleyville in en eisen van de Belgische regering dat hun onafhankelijkheid van de rest van Congo wordt erkend. Om dit af te dwingen houden ze zo’n vijfhonderd Belgische inwoners van de stad gevangen in een groot hotel. Patrick Nothomb doet wat hij kan als diplomaat om tijd te winnen en om slachtoffers te voorkomen: hij praat. Hij praat onophoudelijk met zijn gijzelnemers, vaak totdat zijn toehoorders én hijzelf in slaap vallen. Hij bedenkt zich dat hij dit nooit had kunnen volhouden zonder zijn vakanties bij de familie Nothomb. Amélie Nothomb schrijft naar eigen zeggen zo’n vier boeken per jaar waarvan ze er eentje laat uitgeven. Bloedlijn is haar honderdste. Het is eigenlijk wel jammer dat ze haar talent gebruikt voor zo veel boekjes die er weinig toe doen als je weet dat ze ook in staat is tot iets beters. Geen literatuur met een grote L, maar een goed en onderhoudend geschreven verhaal in die onmiskenbare, springerige stijl, dat je niet meteen vergeten bent zodra je het boek dichtslaat.||https://www.volkskrant.nl/cultuur-media/amelie-nothombs-boek-over-het-bijzondere-leven-van-haar-vader-boeit-tot-aan-het-eind~b5eb70c5/
2022-07-21||Sander Kollaard kiest klassiekers voor zijn zomerbibliotheek: ‘Al lezende werd ik volwassen’||Het ware lezen is het lezen dat ik deed als jongen, met een boekje in een hoekje, zoals mijn ouders dat beschreven. Ik las, ik was weg. Ik dwaalde in verre, vreemde werelden, verlost van wat ik kende, ontdaan van een vrije wil, in de ban van een schrijver die met woorden (woorden!) mijn voorstellingsvermogen kaapte. Het was een zalige gevangenschap van lange winteravonden, dagen aan het strand en uren achter in de auto op weg naar het zuiden, betoverd door een boek. Dat jongelingenlezen was ook vrijgelaten worden aan het eind van een boek, ontwaken uit dat lezen en terugkeren naar een wereld die met elk boek net even anders was geworden. Ze voelde anders. Ze was lichter en ruimer. Pas veel later begreep ik dat niet de wereld was veranderd, maar ik: dat ik door het lezen mogelijkheden zag die me eerder waren ontgaan. Lezen was in het prilste stadium ook vraatzuchtig lezen. Ik las alles. Ik las Arendsoog en Dik Trom en Pietje Bell. Ik las Asterix, Lucky Luke en Suske en Wiske. Als mijn eigen boeken ‘op’ waren, las ik de Maigrets van mijn ouders of Pitty naar kostschool van mijn zusjes. Elk boek was goed. Ik kan me niet herinneren in die tijd ooit een boek verveeld te hebben weggelegd. Niettemin ben ik verreweg de meeste boeken die ik toen las vergeten. Zelfs de boeken waar ik de beste herinneringen aan bewaar, zoals de deeltjes van de Kameleon, over Hielke en Sietse Klinkhamer en de boerenknecht Gerben, zijn verdwenen: ik las ze allemaal en vaak meerdere keren maar ik herinner me er vrijwel niets van. 1. De AFC-ers van J.B. Schuil. Van al dat jongelingenlezen is De AFC-ers van J.B. Schuil me het beste bijgebleven. De reden daarvoor is niet alleen dat het over voetbal ging, hoe aantrekkelijk dat ook was, maar omdat het me leerde wat verliefdheid was nog voordat ik dat zelf had ondervonden. De held van het verhaal is Eddy Lomans. Hij is een jonge ster bij AFC, klein, niet al te sterk, maar snel, slim en behendig, een soort Johan Cruijff voordat de echte Cruijff was geboren (het boek is uit 1915). Veel van de avonturen gaan over voetbal, maar het hoogtepunt is een schaatstocht. Eddy schaatst samen met zijn meisje, Kitty, en ze zwieren sierlijk over het ijs. Dan rijden ze in een wak. Eddy’s beste vriend Keesje Brummer is achteropgeraakt maar hoort de kreten en schaatst als de weerlicht naar de drenkelingen toe, springt in het wak, en houdt Eddy net lang genoeg boven water om zijn leven te redden. Ze worden opgevangen in een boerderij. Daar doen ze hun natte kleren uit, worden warm geschuierd met ruwe handdoeken, krijgen karnemelksepap in een warme boerenkeuken, en slapen een paar uur in een bedstede. Met de broeierigheid van die beschrijvingen ontwaakte mijn seksuele verbeelding, die meteen vol gas gaf: het waren niet meer louter rode oortjes die mijn leesopwinding verrieden. In de laatste wedstrijd wordt AFC dankzij Eddy kampioen. Iedereen juicht, inclusief Kitty, die bovendien zwaait met haar zakdoekje. Eddy ziet het en vergeet alles om zich heen want ‘hij zag alleen maar Kitty en hij zwaaide uitgelaten van vreugde met beide armen in de lucht’. Ik sloeg het boek dicht, zuchtte een paar keer diep, en wist dat alles anders was geworden. 2. Alice in Wonderland van Lewis Carroll. Terwijl ik las, groeide ik op. Of beter misschien: omdat ik las groeide ik op, op zijn minst als lezer. Van lieverlee werd ik kieskeuriger en daarmee werden de boeken die ik las beter en dat wakkerde de leeszucht verder aan. Ik had het grote geluk dat bij ons thuis overal boeken te vinden waren. De woonkamer stond er vol mee. Mijn oudere broer had een kamer vol boeken. Ik kreeg boeken op mijn verjaardag en ging geregeld naar de bibliotheek. Boeken waren zo gewoon dat ik een vaag medelijden voelde als ik thuiskwam bij vrienden en nergens boeken zag – of op zijn best een rijtje Konsaliks. (Ik herinner me nog een uitzondering: bij een van mijn vriendjes thuis was De seksueel actieve vrouw te vinden, dat mijn opwinding fiks aanjoeg, vooral door de illustraties. Een paar jaar geleden heb ik een tweedehands exemplaar gekocht met het idee er in een roman iets mee te doen. Daar is nooit iets van gekomen maar het bood boeiende lectuur, zij het niet altijd bemoedigend, want ik las onder meer dat ‘bekwame minnaars onder mannen met voldoende uithoudingsvermogen nog altijd uitzonderingsgevallen zijn’.) Van de boeken die ik in deze tijd las, is het Alice in Wonderland van Lewis Carroll dat boven komt drijven. Iedereen zal het verhaal zo’n beetje kennen. Alice tuimelt in Wonderland als ze een wit konijn volgt dat in kennelijke haast voorbijkomt. ‘O wee, o wee, ik kom vast te laat’, zegt het dier, terwijl het zijn zakhorloge raadpleegt. Ze valt achter hem aan in een eindeloos diep konijnenhol en komt in een wonderwereld waarin niets is wat het was, waarin ze krimpt en bijna verdrinkt in de tranen die ze eerder heeft vergoten, en waarin haar begrip op de proef wordt gesteld in verwarrende gesprekken. Ik heb het boek nog altijd. Uit de passages die ik indertijd heb gemarkeerd, maak ik op dat het de lichtvoetigheid was die me aansprak. Carroll laat zien hoe je op een laconieke manier serieus kunt zijn. Vaak gebruikt hij humor. De hartenkoningin eist bij de minste of geringste tegenspraak om onthoofding. Dat dreigt ook Alice te gebeuren, maar die heeft inmiddels door hoe je een bullebak de voet dwars zet. ‘‘Onzin’, zei Alice luid en beslist en de Koningin zweeg.’ In een van de vermakelijkste scènes is Alice op de thee bij de Hoedenmaker, de Maartse Haas en de Zevenslaper, die er genoegen in scheppen om Alice in verwarring te brengen. Als ze Alice een onmogelijke vraag stellen, doet ze haar best. ‘‘Nee, nu u het vraagt’, zei Alice verbaasd, ‘ik denk niet...’’ Op dit punt wordt ze hardhandig de pas afgesneden door de Hoedenmaker met een wijsheid die vaagjes aan Wittgenstein doet denken. ‘‘Dan moet je ook niets zeggen’, zei de Hoedenmaker.’ Al lezende werd ik volwassen. Dat is natuurlijk niet helemaal waar, omdat je als lezer niet in elk opzicht volwassen wordt. Lezen vereist dat je een eigenschap behoudt die al heel vroeg bij kinderen te zien is: het vermogen om tegelijkertijd te begrijpen dat iets spel is, doen-alsof, en je er toch door mee te laten slepen. Ik zag dat bij mijn 3- of 4-jarige kind, die heel goed begreep dat mijn hand geen pratende beer was, maar zich toch door die beer liet verleiden. Schrijvers doen een beroep op dat vermogen door van hun lezers suspension of disbelief te vragen: natuurlijk zuig ik alles uit mijn duim, zeggen ze, maar doe gewoon alsof je me gelooft. Ik zal je rijkelijk belonen. 3. Oud en eenzaam van Gerard Reve. Ik herinner me dozijnen boeken die ik in mijn studententijd las, altijd gulzig, maar geen schrijver las ik zo vol overgave als Gerard Reve. Ik las alles, de romans en verhalen, de essays en brieven, en niet een keer, maar vaak twee, vijf of tien keer. Het is me vaker overkomen dat ik een schrijver obsessief las, maar bij Reve was dat extreem. Het is me altijd ontgaan waarom. Ik was homoseksueel, katholiek noch drankzuchtig. Hooguit deelde ik zijn afkeer van het communisme, niet om me af te zetten tegen een vroom communistisch milieu, zoals Reve, maar omdat ik dissidenten als Solzjenitsyn, Sacharov en Boekovski las. Als ik er nu een gooi naar doe, was het denk ik de melancholie in Reves werk die me raakte, een besef van onvervuld verlangen, van onmacht en onvermogen. Alles is verdriet. Niets heeft ook maar de geringste zin of betekenis. Reve was een modern Prediker. Kenmerkend is de opening van de relatief late roman Oud en eenzaam, uit 1983, die tot mijn favorieten behoort. Zoals in vrijwel al zijn werk is hij zelf het onderwerp, niet in strikt autobiografische zin, maar omdat hij zijn eigen, gecompliceerde innerlijk leven probeerde te peilen. Hij richt zich onmiddellijk tot de lezer met de bekentenis dat hij geen idee heeft waarom hij alweer aan een nieuw boek is begonnen. ‘Als zo dikwijls, komt ook nu mijn eigen leven mij als onbelangrijk en zinloos voor, en zie ik nergens in dat leven iets dat groots of heldhaftig genoemd zou mogen worden of dat, in helderheid en geladenheid, de kracht zou bezitten van een symbool, dat het zin en duiding zou geven.’ Het is een typisch reviaanse zin, lang en gecompliceerd, maar als gebeeldhouwd en zo helder als wat. Een halve bladzijde later spreekt hij nog wel van de ‘hoop, dat de Genade zich door mijn pen zou kunnen openbaren’, maar die formulering steekt bleek af tegen de krachtige verwoording van onmacht en zinloosheid die eraan voorafgaat. Ik moet bekennen dat ik niet vaak enthousiast ben geweest over Nederlandse literatuur. Zo nu en dan las ik weliswaar goede boeken, zoals Terug naar Oegstgeest, Stenen voor een ransuil en Mystiek lichaam, maar daar bleef het bij. Er zijn een paar uitzonderingen op deze regel, zoals het werk van Reve, en ook dat van Nescio en Rudy Kousbroek. Ik zal er vast ook een paar gemist hebben. 4. De slag om de Blauwbrug van A.F.Th. van der Heijden. Nog een uitzondering is A.F.Th. van der Heijden, vooral zijn vroege werk, zoals De slag om de Blauwbrug, de proloog van zijn cyclus De tandeloze tijd. Het is uit 1983 maar ik las het later, rond 1990, toen Van der Heijden al aardig op streek was met zijn cyclus. Alles aan De slag om de Blauwbrug vond ik opwindend, de taal en compositie, de vaart en energie, de panache, en niet te vergeten het onderwerp: de krakersrellen tijdens de kroning van Beatrix in Amsterdam. Het was voor het eerst dat ik zag hoe een wereld die ik goed kende – mijn eigen tijd, mijn eigen stad – in literatuur veranderde. De tandeloze tijd maakte op mij ook indruk door de mateloze ambitie. Die ambitie heeft zich gaandeweg tegen Van der Heijden gekeerd – hij schrijft zo veel dat de belangstelling is verflauwd – maar ik ben mijn opwinding over het vroege werk nooit vergeten. Voor de gelegenheid heb ik De slag om de Blauwbrug herlezen. Wat ik was vergeten, is hoe goed Van der Heijden is in het gebruik van motieven. Hier zijn dat de scharen waarmee de verteller auto’s openbreekt. Gaandeweg wordt het motief een meeslepende metafoor. In de slotscène gaat de verteller met een vinger langs het scherp van de bladen, eerst omlaag, dan omhoog. De tocht wordt een reis van een onpeilbare oorsprong naar een evidente bestemming. ‘Achter zijn slakkegangetje over het scherp van de snede schoven de bladen geduldig en geruisloos verder over elkaar. Pas toen de vinger de top bereikt had, klonk het tsjak!’ 5. On the Origin of Species van Charles Darwin. Zo rond mijn 45ste begon ik non-fictie te lezen, nogal abrupt, en meteen ook nogal fanatiek. Ik had geen idee waarom maar begreep van leeftijdgenoten dat zij een vergelijkbare ervaring hadden, dus het zal wel een midlifecrisis zijn geweest – alsof halverwege het leven de verbeelding pas op de plaats maakt en de mogelijkheden van de tweede helft niet meer worden gezien, zodat het houvast van stevige feiten nodig is. Ik las over astronomie, geologie en biologie, zaken die gegeven mijn alfa-aanleg nogal ver me af stonden, en met die boeken ging een wereld voor me open. Ik had weliswaar een idee van de big bang, platentektoniek en evolutie, maar pas met de details van die processen drong de adembenemende werkelijkheid ervan echt tot me door. In vrijwel elk boek dat ik in dit genre las kwam Charles Darwin ter sprake en dat werd reden om On the Origin of Species te lezen, zijn beroemde boek over evolutie. Dat was een openbaring, zij het niet zozeer door de inhoud (die ik uit tweede hand al kende), maar door de stijl. Darwin is een toonbeeld van helderheid. Hij doet niets anders dan zo duidelijk mogelijk opschrijven wat hij wil zeggen, sober en nauwkeurig, altijd goed georganiseerd, en altijd met een voorbeeldige dosering. Naarmate ik ouder werd, is helderheid steeds meer een toetssteen geworden, niet alleen voor literatuur, maar ook voor andere vormen van kunst en zelfs daarbuiten. Ik ben bang dat ik het nooit fatsoenlijk zal kunnen uitleggen, maar naar mijn gevoel schuilt een vergelijkbare helderheid in uiteenlopende dingen als de gedichten van Ester Naomi Perquin, het interieur van de Grote Kerk in Edam, Above the Clouds van Paul Weller, en het mannetje van de goudvink. Helder schrijven lijkt eenvoudig maar is het niet. Dat was het ook niet voor Darwin. In zijn autobiografie schrijft hij dat het hem steevast veel tijd en moeite kostte ‘om mij precies en duidelijk uit te drukken’. In de volgende zin legt hij uit waarom die investering toch nodig was: helder schrijven is een kwestie van helder denken. Hij wist zich ‘gecompenseerd door het feit dat ik gedwongen werd lang en intens na te denken over elke zin, zodat ik dikwijls fouten in mijn redenering en mijn eigen waarnemingen […] heb kunnen ontdekken.’ 6. The Writing Life van Annie Dillard. In The Writing Life schrijft Annie Dillard – en daarmee kom ik bij mijn laatste boek – dat schrijvers zich niet zozeer verhouden tot de werkelijkheid, als wel tot andere boeken. Dat lijkt me waar. Wie wil schrijven, moet de traditie kennen, wat er is gedaan, wat mogelijk is, waar de grenzen liggen, ‘the way a tennis player knows the court’. Sinds ik zelf veel schrijf staat mijn lezen grotendeels in dienst van dat schrijven. Daarmee ben ik iets kwijtgeraakt van de opwinding van het lezen, de overgave aan een schrijver, aan zijn of haar woorden en verbeelding, omdat ik let op hoe het ambacht wordt vervuld. Als lezer ben ik een voyeur geworden, een bedrijfsspion, niet meer vatbaar voor de opwinding van het gegoochel maar uit op kennis van het banale trucje. De zalige gevangenschap is kantoorwerk geworden. Maar ik zal niet klagen. Het schrijven heeft me veel gebracht. Annie Dillard weet de opwinding van het schrijven goed te vangen. Ze vergelijkt schrijven met alligatorworstelen, elke zin weer, zonder enige garantie dat je wint. Dat is niet altijd plezierig. Op dit punt gekomen beschrijft ze een werkelijk voorval van alligatorworstelen, in Florida, waar een jongeman en een alligator worstelen in een modderige poel, gadegeslagen door publiek. Op zeker moment verdwijnen de twee onder water. Even later stijgen er wat luchtbellen op. Weer even later kleurt de poel rood. De toeschouwers kijken elkaar aan, staan op en gaan bedrukt naar huis. Het duurde een week, schrijft ze, voordat het lichaam van de jongen werd teruggevonden. Hangend om de nek van een alligator tel ik mijn zegeningen. Mijn schrijverij heeft me veel gebracht, zoals de gelegenheid om een stuk als dit te schrijven. Dat ik het besluit met een boek over schrijven somt mijn loopbaan als lezer aardig op. De opgewonden en vraatzuchtig lezende jongeling is weg. In plaats daarvan is er de licht vermoeide, al te belezen maar doorgaans blijmoedige zestiger die leest over schrijven en schrijft over lezen.||https://www.volkskrant.nl/cultuur-media/sander-kollaard-kiest-klassiekers-voor-zijn-zomerbibliotheek-al-lezende-werd-ik-volwassen~b124c592/
2022-07-21||De rootsstem van John Moreland doet het zelfs goed bij bliepende synths en drumcomputers ★★★★☆||De stem van John Moreland is zo goed dat hij eigenlijk geen begeleiding nodig heeft, of nou ja, een gitaar is genoeg. Toch heeft de Amerikaan op Birds in the Ceiling groot experiment losgelaten op zijn muzikale omgeving. Moreland laat drumcomputers en laptopgeluiden opkomen naast zijn innemende en volumineuze stemgeluid, en al sta je bij songs als Cheap Idols Dressed in Expensive Garbage echt even aan de grond genageld: Moreland komt er prima mee weg. Want wat werkt zijn gewaagde mix fantastisch, helemaal als een klassieke countrygitaar de beats van de bassdrum ineens aan elkaar knoopt, en zijn op elkaar gestapelde stemmen het refrein uitdragen. Het is opmerkelijk hoe snel je gaat wennen aan deze wonderlijke laptoproots: in Claim Your Prize lijken de sissende computerritmes en bliepende synths het enig denkbare decor voor de gitaar, de piano en de Bruce Springsteen-achtige vocalen van Moreland zelf. Uiteindelijk gaat het natuurlijk om Morelands intieme vertelkracht, en de manier waarop hij vrij moedeloze bespiegelingen weet om te zetten naar songs waaruit iedereen kracht kan putten.||https://www.volkskrant.nl/cultuur-media/de-rootsstem-van-john-moreland-doet-het-zelfs-goed-bij-bliepende-synths-en-drumcomputers~b2a17c6c/
2022-07-21||De Volkskeuken: gekookte eieren in een rijke specerijensaus||Vele jaren geleden sprak ik er al eens over: het boekje Aartappel en kiribat, Ceylonees koken en eten dat ik als een pakje scheve kopietjes kreeg van een neef van schrijver en missionaris Harry Haas. Het duidelijk in eigen beheer uitgegeven werkje was van 1977 en bevatte een indrukwekkende serie recepten, veelal met groente, en een massa commentaren over de culinaire cultuur, kooktechnieken en ingrediënten van Sri Lanka. Haas schetste een fantastisch beeld, ik schreef met graagte een Volkskeuken en toen werd het weer stil. Enkele weken geleden ontving ik een e-mail van een lezer die het werkje vond in een straatbieb in Gouda, ging googlen en bij mij uitkwam. Wilde ik het hebben? Nou en of! En daar begon mijn tweede kennismaking, nu met het origineel in zijn groene omslagje. Veel groente, dat zei ik, want dierlijke eiwitten waren duur voor de Sri Lankanen van toen (en nog altijd of zelfs opnieuw). Men greep daarom graag naar eieren. Het millennia-oude succes van de kip als huisdier steekt niet op zijn vleeskwaliteit, maar op zijn idiote vermogen eieren te leggen, veel en veel meer dan een vogel voor de voortplanting nodig heeft. Kortom, daar was hij dan: de eiercurry. Gekookte en geprakte eieren in een rijke specerijensaus. Eerlijk gezegd had ik mijn twijfels, maar die waren na het proeven snel voorbij. Haas werkte samen met de Sri Lankaanse co-auteur Eileen Candappa, en paste de recepten aan naar de in ’77 naar zijn denken beschikbare ingrediënten in Nederland. Voor kokosmelk nam hij die van de koe bijvoorbeeld, wat volgens mij al niet meer nodig was: we hadden immers santen. Hij bakt gekookte, geprakte eieren; ik hakte ze om iets meer ervan terug te vinden. Hoe dan ook, ik heb de receptuur wat gewijzigd. 4 hardgekookte eieren 5 eetl. olie ½ theel. kurkuma 1 ui, fijngehakt 4 tenen knoflook, fijngehakt ½-1 Spaanse peper, fijngehakt 4 eetl. tomatenpuree 2 kardamomzaadjes, geplet 2 kruidnagels Minisnufje kaneel 2 stengels sereh, buitenste blad verwijderd, ragfijn gehakt 2 theel. komijnpoeder 2 theel. korianderpoeder Pel de eieren en snijd ze grof. Bak in 3 eetlepels olie en bestrooi onderwijl met de kurkuma en wat zout. Bewaar. Bak de ui en knoflook zachtjes 5 minuten in de resterende olie. Voeg alle resterende ingrediënten toe, plus 50 ml water en wat zout. Laat heel zachtjes 5 minuten pruttelen, afgedekt. Voeg de eieren bij het kruidenmengsel en warm goed door. Proef op smaak en dikte; misschien is er zout of water nodig. Ik at er uiteraard rijst bij. Wijnadvies: water, in de beste tropische traditie.||https://www.volkskrant.nl/beter-leven/de-volkskeuken-gekookte-eieren-in-een-rijke-specerijensaus~b86c58b8/
2022-07-21||Odesza maakt dancepop met gevoel voor drama, maar klinkt nog net wat te plakkerig ★★★☆☆||Ze zijn niet de enige band die liedjespop is gaan maken vanaf de dansvloer, maar het Amerikaanse duo Odesza is er erg groot mee geworden. Ook omdat hun singles ontelbaar veel tv-series hebben versierd. De muziek op The Last Goodbye leent zich ook voor drama. Clayton Knight en Harrison Mills zijn gevoelige jongens, en dat hoor je in orkestrale tracks als All My Life, waarin een tokkelende harp als een zomerse regenbui neerdaalt op een rustige dancebeat en samples die doen denken aan het hoogbegaafde knip- en plakwerk van The Avalanches. De songs worden nog steeds ingekleurd met de in Amerika wild populaire Electronic Dance Music (EDM), maar dan zonder de clichés: Odesza gaat voor het zorgvuldig opgebouwde poplied en probeert goede smaak uit te dragen. Soms werkt dat, zoals in het aanstekelijke maar ook droevige Equal, met de Britse zangeres Låpsley. Maar vaker klinkt Odesza toch wat te plakkerig, ook dankzij fantasieloos gaststemmenwerk, en overheerst het gevoel dat het duo verder van de gebaande paden af had moeten dwalen.||https://www.volkskrant.nl/cultuur-media/odesza-maakt-dancepop-met-gevoel-voor-drama-maar-klinkt-nog-net-wat-te-plakkerig~b237931d/
2022-07-21||Op een podium, in het theater, bevond Cas Enklaar zich in zijn wereld, zijn werkelijkheid||In een van zijn laatste voorstellingen zat acteur Cas Enklaar in een grote vuilnisbak. Af en toe lichtte hij het deksel op en sprak een zinnetje. Dan weer ging het deksel dicht en was hij onzichtbaar. Eindspel van Samuel Beckett heette die voorstelling, in 2019 gespeeld bij Theater Rotterdam in regie van Erik Whien, met Hans Croiset en René van ’t Hof in de hoofdrollen. Die kleine rol die Enklaar in Eindspel speelde, illustreert dat het de acteur in zijn nadagen niet om de roem of de eer te doen was. Het was het toneelspelen zelf, het podium, het deel uitmaken van een groep, het op reis gaan langs de theaters, dat hij niet kon loslaten. Woensdag is Cas Enklaar op 79-jarige leeftijd overleden, nadat vorig jaar al slokdarmkanker bij hem was geconstateerd. Het Nederlandse theater verliest met hem een markant, eigenzinnig en authentiek acteur, die bovendien lange tijd deel uitmaakte van een van Nederlands invloedrijkste theatergroepen: Het Werkteater. Hij behoorde in 1970 tot een van de oprichters ervan en op die plek kwam zijn talent tot wasdom. Hij speelde er tot 1985, waarna hij na een korte periode bij Baal overstapte naar Toneelgroep Amsterdam. Bij Het Werkteater was hij te zien in memorabele voorstellingen als Toestanden, Zus of zo, Hallo medemens en Bosch en lucht. De acteurs trokken de deuren van de schouwburgen achter zich dicht, speelden in hun eigen theater aan het Kattegat in Amsterdam en in verzorgingshuizen, scholen, ziekenhuizen en tenten in de openlucht. Het waren voorstellingen over psychiatrie, ouderdom, eenzaamheid en homoseksualiteit, maar ook over zomerzotheden en liefde. Het Werkteater was een collectief waarin alles gezamenlijk werd besloten, met de nodige toestanden van dien. Enklaar voelde zich er als een vis in het water, en liet van zich horen. Hij kon behoorlijk tegendraads zijn, maar kwam altijd uit bij wat voor hem het wezen van theater was: een vluchtroute uit de werkelijkheid. Niet uit onmacht, maar om een ander leven te koesteren. Als kind en jongen, geboren in Den Helder, werd hij veelvuldig gepest en belaagd; naar de toneelschool gaan en acteur worden bood hem een uitweg naar de plek waar hij zichzelf kon zijn, en zijn fantasie de vrije teugels liet. Enklaar was een opvallende verschijning: lang, kaarsrecht, tanig. Altijd de ogen enigszins geloken, tikkeltje uit de hoogte, ietwat arrogant – althans, zo leek het, maar ook dat was vaak een vorm van zelfbescherming. Voor zijn collega’s en vrienden was hij (een enkele boze bui daargelaten) een warme, betrokken persoonlijkheid. Aan glamour en luxe hechtte hij niet; thuis kookte hij vaak dezelfde maaltijd: spaghetti met courgette, knoflook en olijfolie. Wel belangrijk: zijn shag en sigaretten. Privé was hij nogal een eenzaat: lange relaties waren er niet, hij zocht zijn heil in nachtelijke saunabezoek, flirten en een eeuwige hang naar de schoonheid van jongens. In zijn tijd bij Het Werkteater zei hij ooit: ‘Als Visconti mij belt, ben ik weg.’ Bij Toneelgroep Amsterdam trof hij ook zijn voormalige Werkteater-collega Joop Admiraal. Maar terwijl Admiraal zich wonderwel in de nieuwe groep voegde, kon Enklaar niet goed aarden. Na een paar jaar al stapte hij op en werd een veelgevraagd freelance-acteur. De vrijheid die hij toen had, benutte hij door bij zoveel mogelijk en uiteenlopende groepen en ad-hocproducties te spelen, van de avant-garde van Nieuw West (waar hij zijn beste herinneringen aan bewaarde) tot grote stadsgezelschappen en vrije producties. Uit de enorme lijst van voorstellingen waarin hij te zien was, vallen een paar rollen op. Bijvoorbeeld die in De ernst van Ernst van Oscar Wilde bij Theatergroep Carrousel, waarin hij een erg grappige blijspelacteur bleek. Met Els Ingeborg Smits speelde hij Bas en Elze kijken terug (over het vak van toneelspeler). In De Meiden van Jean Genet kleedde hij zich als vrouw, en dat deed hij graag. Maar hij omzeilde altijd de valkuilen van voor de hand liggende travestie. Memorabel in dat verband is zijn rol als Blanche DuBois in een geheel eigen versie van Tennessee Williams’ Tramlijn Begeerte (1997). Zijn hele leven al wilde hij die rol van verloederde en verlaten ‘Southern belle’ spelen, maar regisseurs als Gerardjan Rijnders en Ivo van Hove wilden er niet aan. Dus het werd opnieuw Carrousel, het gezelschap van Matin van Veldhuizen, waar hij regelmatig goed onderdak vond. Hij zag Blanche als een vogel die klapwiekt maar niet van de grond komt, en speelde haar in een mannenpak en op hakken. Zijn speelstijl kenmerkte zich door zijn donkere, bronzen stem, die van lyrisch naar kraaiachtig kon schieten, opvallende mimiek en een gebrek aan overbodige opsmuk. Ongrijpbaar kon hij zijn, en soms een tikkeltje eng, zoals in Hedda Gabler van Ibsen. In zijn latere jaren zag hij veel voorstellingen van collega’s. Een van zijn favoriete groepen was Maatschappij Discordia. Vaak was hij na afloop van een voorstelling in de Amsterdamse Stadsschouwburg op het terras van het theatercafé te zien, waar hij met zijn kenmerkende stem zijn soms onomwonden mening verkondigde over wat hij net had gezien. Zijn collega’s pikten dat van hem. Eindspel van Beckett werd zijn laatste productie. Hij verdween in een vuilnisbak, maar zat intussen wel op een podium, in het theater: zijn wereld, zijn werkelijkheid.||https://www.volkskrant.nl/cultuur-media/op-een-podium-in-het-theater-bevond-cas-enklaar-zich-in-zijn-wereld-zijn-werkelijkheid~b512e258/
2022-07-21||Boekhandelaar Annelies Harzing: ‘De wereld is sneller geworden. Dat zie je terug in het kinderboekenaanbod’||‘Boer Boris bijvoorbeeld. De serie bestaat nu tien jaar en onlangs zijn er twee nieuwe delen uitgekomen. Je kunt het voorlezen aan kinderen vanaf 3 jaar. Het is bedacht door Philip Hopman en heerlijk op rijm geschreven door Ted van Lieshout. Er zit in deze verhalen altijd een grappige twist. ‘Ook van De Zoete Zusjes kopen we in stapels in. Ze zijn bekend geworden op YouTube. Daarna zijn de boeken erbij geschreven. Een mooie combinatie en ontwikkeling: door filmpjes te kijken gaan kinderen boeken lezen.’ ‘Zeker, Heartstopper is een actueel voorbeeld. De serie is een enorme hit op Netflix en nu ook bij ons in de boekhandel. Niet alleen jongeren van 15 jaar zijn er dol op. Ook kinderen uit groep 8 willen de serie lezen. ‘Ja, het gaat goed met de #BookTok-generatie! Dit zijn vooral middelbareschoolleerlingen, vaak zelfbewuste meiden die elkaar ook via Instagram titels aanraden. Zij komen niet bij ons, omdat die groep liever niet een winkel binnenloopt met ‘Kinderboekwinkel’ groot op de gevel. ‘Maar over het algemeen gesproken is de ontlezing een gigantisch probleem bij alle leeftijdsgroepen. Toen ik nog in het onderwijs werkte, heb ik er veel mee te maken gehad. Je hebt een groep kinderen die al van kleins af aan verslaafd is aan lezen en met boeken is opgevoed, die hoef je alleen nog maar te voeden met de juiste, leuke boeken. Maar er is ook een groep voor wie lezen hard werken is, die halen daar dus geen plezier uit. Elk woord dat ze moeten ontsleutelen is een gevecht, laat staan dat ze het verhaal begrijpen. ‘En dan heb ik het niet alleen over kinderen met dyslexie. Sommige kinderen kunnen bijvoorbeeld de concentratie niet opbrengen. Lezen is ook oefenen en kilometers maken. Daar ligt een grote taak voor ouders en leerkrachten. Al zie je dat de ouders van die groep kinderen vaak ook niet veel met boeken hebben. Helaas zijn er ook bij leerkrachten grote verschillen. Sommigen zijn bevlogen als het om lezen gaat, anderen minder. ‘Zelf heb ik goede contacten met de Pabo in Breda en geef ik in de winkel een workshop over kinderboeken. Ik zeg altijd: Lezen doet lezen, als je het als ouder of leerkracht voordoet, wordt het gemakkelijker overgenomen. Een leerkracht die in de pauze even leest, kan al een goed voorbeeld zijn. En voorlezen is belangrijk, zeker als kinderen de leesvaardigheid nog niet beheersen, het leidt tot een breder wereldbeeld, grotere woordenschat en inlevingsvermogen.’ ‘De boekenwurmen lezen ongeveer hetzelfde. Maar de wereld is sneller geworden, sommige kinderen willen nu meer geprikkeld worden, hun spanningsboog lijkt korter. Je ziet dat terug in het boekenaanbod, in bijvoorbeeld de toename van graphic novels als De waanzinnige boomhut, Het leven van een Loser en Dog Man. Boeken met veel actie, tekeningen en kinderhumor. Zulke titels kunnen ervoor zorgen dat kinderen die moeite hebben met lezen toch een boek pakken in plaats van die telefoon, tablet of computer, dat ze toch positieve ervaringen hebben met een boek. Ik ben dus blij dat die boeken bestaan. Ook voor kinderen tussen de 12 en 15 jaar zouden meer van dit soort boeken moeten worden gemaakt. Een gratis tip voor uitgevers!’ ‘Koning van Katoren van Jan Terlouw, dat las ik toen ik 10 jaar was. Nog steeds houd ik erg van avonturenboeken.’ ‘Voor peuters raad ik het prachtige Tussen Mees en Mol van Carli Biessels aan, nét uit en ik ben er meteen verliefd op. ‘Voor kinderen vanaf 5 jaar is onlangs een tweede deel van De dappere ridster van Janneke Schotveld verschenen. ‘De trollen van Leif van Pieter Koolwijk is voor kinderen vanaf 9 jaar schitterend. Koolwijk heeft altijd iets stoers in zijn boeken zitten en tegelijkertijd weet hij mooie en diverse personages neer te zetten. Dit speelt zich af bij de Vikingen en laat zien dat er verschillende oplossingen voor problemen zijn. ‘Voor 10-plus is Mot en de metaalvissers van Sanne Roosenboom een topper, wat een prachtig en betoverend verhaal. ‘Voor 12-jarigen raad ik De allergrootste van de Italiaan Davide Morosinotto aan, ik had het eigenlijk in mijn vakantiekoffer willen stoppen, maar ik heb het al uit. Het speelt zich af in China, over een meisje dat opgroeit bij de piraten. Een lekkere dikke pil. Een andere tip voor die leeftijd is Onheilsdochter van de Vlaming Jean-Claude van Rijckeghem. Een avonturenboek dat zich afspeelt in Denemarken in het jaar 870. ‘En qua kinderpoëzie raad ik graag de gedichtenbundel Applaus voor mijn vinger van Erik van Os aan. Sterke, korte en veelzeggende gedichten over school, leraren, ouders en liefdesverdriet.’ ‘Ik ben met collega’s bezig met ‘lezen voor de lijst’, voor de eindexamenlijst, om dat in de winkel te kunnen aanbieden, ook op verschillende niveaus. Daar zitten ook boeken voor volwassenen bij met een belevingswereld voor scholieren. Die ga ik deze vakantie lezen. In elk geval: De kapperszoon van Gerbrand Bakker en De rest van ons leven van Els Beerten. Verder wil ik van de shortlist voor ‘het beste boek voor jongeren’ nog een paar boeken lezen: De afwijking van Dries Muus, Lily van Tom de Cock, Het meisje met de luidende stem van Abi Daré. Maar ook boeken voor jongere kinderen gaan mee, bijvoorbeeld Kinderen van het drijfzand van Efua Traoré. Dus een hele koffer vol deze vakantie in de Eifel in Duitsland.’||https://www.volkskrant.nl/cultuur-media/boekhandelaar-annelies-harzing-de-wereld-is-sneller-geworden-dat-zie-je-terug-in-het-kinderboekenaanbod~b8fbb72d/
2022-07-21||In het nieuwe boek van Frans de Waal is er een feestelijk weerzien met de chimpansees hij al zo vaak beschreef||Geef aan een groep jonge chimpansees een berg speelgoedauto’s en poppen, en de boel is snel verdeeld: de jongensapen stappen over de poppen heen en storten zich op de autootjes, de meisjesapen kiezen voor de poppen (al zijn ze ook best nieuwsgierig naar de door de jongens ingepikte auto’s). Bij de meisjesapen wordt de keuze gedreven door hun moederinstinct. Ook als er, zoals meestal het geval is, geen poppen voorhanden zijn, zoeken ze vaak iets – een steen, een stuk hout – om als ‘baby’ te koesteren en om het gedrag van de moederapen in hun omgeving mee te imiteren. Maar instinct is niet het hele verhaal, laat bioloog Frans de Waal in Anders zien. Wanneer een aap moeder wordt maar door omstandigheden nooit andere moederapen heeft zien zogen en zorgen, heeft ze vaak geen flauw idee wat ze met haar pasgeborene aanmoet. Met verwaarlozing als resultaat. Instincten worden in passende banen geleid door de cultuur waarin ze tot uitdrukking komen. De Waal: ‘Omdat de moederlijke vaardigheden te ingewikkeld zijn om aan het instinct over te laten, heeft de evolutie ervoor gezorgd dat het gender dat deze het meest nodig heeft staat te popelen om moederschapstraining te krijgen.’ Wat is cultuur, wat instinct? Het is een vraag die De Waal in zijn laatste boek opnieuw bezighoudt. De lang heersende gedachte dat wij mensen de enigen zijn die cultuur overdragen en dat de rest van het dierenrijk het moet doen met instincten en geconditioneerd gedrag, bestreed hij al eerder met onder meer zijn boeken Zijn we slim genoeg om te weten hoe slim dieren zijn? (2016) en Mama’s laatste omhelzing (2019). In het eerste toonde hij aan dat intelligent gedrag van dieren voorbijgaat aan wat met conditioneren mogelijk is. In het tweede dat emoties van met name mensapen rijker geschakeerd zijn dan wat we op grond van instincten kunnen verwachten. En in Anders concentreert hij zich op het onderscheid tussen sekse en gender. De term ‘gender’, oorspronkelijk alleen in het Engels gebruikt om het grammaticale geslacht van woorden aan te duiden, werd in 1955 door de Nieuw-Zeelandse psycholoog en seksuoloog John Money geïntroduceerd om de biologische en culturele aspecten van wat mannen en vrouwen kenmerkt, uiteen te rafelen. De term sekse reserveerde hij voor wat we biologisch aan geslachtskenmerken meekrijgen, de term gender voor de culturele deklaag: alles wat we doen en zeggen om onze mannelijkheid of vrouwelijkheid mee uit te drukken. Hij deed daarmee recht aan de mensen voor wie biologische sekse en gender niet als vanzelfsprekend samenvielen, zoals homoseksuele en transgender personen, en die tot dan toe als pervers werden afgedaan. De Waal toont in zijn boek dat het onderscheid tussen sekse en gender ook opgaat voor onze naaste verwanten in het dierenrijk, de chimpansees en bonobo’s waarmee we 96 procent van onze genen delen. Niet dat hij in zijn decennialange ervaring bij hen een uitgebreide lhbti-gemeenschap heeft aangetroffen (hoewel met name bij bonobo’s homoseksuele contacten aan de orde van de dag zijn en De Waal een mooi voorbeeld geeft van een door haar groep volkomen geaccepteerde vrouwelijke chimpansee die zich consequent als man gedroeg). Maar vooral om aan te tonen dat wat we bij apen als typisch mannelijke en vrouwelijke gedragingen beschouwen – zoals het mannelijke recht van de sterkste of het vrouwelijke koesteren van de jongen – toch wat minder in het dna gebeiteld zijn dan lang werd gedacht. Ook chimpansees en bonobo’s doen er zo’n zestien jaar over om volwassen te worden en kunnen zo heel wat van het niet-instinctieve, door de omgeving en omstandigheden bepaalde gedrag van de oudere apen leren. En omgekeerd geldt hetzelfde: de instincten die we met de apen gemeen hebben slingeren door onze culturele verworvenheden heen en bepalen ons gedrag meer dan we soms zouden willen. Ook mensenmeisjes hebben, anders dan feministen lang hoopten, een voorkeur voor poppen en mensenjongens voor auto’s. De Waal bouwt zijn verhaal overtuigend op, maar omdat veel al in de context van zijn eerdere boeken aan bod is gekomen, biedt Anders voor wie zijn werk kent geen grote verrassingen. Een bonus is wel dat het weer wat extra reliëf geeft aan oude bekenden uit de door hem vaak beschreven chimpanseekolonie in de Arnhemse Burgers’ Zoo: de onttroonde alfaman Kuit, de vredelievende alfavrouw Mama en de door de kinderloze Kuif geadopteerde babyaap Roosje. Je gaat vanzelf van ze houden. Voor wie zijn werk niet kent staan zijn onderhoudende, heldere verhalen garant voor een boeiende kennismaking met de primatenwereld en onze eigen positie daarin.||https://www.volkskrant.nl/cultuur-media/in-het-nieuwe-boek-van-frans-de-waal-is-er-een-feestelijk-weerzien-met-de-chimpansees-hij-al-zo-vaak-beschreef~bc36ca99/
2022-07-21||Lets Do It, over de artiesten die aan de wieg van de pop stonden, is een feest om te lezen ★★★★★||Zo’n boek schrijf je maar één keer in je leven. Die gedachte schoot me te binnen toen ik Yeah Yeah Yeah – The Story of Modern Pop (2013) destijds las. Hierin legt Bob Stanley glashelder uit wanneer volgens hem de moderne popmuziek ontstond (in 1952, om precies te zijn) en wanneer zij ter ziele ging (in de jaren negentig van de vorige eeuw). Maar wat hij vooral doet in dit monumentale boek is op magistrale wijze veertig jaar popmuziek in kaart brengen vanuit het persoonlijke perspectief van de ervaringsdeskundige. De aanstekelijke begeestering, de uitgesproken smaakoordelen en de enorme, onverwisselbare kennis van zaken: stuk voor stuk getuigen ze ervan dat Stanley in dit boek schrijft over de muziek waarmee hij is opgegroeid. Opvallend is wel dat Stanley in Yeah Yeah Yeah stelt dat er in de popmuziek van de laatste decennia (‘the digital age’) nauwelijks echt iets nieuws is gemaakt en dat er vooral wordt voortgeborduurd op oude vormen en stijlen die telkens weer op andere manieren met elkaar worden gecombineerd. De postmoderne popmuziek zou dus, kort door de bocht geformuleerd, een aftreksel van de moderne popmuziek zijn. Dat is een opvatting waarin het afgewogen oordeel van de pophistoricus wordt weggedrukt door de tijdgebonden smaak van de liefhebber. Hoe dan ook, door deze rode lijn te trekken ontsloeg Stanley zichzelf van de taak om ook de ontwikkelingen van de popmuziek van de 21ste eeuw een plaats te geven in zijn boek. Het is al met al daarom verrassend dat Stanley nu met een boek komt dat een groots overzicht biedt van de popmuziek uit de eerste helft van de 20ste eeuw. De verrassing is des te groter omdat Let’s Do It – The Birth of Pop wordt gevoed door dezelfde onweerstaanbare begeestering, door dezelfde uitgesproken smaakoordelen en door hetzelfde eigenzinnige oog voor detail als Yeah Yeah Yeah, en alleen dat al maakt Let’s Do It een feest om te lezen. Stanleys meesterlijke pen doet daar nog flink wat scheppen bovenop. Met de zinnen waarmee hij zijn (overzichtelijk korte) hoofdstukken opent, heeft hij meteen je aandacht te pakken. Dit is bijvoorbeeld de opening van het hoofdstuk over Fats Waller: ‘From the radio, you heard a different kind of modern America.’ En dit die van het hoofdstuk over The Voice: ‘Frank Sinatra is the fulcrum of this book.’ De spil van dit boek? Hoezo? Hoe zit dat? Je zit meteen op het puntje van je stoel en wilt snel verder lezen om het naadje van de kous te weten. Het moet Stanley enorm veel inspanningen hebben gekost om zich in te lezen en in te luisteren, omdat hij de periode die hij in Let’s Do It onder handen neemt niet uit eigen ervaring kende en de muziek die daarbij hoorde hem niet met de paplepel is ingegoten. Maar daar merk je niets van. Integendeel. Met groot gemak loodst Stanley je door een woud van stijlen, stromingen, componisten, zangers, muzikanten en liedjes zonder dat je ook maar een moment dreigt af te dwalen, laat staan te verdwalen. Knap is ook hoe hij telkens in kort bestek de relevante historische context in beeld brengt: de Eerste Wereldoorlog, die de ontwikkelingen in het zwaar getroffen Engeland voorgoed op achterstand bracht ten opzichte van wat er in Amerika gebeurde; de beurskrach van 1929, die in één klap een einde maakte aan de Jazz Age; de Tweede Wereldoorlog, die onder meer als gevolg had dat er meer werk bij Defensie was voor zwarte Amerikanen, waardoor zij meer te besteden hadden en er meer zwarte clubs en cocktailbars kwamen waar zwarte muziek werd gespeeld. Het kan natuurlijk niet anders of racisme en segregatie lopen als een rode draad door dit boek. En dat terwijl het juist aan de door Afro-Amerikanen ontwikkelde muziek is te danken dat popmuziek in de 20ste eeuw zo’n hoge vlucht kon nemen in Amerika. Dat erkennen ging niet vanzelf, schrijft Stanley. In 1941 kwam, om maar wat te noemen, de film Birth of the Blues uit, waarin uitsluitend witte muzikanten hun opwachting maakten. Nog zoiets: rond die tijd verdienden zwarte orkestleiders de helft van wat hun witte collega’s kregen uitbetaald. En het was al die tijd makkelijker om een plaats op het podium dan een zitplaats in de zaal te krijgen als je een zwarte huidskleur had. De bijdrage van vrouwen is evenmin op waarde geschat, aldus Stanley. Aan de wieg van de blues stonden zwarte vrouwen als Ma Rainey (bijnaam ‘the Mother of the Blues’), Mamie Smith, Bessie Smith, Ida Cox, Alberta Hunter en Memphis Minnie. Onder de crooners was Vaughn De Leath een pionier, terwijl Ina Ray Hutton tot de crème de la crème van de orkestleiders uit de swingperiode behoorde. En, niet onbelangrijk: in de eerste decennia van de vorige eeuw waren het vooral vrouwen die grammofoonplaten in huis haalden. Zij waren de smaakmakers. Zonder de grammofoon die rond 1900 het licht zag was er geen popmuziek geweest, dat wil zeggen muziek ‘bedoeld om gehoord te worden door het grootst mogelijke publiek’. Muziek die gemaakt wordt voor de massa’s, kortom. Stanley legt het in geuren en kleuren uit, zoals hij ook laat zien hoe richtinggevend andere technologische noviteiten als de radio, de taperecorder, de jukebox en de elektrische gitaar zijn geweest voor de ontwikkelingen binnen de popmuziek. Maar laat er geen misverstand over bestaan dat het hart van Let’s Do It de muziek zelf is. Ragtime (de eerste popstroming), jazz, hillbilly, swing, blues, The Great American Songbook en nog veel, veel meer: Stanley brengt het allemaal tot leven aan de hand van talloze prachtige voorbeelden zonder ook maar een moment in droge encyclopedische opsommingen te vervallen. Zijn oog voor de nuance staat daarbij altijd op scherp, of het nu om de liedjes gaat, om de componisten, om de zangers of om de muzikanten. En alles wat hij schrijft doet ertoe. Schitterend is bijvoorbeeld het hoofdstuk over Louis Armstrong, die we dankzij Stanley nooit meer zullen vereenzelvigen met de mainstreamartiest die hij in de laatste fase van zijn carrière werd. En in de voetsporen van de schrijver omarmen we met alle liefde The Boswell Sisters, de drie zingende zusjes uit de jaren dertig van wie de Andrew Sisters het vak hebben afgekeken. En u vindt Glenn Miller en Perry Como nogal braaf of zelfs saai? Let’s Do It brengt u op andere gedachten. Wie weet brengt Let’s Do It ook Stanley zelf op andere gedachten. Wie weet waagt hij zich na dit boek over de muziek van vóór zijn tijd alsnog aan een boek over de muziek van ná zijn tijd. I Cross My Fingers, zoals Perry Como in 1950 zong.||https://www.volkskrant.nl/cultuur-media/lets-do-it-over-de-artiesten-die-aan-de-wieg-van-de-pop-stonden-is-een-feest-om-te-lezen~bcdcdb8c/
2022-07-21||Negen doden, waaronder kinderen, bij Turkse aanval op Iraaks dorp ||Volgens burgemeester Mushir Mohammed vielen vier bommen op het hotel in Zakho, 15 kilometer van de Turkse grens. Daar waren op dat moment veel toeristen aanwezig omdat het in het noorden van Irak in de zomer koeler is dan in de rest van het land. Onder de negen doden en 23 gewonden waren dan ook veel vakantiegangers uit andere delen van Irak. Turkije voert regelmatig bombardementen uit in deze regio, maar het zou de eerste keer zijn dat daarbij toeristen om het leven komen. ‘De Turkse strijdkrachten hebben opnieuw een openlijke en flagrante overtreding van de soevereiniteit van Irak begaan’, schrijft de Iraakse premier Mustafa al-Kadhimi op Twitter. Hij wijst erop dat de meerderheid van de slachtoffers vrouwen en kinderen zijn, en waarschuwt Turkije dat zijn regering ‘alle noodzakelijke maatregelen’ zal nemen om haar grondgebied en burgers te beschermen. Turkije voert al decennialang strijd tegen de Koerdische terreurorganisatie PKK. In de afgelopen jaren heeft het die strijd ook op het grondgebied van buurlanden Syrië en Irak voortgezet, door middel van luchtaanvallen, artilleriebeschietingen en commando-operaties. Volgens Turkije doet Irak te weinig om strijders van de PKK op Iraaks grondgebied op te sporen, en is het daarom gedwongen om het heft in eigen hand te nemen. In april begon het Turkse leger nog een nieuw offensief om de PKK uit de bergen van Noord-Irak te verdrijven. Irak vindt het onacceptabel dat Turkije de landsgrenzen weigert te respecteren. Maar Turkije ontkent alle betrokkenheid bij de aanval van woensdag. ‘De hele wereld weet dat Turkije nog nooit een aanval op burgers heeft uitgevoerd’, zei minister van Buitenlandse Zaken Mevlüt Çavusoglu in een interview op staatstelevisiezender TRT. Het Turkse leger neemt volgens hem in Syrië en Irak alleen terroristische organisaties onder vuur. Çavusoglu suggereerde dat de PKK achter de aanval zou zitten. Hij waarschuwde de Iraakse regering om niet in de ‘valstrik’ te trappen, waarmee de Koerden relaties tussen Irak en Turkije zouden willen verslechteren. De Iraakse regering lijkt weinig waarde te hechten aan die Turkse verklaring. Op aandringen van de Nationale Veiligheidsraad is de Turkse ambassadeur op het matje geroepen en de Iraakse vertegenwoordiger in Ankara naar Bagdad gehaald voor overleg. Irak is ook van plan om een officiële klacht in de dienen bij de Veiligheidsraad van de VN.||https://www.volkskrant.nl/nieuws-achtergrond/negen-doden-waaronder-kinderen-bij-turkse-aanval-op-iraaks-dorp~bca84c32/
2022-07-21||Vooral het volkse repertoire van Josquin Baston komt goed uit de verf bij Ratas del viejo Mundo  ★★★☆☆||En weer wordt een componist opgevist uit de diepte der eeuwen: Josquin Baston. De Vlaming was actief rond 1550 en zou hebben gewerkt tot in Polen en Italië. Zijn muziek stond hoog genoeg in aanzien om te worden uitgegeven door de prominente Antwerpse drukkershuizen van Pierre Phalèse en Tielman Susato. In z’n eentje vult Baston een album van de Vlaamse groep die zichzelf tooit met de naam Ratas del viejo Mundo, ratten van de oude wereld. Je kunt ze neefjes noemen van Graindelavoix, het Vlaamse collectief dat de gepolijste zang al eerder overboord heeft gegooid. En waarom ook niet: met een kroeglied als Lecker Beetgen en Cleyn Bier mikte Baston vast niet op een geschoolde conservatoriumstem. In het volkse repertoire werkt de aanpak. Wordt de muziek hoofs of religieus, dan mist het Ratas-geluid spankracht. Neem het meerstemmige motet Si pauper nihil offerat: zó naturel en ingetogen dat het in elkaar zakt.||https://www.volkskrant.nl/cultuur-media/vooral-het-volkse-repertoire-van-josquin-baston-komt-goed-uit-de-verf-bij-ratas-del-viejo-mundo~bd972539/
2022-07-21||De Zweedse dirigent Herbert Blomstedt debuteert op zijn 95ste met een opname die een serene rust uitstraalt  ★★★☆☆||Debuteren op je 95ste: de Zweedse dirigent Herbert Blomstedt doet het. ’s Werelds oudste maestro in actieve dienst presenteert zijn eerste cd op het label Deutsche Grammophon. In Schuberts Achtste en Negende symfonie leidt hij de club waarvan hij tussen 1998 en 2005 chef was, het Gewandhausorchester uit Leipzig. ‘Ah, nog één keer!’, luidt de ietwat morbide kop in het cd-boekje. Blomstedt, de gerijpte negentiger, treft veel sereniteit aan in de noten van Schubert, destijds een druistige twintiger op wie de dood loerde. Alleen al de opening van de Achtste straalt een superieure rust uit. Welke wending de muziek later ook neemt, het Gewandhausorchester blijft leunen op zijn sonore, superieure geluid. Bewonderenswaardig, maar niet per se opwindend. Blomstedt zelf zet het komende seizoen twee keer koers naar het Amsterdamse Concertgebouw. Op het menu staan de Vierde en Zevende symfonie  van Anton Bruckner. Ook een kwestie van ‘ah, nog één keer’?||https://www.volkskrant.nl/cultuur-media/de-zweedse-dirigent-herbert-blomstedt-debuteert-op-zijn-95ste-met-een-opname-die-een-serene-rust-uitstraalt~b0719843/
2022-07-21|| Violist Julija Hartig laveert op haar fascinerende album bezield tussen ruis en kleur  ★★★★☆||De Servische violist Julija Hartig verhuisde in 1994 vanuit Novi Sad naar Nederland. Ze vervolmaakte er haar spel en vond onder meer emplooi bij het Radio Filharmonisch Orkest. Nu ligt er een fascinerend album, Dark Velvet, met als ondertitel ‘een autobiografie in muziek’. In tien composities (waaronder acht plaatpremières) werpt Hartig licht op haar Servisch-Nederlandse inborst. Alle stukken werden voor haar geschreven of gearrangeerd. Oudste muziek: speelse duo’s voor viool en cello van vader Tibor Hartig uit 1990. Jongste noten: Air & Riffs voor viool en piano van de 23-jarige Veljko Nenadic. Ondanks de verscheidenheid wordt het geen ratjetoe. Een album lang laveert Hartig bezield tussen ruis en kleur. De grootste ontdekking is Oh, Die, My Love van de in 2020 overleden Servische componist Isidora Zebeljan. Na een piano-intro speelt en zingt Hartig over de furieuze, destructieve kanten van vrouwelijke liefde. ‘Ai!’ luidt de rauwe slotkreet. ‘Ai!’ zeggen we de rasviolist na.||https://www.volkskrant.nl/cultuur-media/violist-julija-hartig-laveert-op-haar-fascinerende-album-bezield-tussen-ruis-en-kleur~b4bad5d8/
2022-07-21||Hellfire heet de nieuwe plaat van Black Midi en zo klinkt het ook. Overdonderend en uitputtend   ★★★☆☆||In de Britse post-punkgolf van de laatste jaren is de rolverdeling duidelijk: Fontaines D.C. heeft de frontman en de songs om een groot publiek aan te spreken. Dry Cleaning en Yard Act vertegenwoordigen de lichtvoetige, goedgehumeurde kant. Wie meer uitdaging en provocatie zoekt, stuit al snel op Squid, verderop op Black Country, New Road en uiteindelijk, in het gevaarlijke donker, op Black Midi uit Londen. Kijk naar de hoesafbeelding van hun derde album: alsof Jheronimus Bosch naar 2022 is gehaald om ons tijdsgewricht op canvas te verbeelden. Hellfire is de titel en zo klinkt het ook. Anarchie? Toch niet, want de messcherpe breaks in Welcome to Hell tonen onomstotelijk aan: dit is geen chaos, dit is minutieuze compositie op het snijvlak van punk, jazz en prog. Nieuw is de vorm: Hellfire is een soort opera (Still), compleet met irritante pauzejingle (Half Time), een omroeper, gesproken tekst en hoorspelelementen. Het is zo overdonderend en uitputtend dat de vraag is: waar haak je af? Halverwege The Race Is About to Begin zullen velen zeggen: ongeveer hier. Wie durft te gaan kijken in november, in Rotterdam of Utrecht?||https://www.volkskrant.nl/cultuur-media/hellfire-heet-de-nieuwe-plaat-van-black-midi-en-zo-klinkt-het-ook-overdonderend-en-uitputtend~b3d40314/
2022-07-21||Fear Fear van Working Men’s Club ontrolt zich als een dansvloerplaat alsof het 1989 is ★★★★☆||Mooi, hoe openingstrack 19 je binnen een paar tellen transporteert naar dat zinderende moment in de pophistorie waarop bonkige drumcomputers het drumstel verdreven, synthesizers de macht grepen en post-punk house werd. Dáár bevinden we ons op Fear Fear, het tweede album van Working Men’s Club, dat vanuit Manchester opereert. Op het titelloze debuutalbum uit 2020 was nog wel hoorbaar dat de groep van Syd Minsky-Sargeant ooit een gitaarband was, maar op Fear Fear is dat passé en ontrolt zich een dansvloerplaat like it’s 1989, waarop je Depeche Mode en op melodieuze momenten (Ploys!) zelfs de Pet Shop Boys terug hoort. Op post-punk wordt in 2022 veelvuldig teruggegrepen, veelal op de rockvariant met gitaar en drums. Working Men’s Club kiest (de snijbrandergitaar in een stuk als Rapture daargelaten) de proto-housekant en wekt die nu al twee albums lang tot leven, eigenlijk zonder in herhaling te vallen. Vooralsnog staan maar twee Nederlandse optredens gepland, waarvoor de kaarten schaars zijn: Into The Great Wide Open op Vlieland (1 september) en Bitterzoet, Amsterdam (2 september).||https://www.volkskrant.nl/cultuur-media/fear-fear-van-working-men-s-club-ontrolt-zich-als-een-dansvloerplaat-alsof-het-1989-is~b24764ec/
2022-07-21||Aan Lizzo’s geluid is nog meer pop en disco toegevoegd dan er in 2019 al in zat ★★★☆☆||‘Hi motherfucker, did you miss me?’ vraagt Lizzo aan het begin van Special, haar vierde album. Leuk haar weer te horen, de 34-jarige Amerikaanse die voluit Melissa Jefferson heet en in 2019 doorbrak met het album Cuz I Love You, een onweerstaanbare cocktail van hiphop, soul en R&B. Haar voornaamste boodschap: ze is een dikke, zwarte meid die van zichzelf heeft leren houden. Dat laatste zou iedereen moeten doen, want liefde begint bij liefde voor jezelf. Drie jaar later is het weer ‘bad bitch o’clock’, zoals de heerlijke discostamper About Damn Time aankondigt. Aan Lizzo’s geluid is nog meer pop en disco toegevoegd dan er in 2019 al in zat. Dat ze ooit onversneden rap maakte, lijkt ze niet meer te willen weten: haar eerste albums zijn van de streamingplatforms verdwenen. Ach wat, de nieuwe Lizzo is ook leuk. Haar boodschap van liefde voor jezelf en anderen is nog niet sleets, omdat die zo energiek en smakelijk wordt opgediend, hoewel we de twee beste nummers al na acht nummers achter de rug hebben: About Damn Time en Grrrls. In het restant wordt de spoeling dunner, zodat 35 minuten uiteindelijk ook wel weer genoeg is. In die zin heeft de albumtitel iets ironisch: het vermakelijke Special is uiteindelijk toch iets minder speciaal dan het doorbraakalbum dat eraan voorafging.||https://www.volkskrant.nl/cultuur-media/aan-lizzo-s-geluid-is-nog-meer-pop-en-disco-toegevoegd-dan-er-in-2019-al-in-zat~bc038541/
2022-07-21||Opinie: En weer krijgen kwetsbare wijken van bovenaf een ingewikkeld plan opgelegd. Zo wordt wantrouwen een selffulfilling prophecy ||Bij de laatste gemeenteraadsverkiezingen was de opkomst in arme wijken zeer laag. Bestuurders constateerden dat de overheid nu echt het vertrouwen van de burger moet terugwinnen. Vorig jaar pleitten vijftien burgemeesters in het manifest Dicht de kloof! voor meer geld voor zestien stedelijke gebieden. Hier domineren hardnekkige sociale problemen, groeiende tweedeling en achterstelling het dagelijks leven van meer dan een miljoen inwoners. Oud-PvdA-leider Lodewijk Asscher betoogde onlangs in de Thorbecke-lezing dat de kansenongelijkheid in Nederland niet alleen individuele levens ondermijnt, maar ook een bedreiging voor de maatschappelijke vrede vormt. Het antwoord van de regering kwam onlangs, met het Nationaal Programma Leefbaarheid en Veiligheid. De doelstelling is om de leefbaarheid en veiligheid van de meest kwetsbare gebieden in Nederland in 15 tot 20 jaar op orde te brengen en het perspectief van de bewoners te verbeteren. Het zwaartepunt ligt bij het toekomstperspectief van jongeren. Het is mooi dat het kabinet structureel flink investeert in de versterking van de onderwijskwaliteit, vooral op scholen met leerachterstanden. Het stimuleren van scholing en betaald werk moet voorkomen dat jongeren bezwijken voor de verleidingen van het snelle geld in de georganiseerde criminaliteit. Ook preventie en woningverbetering zijn een absolute noodzaak. Helaas slaat het Programma op andere punten de plank flink mis. Ten eerste komen de bewoners van de twintig gekozen focusgebieden er qua invloed bekaaid van af. Het idee is dat de gemeente, maatschappelijke en private partners samen met bewoners de doelen en ambities formuleren en uitwerken in een langjarig programma. Na tien jaar beleidsretoriek over de ‘participatiesamenleving’, ‘eigen kracht’ en ‘zelfredzaamheid’ van bewoners is de dagelijkse realiteit totaal anders. Bewoners mogen op bepaalde momenten aanschuiven in een geregisseerd participatieproces waarin hun input geen wezenlijk verschil maakt. Het ministerie van Binnenlandse Zaken heeft geen gehoor gegeven aan de roep vanuit de samenleving, praktijk en wetenschap om bewoners als ervaringsdeskundigen een serieuze positie te geven. Het programma bevat ook geen enkel concreet aanknopingspunt om dit te doen. Dat zal uitgelegd worden als blijk van wantrouwen aan het adres van bewoners. Ten tweede omschrijft het Nationaal Programma zijn eigen faalfactoren: verkokerde beleidspraktijk, versnippering en gebrekkige samenwerking tussen sectoren en actoren. Integraal werken wordt in de praktijk lastig gemaakt door de opgelegde schotten, regelingen, urenbudgetten, en complexe verantwoordingsmethodieken. Jongerenwerkers, wijkverpleegkundigen, leerkrachten, politieagenten en woonconsulenten die dagelijks in de arme wijken werken, vragen al jaren om dit probleem bij de wortel aan te pakken. Het Nationaal Programma mikt vooral op ‘ruimte creëren voor experimenten en maatwerk’ en onderzoeken welke aanpassingen nodig zijn in het juridische instrumentarium. Dat voelt als mosterd na de maaltijd nu deze professionals al zo vaak hebben aangegeven waar de schoen wringt. Ten derde de sturing. De pijnlijke geschiedenis van het wijkenbeleid herhaalt zich hier. Er wordt van bovenaf een ingewikkelde en tijdrovende bestuurlijke structuur opgelegd. De toverwoorden zijn interdepartementale werkgroepen, ‘alliantie-overleggen’, programmabureaus en een ‘deugdelijk monitoring- en verantwoordingssysteem’. Daarmee suggereert het Nationaal Programma (onbedoeld) dat er lokaal geen programmering, sturing en monitoring van betekenis plaatsvindt. Die opgelegde structuur zuigt veel energie en capaciteit weg bij de uitvoering van de broodnodige maatregelen, of walst over bestaande, goed functionerende samenwerkingsvormen heen. Het Nationaal Programma mikt op het verbeteren van perspectief van bewoners in de meest kwetsbare wijken. Naar die bewoners en uitvoerende professionals wordt slecht geluisterd, gaven ook oud-vicepresident van de Raad van State Herman Tjeenk Willink en SCP-directeur Kim Putters aan. Het wantrouwen dreigt daarmee een selffulfilling prophecy te worden. We kunnen dit voorkomen. Het Landelijk Samenwerkingsverband Actieve bewoners (LSA) en het Landelijk Platform Buurt- en Wijkgericht Werken (LPB) hebben samen met kennisinstellingen een Manifest voor een Succesvolle Wijkaanpak opgesteld. Dit manifest omschrijft in negen concrete kernpunten een wijkaanpak ván en mét de wijk. De ervaringskennis en agenda van bewoners zijn hierin leidend. Met deze werkwijze zijn de doelen van het Nationaal Programma haalbaar. Als je bewoners vertrouwen en zeggenschap geeft, herstel je ook vertrouwen. Was dat niet de missie van het kabinet-Rutte IV?||https://www.volkskrant.nl/columns-opinie/opinie-en-weer-krijgen-kwetsbare-wijken-van-bovenaf-een-ingewikkeld-plan-opgelegd-zo-wordt-wantrouwen-een-selffulfilling-prophecy~b30c375f/
2022-07-21||De Volkskrant tv-selectie voor vrijdag 22 juli||Canvas, 20.25 uur In de zomer van 1969 markeerde het Woodstock-festival het hoogtepunt van het hippietijdperk. Een jaar later vond in Engeland de derde editie plaats van het Isle of Wight Festival, een enorm evenement dat vijf dagen en nachten duurde. Er waren optredens van meer dan veertig bands en artiesten, waaronder The Doors, The Who, Jimi Hendrix en Joni Mitchell. Hoewel het festival meer bezoekers trok dan Woodstock werd het een logistiek en financieel debacle. Met mooie archiefbeelden staat Beeldgeheimen stil bij een van de laatste grote hippie-bijeenkomsten. NPO 1, 20.33 uur Zomers weer hoort bij de Vierdaagse, maar kan de lopers ook parten spelen. In 2006 moest het evenement halverwege worden gestaakt wegens hoge temperaturen, en dit jaar werd de eerste wandeldag afgelast door de hitte. Toch hoopt de organisatie op de laatste dag veel blije gezichten te zien op de ‘Via Gladiola’, de tijdelijke naam voor de St. Annastraat waarover de lopers Nijmegen binnenkomen. In Het gevoel van de Vierdaagse doen Fons de Poel, Sosha Duysker en Tim Hogenbosch verslag van de sfeer, aangekleed met persoonlijke verhalen van wandelaars. NPO 2, 22.09 uur Brazilië roept associaties op met voetbal en carnaval, maar seks komt daar niet ver achteraan. Brazilianen deinzen er niet voor terug om hun lichaam te laten zien, waardoor de indruk ontstaat dat ze dan ook wel een losse seksuele moraal zullen hebben. Is dat daadwerkelijk zo? In Let’s Talk About Sex onderzoekt Lieve Blancquaert vandaag hoe de Braziliaanse lichaamscultuur relaties beïnvloedt. Voor veel mannen is de sportschool dagelijkse routine, maar Blancquaert spreekt ook enkele vrouwen die nog veel verder gaan voor het perfecte Braziliaanse lichaam. Eén, 23.25 uur (Drama, Terry Gilliam, 1991) De mooiste scène van The Fisher King zegt alles over de film in zijn geheel. Op het centraal station van New York zien we hoe een maffe zwerver, gespeeld door Robin Williams, in de reizigersdrukte volledig wordt betoverd door de vrouw van zijn dromen (Amanda Plummer). Langzaam begint de menigte simultaan een gracieuze stijldans, waar Williams zich in een verwarrende trance doorheen worstelt. Williams speelt hier verder voornamelijk de reddende engel van een aan lager wal geraakte radiopresentator (Jeff Bridges), die in één van zijn uitzendingen ooit iemand zó sarde dat die in een bar een bloedbad aanrichtte. Regisseur Gilliam verbeeldt zijn schuldgevoel op kenmerkende chaotische, fantasierijke wijze. Canvas, 23.00 uur In het eerste seizoen van de Zweedse misdaadserie Before We Die (Innan vi dör) liet de harde politievrouw Hanna Svensson (Marie Richardson) haar zoon Christian (Adam Pålsson) infiltreren in het misdaadnetwerk van de Kroatische familie Mimica. Seizoen twee pakt de draad weer op. Het spoor leidt Hanna naar een grotere zaak en corruptie binnen het politiekorps. Voordat ze de schuldigen kan aanwijzen, komt haar onderzoek door een lek op losse schroeven te staan, wat Christians leven in gevaar brengt. Wie is er verantwoordelijk voor de gelekte informatie? NPO 3, 23.20 uur (Misdaad, Eché Janga, 2014) Criminelen Frans (Hans Dagelet), Elias (Poal Cairo) en John (Manou Kersting) vluchten in het onheilszwangere Helium naar een vakantiehuisje op Texel, waar ze de tijd doden tot hun maten in Amsterdam de boel weten te bekoelen. Terwijl ze slenteren langs mistige trapveldjes, verlaten speeltuinen en troebele zwembaden, oogt het koude, zonloze Waddeneiland door de lens van cameraman Tibor Dingelstad als een verbeelding van het vagevuur: een plek van kale vlakten, krijsende overwinterende vogels en afgebrande boerderijen, waar zelfs het licht van de vuurtoren geen richting wijst. NPO 2, 00.03 uur (Thriller, François Ozon, 2017) Chloé (Marine Vacth) lijdt aan vage, waarschijnlijk psychosomatische buikklachten. De eerste therapeut bij wie ze zich meldt (Jérémie Renier) wordt tijdens de sessies verliefd op haar. Maar Chloé volgt óók therapie bij diens ruigere, wellicht kwaadaardige tweelingbroer (dezelfde Renier), met wie ze in een erotisch machtsspel belandt. Er volgt een verduiveld plezierig over-de-topverhaal vol pittige seksscènes. Zoals het een goede erotische thriller betaamt, speelt voyeurisme een belangrijke rol. Regisseur Ozon laat geen spiegel of raam onbenut en maakt een feest van dramatische doorkijkjes en beeldschone verdubbelingen.||https://www.volkskrant.nl/cultuur-media/de-volkskrant-tv-selectie-voor-vrijdag-22-juli~bc7b92a4/
2022-07-21||Ook live is de melancholiek meanderende stem van Phoebe Bridgers hemelbestormend mooi ★★★★☆||‘Ik heb vorig jaar een abortus gehad, om de spectaculaire reden dat ik geen kind wil. Gek om op tournee te zijn terwijl het Supreme Court ons thuis van dat recht beroofde.’ Phoebe Bridgers (27) zegt zulke dingen kalm, zonder stemverheffing, maar de boodschap komt altijd over, ook deze avond in Amsterdam. De ster van het engelachtige indiefenomeen uit Californië is in de coronajaren pijlsnel gestegen. Bij haar vorige bezoek aan Nederland, in 2018, speelde ze nog in Bitterzoet (Amsterdam) en Merleyn (Nijmegen), kleine dependances van lokale poppodia. Vanavond strekt de Afas Live zich voor haar uit, al moet gezegd dat die verre van uitverkocht is. Begin juli stond ze op het hoofdpodium van Down the Rabbit Hole (DTRH). De ‘Paradiso-fase’ sloeg ze domweg over. De muzikale verklaring heet Punisher (2020), het prachtige tweede album dat ze tijdens het concert helemaal uitvoert, maar er brak ook een persoon door, een millennialrolmodel dat op sociale media een onweerstaanbare openhartigheid aan de dag legt, of het nou over haar abortus gaat, depressies, liefdesperikelen, verdriet over de toestand in de wereld of de manier waarop collega Ryan Adams haar misbruikte toen ze rond 2014 zijn geliefde was. Phoebe is ‘real’: ze maakt zich kwetsbaar alsof er geen andere optie is. In Amsterdam lijkt het haar missie om uit te dragen dat ze niet de ster is, maar een gelijke. Ze praat met fans, zoekt ze op, informeert naar hun welzijn, legt een liedje stil als de warmte een bezoeker velt: ‘EHBO, hierheen alsjeblieft.’ Wie last heeft van wrok tegen woke: kom naar Phoebe, de liefste en sociaalste popster van nu, dan schiet die knoop meteen los. Wie louter voor de muziek is gekomen, kan trouwens óók tevreden naar huis. Waar ze op DTRH nog grootse visuals inzette, houden Bridgers en haar in skelet-overalls geklede band het in Amsterdam sober: alle aandacht op de liedjes. Ze geeft al in de opening haar twee grootste hits weg: Motion Sickness en Kyoto. Je zou kunnen opmerken dat ze nog wel één of twee compacte, krachtige songs als Kyoto kan gebruiken, maar ze zingt de melancholiek meanderende meerderheid zo hemelbestormend mooi met haar kristallen stem dat je die gedachte laat gaan. Moon Song, over zelfopoffering en liefde: wat een juweel. Phoebe Bridgers is zo’n artiest die troost en hoop kan bieden met een bedroefd, apocalyptisch slotstuk: het in slow-motion exploderende I Know the End, waarin ze crowdsurft op Hollandse handen (‘voor het eerst, dat was leuk’). Bij haar terugkeer vraagt ze welke toegift we willen horen. Me & My Dog wordt er geroepen, een lied dat ze opnam met Lucy Dacus en Julien Baker, als Boygenius. Tuurlijk, knikt ze – en daar is het al: van Phoebe, voor ons.||https://www.volkskrant.nl/cultuur-media/ook-live-is-de-melancholiek-meanderende-stem-van-phoebe-bridgers-hemelbestormend-mooi~ba1b28fc/
2022-07-21||Alison Oliver is een ontdekking in Sally Rooney-verfilming Conversations with Friends ★★★☆☆||Normal People, de twaalfdelige serie gebaseerd op de tweede roman van de Ierse auteur Sally Rooney, kwam in de Volkskrant serie-toptien van 2020 terecht. Op een rijtje: een serie uit 2019, gebaseerd op een razend populaire roman uit 2018, die in 2020 op een wat obscure streamer (Starzplay) terechtkwam, maar door de meeste mensen in Nederland in 2021 via de NPO werd gezien. Hoe dan ook, een van de beste series van de laatste jaren, onder meer door de hartverscheurende hoofdrollen van Daisy Edgar-Jones (Marianne) en Paul Mescal (Connell) als twee jonge mensen die niet met en niet zonder elkaar kunnen. Een verfilming van het debuut van Rooney, Conversations with Friends (2017) kon niet uitblijven, door dezelfde producenten, weer als twaalfdelige serie, deels geregisseerd door de Ierse regisseur Lenny Abrahamson (van Normal People en de film Room). En met weer een opmerkelijk acteerdebuut in het hart; ditmaal Alison Oliver, net van de toneelschool (in de ‘Sally Rooney’-rol). Conversations with Friends speelt zich af in hetzelfde universum als Normal People: jonge mensen die proberen een weg te vinden naar volwassenheid, langs relationele en intellectuele obstakels. De ‘conversations’ uit de titel spelen zich grotendeels af via WhatsApp. Via het scherm van de telefoon is kennelijk een grotere emotionele eerlijkheid mogelijk dan in de onbarmhartige realiteit, waar enorm om de zaken heen wordt gedraaid. Frances (Alison Oliver) en Bobbi (Sasha Lane, bekend van de film American Honey) hadden ooit een relatie, maar zijn inmiddels vriendinnen, die naast hun studie af en toe samen optreden op spoken word-avonden, in het literaire wereldje van Dublin. Op een van die bijeenkomsten ontmoeten ze het iets oudere glamourkoppel Nick (Joe Alwyn) en Melissa (Jemima Kirke, bekend van tv-serie Girls). Nick is een bekende acteur en Melissa is schrijver en getrouwd, zodat ze in alles net even een paar stappen verder zijn. Nick en Melissa vallen op de twee vriendinnen, en andersom denkt Frances dat ze in de verlegen Nick, eeuwig onzeker over zijn rollen, een soulmate heeft gevonden. Ze krijgen een relatie, die begint in een vakantiehuis in Kroatië (denk aan de Italiaanse scènes in Normal People), want als je bleke Ieren onder de mediterrane zon zet, komen er oerkrachten vrij. Onmiskenbaar Sally Rooney, maar toch trekt Conversations with Friends in de onvermijdelijke vergelijking met Normal People (de serie) aan het kortste eind. Misschien omdat Frances en Nick iets te veel muurbloempjes zijn, die het liefst zwijgend in elkaars armen vallen, maar misschien ook omdat de rol van Joe Alwyn (een soort vleesgeworden besluiteloosheid) de kijkers een stuk minder makkelijk meekrijgt. En dan voelen die twaalf afleveringen best aan de lange kant. Lezers van het boek weten welke omweg Frances en Bobbi in hun vriendschap aan het nemen zijn, maar kijkers van de serie moeten geduld hebben. Waar je het boek in een weekend uitleest, zit je in een serie op HBO Max al snel op een paar maanden, misschien niet ideaal voor de spanningsboog. Overigens is Alison Oliver echt een ontdekking, wat vooral in de loop van de serie blijkt als de zekerheden van haar bestaan aan het wankelen raken. Een aflevering waarin ze haar gescheiden ouders bezoekt, maakt veel duidelijk over haar complexe emotionele huishouding. Oliver is al bezig met haar volgende BBC-serie (Best Interests), omringd door topacteurs.||https://www.volkskrant.nl/cultuur-media/alison-oliver-is-een-ontdekking-in-sally-rooney-verfilming-conversations-with-friends~b44de747/
2022-07-21||Rechtbank oordeelt hard over Van Lienden en compagnons: ontslag bij stichting Hulptroepen||Dat heeft de rechtbank van Amsterdam besloten in een zaak die werd aangespannen door zeven ex-medewerkers van de stichting Hulptroepen Alliantie en het Openbaar Ministerie. Het oordeel van de rechtbank betekent een zware nederlaag voor Van Lienden, die volhoudt niets misdaan te hebben. Nu hij en Damme het veld moeten ruimen bij de stichting, zal er een nieuw bestuur worden geïnstalleerd. De verwachting is dat het nieuwe bestuur zal proberen de tientallen miljoenen die Van Lienden, Damme en de al eerder bij de stichting vertrokken Camille van Gestel verdienden aan de mondkapjeshandel, terug te vorderen. Het OM en de ex-vrijwilligers menen dat Van Lienden en zijn compagnons onder andere een order van 100,8 miljoen van het ministerie van VWS hebben onttrokken aan de stichting en stiekem hebben ondergebracht bij hun eigen geheime bv Relief Goods Alliance. De rechtbank verwijt de drie mannen dat ze pas duidelijkheid hebben verschaft over hun commerciële belangen toen media daarover berichtten. Van Lienden heeft sinds de eerste onthulling in de Volkskrant altijd beweerd dat hij geen duidelijkheid kon verschaffen over zijn commerciële belangen, omdat hij was gebonden aan een geheimhoudingsplicht. Die zou zijn opgelegd door het Landelijk Consortium Hulpmiddelen, de inkooporganisatie van het ministerie van VWS. De rechtbank veegt dat verweer van tafel. Van Liendens commerciële bedrijfje zou niet zijn gebonden aan zo’n afspraak, omdat hij en zijn compagnons alleen namens de stichting een convenant met de overheid tekenden. De rechtbank meent verder dat het bedrijfje van Van Lienden een ‘rechtstreekse concurrent’ was van de stichting. De onderneming profiteerde ondertussen van ‘de naam en goodwill’ van de charitatieve stichting. Ook werden de naam en logo’s van de stichting en het commerciële bedrijf door elkaar gebruikt in presentaties. Dat leidde volgens de rechtbank tot verwarring. Van Lienden en zijn compagnons worden door het OM verdacht van verduistering, oplichting en witwassen. Randstad en Coolblue hebben eveneens aangifte gedaan van oplichting tegen de drie mannen. De verwachting is dat het nieuwe bestuur van de stichting op termijn ook aangifte zal doen tegen de ex-bestuurders. In een schriftelijke verklaring laten Van Lienden en Damme weten ‘verbaasd’ te zijn over het oordeel van de rechter. Volgens de twee compagnons laten de rechters zich leiden door ‘een permanente mediacampagne met (veelal onjuiste) beschuldigingen’. Van Lienden blijft volhouden dat het Deloitte-onderzoek dat VWS in september zal publiceren hem zal vrijpleiten. ‘Dat de rechtbank meent dat dit onderzoek geen relevantie heeft, schokt ons in ons rechtsgevoel.’ De rechtbank wijst erop dat Deloitte onderzoekt waarom VWS zo’n grote order gunde aan Van Lienden en niet of de mediapersoonlijkheid mogelijk zijn eigen charitatieve stichting heeft opgelicht. Het ministerie van VWS heeft dat ook herhaaldelijk gezegd: de gang van zaken binnen Hulptroepen Alliantie behoort niet tot de onderzoeksopdracht van Deloitte. Van Lienden houdt vol dat de onderzoekers daar wel naar kijken. De voormalige CDA’er weet nog niet of hij beroep zal aantekenen tegen de uitspraak. Zo’n procedure zal op de korte termijn sowieso geen consequenties hebben. Het oordeel van de rechtbank is ‘uitvoerbaar bij voorraad’ verklaard, waardoor het nieuwe bestuur onder leiding van de advocaat Wouter Jongepier meteen aan het werk kan.||https://www.volkskrant.nl/nieuws-achtergrond/rechtbank-oordeelt-hard-over-van-lienden-en-compagnons-ontslag-bij-stichting-hulptroepen~b1fdcb1b/
2022-07-21||Draghi stapt definitief op als premier van Italië na een week van politiek drama||Draghi deed donderdagochtend de aankondiging, die onvermijdelijk was geworden nadat woensdag drie coalitiepartijen een vertrouwensstemming hadden geboycot. Daarna bood hij zijn ontslag formeel aan president Sergio Mattarella aan, net als vorige week donderdag, maar ditmaal accepteerde het staatshoofd het einde van Draghi's premierschap en regering. Woensdagochtend had de premier de partijen nog streng verzocht om opnieuw achter hem te komen staan, maar dat verzoek pakte totaal anders uit. Waar Draghi vorige week alleen de steun van de Vijfsterrenbeweging kwijtraakte, voegden zich gisteren de rechtse coalitiepartners Lega en Forza Italia bij de weglopers. De premier wees erop dat hij teruggekomen was naar het parlement vanwege de verzoeken die hij vanuit de samenleving kreeg. Na vorige week kwamen er enkele petities op gang om hem te laten aanblijven, gesteund door onder meer burgemeesters, werkgeversorganisaties en zorgpersoneel. ‘Jullie zijn geen antwoord verschuldigd aan mij, maar aan de Italianen’, zei Draghi, die daarmee een laatste poging deed om de parlementariërs af te schrikken van een regeringsval, maar ook die woorden maakten geen indruk op de partijen. Het is nu aan president Mattarella, die liet weten dat de regering-Draghi voor lopende zaken aanblijft tot er een nieuwe regering is, om een volgende stap te zetten. Vermoedelijk maakt hij later vandaag bekend de verkiezingen, die sowieso in het voorjaar zouden zijn, te vervroegen. Volgens Italiaanse media zullen die nu op 2 oktober plaatsvinden. ‘Italië verraden’, kopte de krant La Repubblica vandaag.||https://www.volkskrant.nl/nieuws-achtergrond/draghi-stapt-definitief-op-als-premier-van-italie-na-een-week-van-politiek-drama~b209f5ae/
2022-07-21||Ondanks buikpijn behaalt discuswerper Van Klinken het beste WK-resultaat ooit voor Nederland||Als er een stevige bries tegen staat en een werper gooit een discus onder de juiste hoek, kan de schijf van één kilogram gaan zeilen op de wind. ‘Dan kunnen er gekke dingen gebeuren’, legde Jorinde van Klinken eerder deze week uit. Zo was zij vorig jaar in Tucson tot 70,22 meter gekomen, het Nederlands record. Maar of er bij de WK-finale van woensdagavond goede wind stond, kon ze door heftige buikpijnen niet reproduceren. ‘Ik kon echt niets anders dan focussen op mijn techniek om de wedstrijd te overleven.’ Waar de plotse steken vandaan kwamen, wist ze niet. Stress leek haar onwaarschijnlijk. Ze voelde zich juist ontspannen op de wedstrijddag, meer dan haar concurrenten in ieder geval. Die keken haar ‘als bange haasjes’ aan omdat ze met 65,66 meter als tweede door de kwalificatieronde was gekomen. Bovendien had ze tweemaal eerder een aanval van buikpijnen gehad. ‘En dat waren heel willekeurige momenten.’ Wat de oorzaak ook was, ze kon er op het middenterrein van Hayward Field weinig anders aan doen dan een paar paracetamolletjes slikken. Veel hielpen de pillen niet. ‘Ze beginnen nu pas echt te werken’, zei ze een kwartier na afloop van de wedstrijd, die de Chinese Feng Bin met 69,12 meter won. Als tweede eindigde de Kroatische Sandra Perkovic (68,45 meter), olympisch kampioen in 2012 en 2016, en derde de Amerikaanse thuisfavoriet en regerend olympisch titelhouder Valarie Allman (68,30 meter). De worp van 64,97 meter waarmee Van Klinken bij haar vijfde poging de vierde plek bereikte werd aanvankelijk afgekeurd, maar dat werd later ongedaan gemaakt. Het hoe en waarom daarvan was haar in haar door buikpijn verdoofde staat ontgaan. Maar het besluit zorgde ervoor dat Van Klinken over de Duitse Claudine Vita (64,24 meter) heen wipte. ‘Een bonus. Vierde of vijfde vind ik nog best een verschil.’ Bij haar laatste worp probeerde ze nog met een alles-of-nietspoging op het podium te komen, maar dat had geen effect. De schijf stuiterde ergens net voorbij de 50 meter en bleek ongeldig. Zo gaat dat vaak. ‘Als je sneller probeert te gaan, dan kan het ten koste van je techniek gaan. Alleen bij mijn worp van 70 meter is het me ooit gelukt om snel te draaien en mijn techniek te behouden.’ De buikpijn kwam boven op de grote hoop aan tegenslag die Van Klinken al te verstouwen kreeg. ‘Er ging de afgelopen tijd zoveel mis dat het me ook niets meer uitmaakte.’ Allereerst was er fysieke zorg. Ze raakte twee weken voor aanvang van het toernooi geblesseerd aan haar linkerbovenbeen. Ze kon niet trainen zoals ze wilde, al viel de pijn in de ring uiteindelijk mee. ‘Ik was ook bijna illegaal in het land omdat mijn papieren niet in orde werden gemaakt’, vervolgt Van Klinken haar klaagzang. Ze studeerde de afgelopen jaren ‘global management’ aan Arizona State University. Daarmee is ze klaar en dat leverde administratieve uitdagingen op. Haar studentenvisum verliep en het vervolgvisum liet veel te lang op zich wachten. ‘Ik heb er tig keer achteraan gemaild.’ Maar tot tweemaal toe kreeg ze een mail zonder het benodigde document in de bijlage toegestuurd. Zelfs nog op de dag van de deadline ging dat mis. ‘Ik heb nu geen problemen meer, maar daar wil je niet mee bezig zijn, twee weken voor de WK.’ En dan was er daarbovenop de onzekerheid over haar toekomst met coach Brian Blutreich, Arizona State gaat verlaten. Van Klinken wil met hem mee. ‘Hij is de beste.’ Blutreich zou naar de Universiteit van Tennessee verkassen, maar het is maar zeer de vraag of de coach nog die kant op wil. In Knoxville staat de positie van de hoofdatletiekcoach Duane Ross onder druk. Diens zoon, 400-meterloper Randalph Ross, werd bij de WK geweerd omdat hij vorige maand een dopingtest heeft gemist. Van Klinken: ‘Daardoor is alles nu onzeker.’ Ondanks alles doorstond Van Klinken de WK met een bewonderenswaardig goed humeur. ‘Ik had me voorgenomen om te genieten van mijn eerste finale ooit’, zei ze opgewekt. ‘Tot die steken kwamen lukte dat en nu geniet ik enorm van mijn vierde plek.’ Die vierde plaats is het beste WK-resultaat ooit voor een Nederlandse discuswerpster. In 1983 kwam Ria Stalman tot de zevende plek in Helsinki. Een jaar later zou ze olympisch kampioen worden. Van Klinken heeft niet veel op met Stalman, die na haar carrière bekende doping te hebben gebruikt. Sowieso vergelijkt de jonge Nederlandse zichzelf niet met de werpsters van voor 2000. De afstanden van de jaren ‘80 en ‘90 zijn niet te vertrouwen, vindt ze. Meer fiducie heeft ze in de huidige generatie, in haar directe concurrenten, al is er van vriendschappelijkheden weinig sprake bij de discuswerpsters onderling. ‘Die kunnen elkaar wel opvreten. Dat is alleen maar haat en nijd. Ik heb daar zelf weinig last van. Als je de beste bent, dan win je. Dan hoef je het anderen niet te misgunnen.’ Het volste vertrouwen heeft ze toch vooral in zichzelf. ‘Ik denk dat er veel meer in zat, maar ik moet hier voor nu tevreden mee zijn’, zei ze. ‘Ik was de jongste in het veld en ik denk dat vierde nu alleen maar tot meer kan leiden in de toekomst.’||https://www.volkskrant.nl/sport/ondanks-buikpijn-behaalt-discuswerper-van-klinken-het-beste-wk-resultaat-ooit-voor-nederland~bdc63500/
2022-07-21||Oekraïne ontwikkelt informatiecentrum voor monitoren westerse wapens • Secretaris-generaal VN reist naar Istanbul voor akkoord graanexport||||https://www.volkskrant.nl/nieuws-achtergrond/oekraine-ontwikkelt-informatiecentrum-voor-monitoren-westerse-wapens-secretaris-generaal-vn-reist-naar-istanbul-voor-akkoord-graanexport~bfaaf993/
2022-07-21||Femke Bol glijdt soepel naar finale, Lieke Klaver vestigt nieuw Nederlands record||Bol gleed opvallend soepel naar de halve finale. De 22-jarige hordenloopster keek bij de laatste horde opzij, zag de concurrentie opstomen, zette even aan en liep op de laatste meters gewoon weer uit. Haar eindtijd: 52,84. Dat ze op het einde nog kon versnellen was een prettige vaststelling. ‘Dat was fijn voor het zelfvertrouwen’, zei ze. ‘Ik was er zelf een klein beetje verbaasd over dat het lukte.’ Of ze mee kan dingen naar het goud is afwachten. De laatste keer dat ze haar belangrijkste concurrenten, Sydney McLaughlin en Dalilah Muhammad, trof was op de Spelen. Toen eindigden beide Amerikanen voor haar. In de halve finale was Muhammad met 53,28 langzamer maar McLaughlin ruim sneller: 52,17. Bol is desondanks strijdbaar. ‘Ik ben klaar voor over twee dagen.’ Klaver plaatste zich voor het eerst voor een mondiale finale 400 meter. Haar snel gestarte en sterk afgesloten race leidde tot 50,18. Ze scherpte haar eigen nationale record, dat ze afgelopen zondag op 50,25 zette, aan. Ze is de eerste Nederlandse in een WK-finale 400 meter. ‘Vet’, concludeerde ze. ‘Ik doe bij de grote mensen mee.’ Direct na de finish van de halve finale van de 400 meter hief Lieke Klaver haar armen in ongeloof. ‘Omdat ik de tweede plaats had en het laatste stuk zo goed kon doorbijten. Vraag mij niet hoe.’ Dat ze niet zoals vroeger instort aan het eind heeft weinig te maken met de trainingen die ze gedaan heeft. Die waren niet anders dan voorheen. Wel heeft ze meer geloof in eigen kunnen waardoor ze meer ontspanning vindt en efficiënter loopt. In de finale van vrijdag wil ze zichzelf weer tot nieuwe hoogtes stuwen, zegt ze. Met weer een nieuw nationaal record? ‘Ja, maar dat noemen we tegenwoordig een pr’, grapt ze. Sifan Hassan plaatste ze zich bij de halve finale op de 5.000 meter eenvoudig voor de finale van zaterdag. Net als eerder bij de 10.000 meter, waar ze net naast de medailles greep, bleef Hassan lang achterin hangen tijdens haar halve finale. Telkens als het dreigde te breken schoof ze op, meestal aan de binnenkant van de baan door gaatjes die er nauwelijks leken te zijn. Hoe? ‘Ik ben klein’, lachte ze na afloop. Zonder echt een eindsprint in te zetten en met een plekje in de top-5 voor ogen schoof ze in de slotmeters naar de derde tijd: 14.52,54. ‘Ik had nog veel over’, stelde ze vast. ‘Ik ben blij.’||https://www.volkskrant.nl/sport/femke-bol-glijdt-soepel-naar-finale-lieke-klaver-vestigt-nieuw-nederlands-record~b7ce01fc4/
2022-07-21||Europese steun voor sancties tegen Rusland daalt, terwijl militair ingrijpen populairder wordt||Dat blijkt uit recent onderzoek van Euroskopia. Nog altijd is een meerderheid van Europeanen voor sancties tegen Rusland. In totaal is 52 procent voor sancties tegen alle Russische bedrijven, inclusief gas- en oliebedrijven. De steun is het grootst in Spanje, Polen en Portugal (meer dan 62 procent), terwijl maar respectievelijk 32 en 38 procent van de Grieken en Oostenrijkers de sancties steunt. In Nederland is 61 procent van de bevolking voorstander van de sancties. In Frankrijk (61 naar 49 procent) en Italië (50 naar 36 procent) is de steun voor de sancties sinds maart sterk teruggelopen. Oekraïne geniet nog altijd veel steun onder de Europese bevolking, zegt onderzoeker Asher van der Schelde van I&O Research, dat deelneemt in Euroskopia. ‘Rusland wordt verantwoordelijk gehouden voor de oorlog, en de overgrote meerderheid vindt dan ook dat de EU Oekraïne moet beschermen. Uit het onderzoek blijkt echter ook dat bijna alle Europeanen zich zorgen maken om de stijgende energieprijzen. Daarom zien we dat in sommige landen, vooral Frankrijk en Italië, de steun voor sancties iets afneemt.’ Euroskopia, een samenwerkingsverband van acht Europese onderzoeksbureaus, peilde tussen 11 en 30 juni de mening van ruim 9.000 burgers in negen landen. Samen zijn deze landen – Spanje, Italië, Frankrijk, Duitsland, Polen, Griekenland, Portugal, Griekenland, Oostenrijk en Nederland – goed voor 76 procent van de bevolking van de hele Europese Unie. Het onderzoek onder 1.100 Nederlanders is gedaan door I&O Research, de Volkskrant is de vaste mediapartner. Het is nu bijna vijf maanden geleden dat Rusland Oekraïne binnenviel, en de Europese leiders denken voorzichtig na over een uitweg uit de oorlog. Zo heeft de Franse president Emmanuel Macron meermaals gezegd dat Rusland en Oekraïne op een dag met elkaar om de tafel zullen moeten, tot ergernis van zijn Oekraïense collega Volodymyr Zelensky. Macron zou zich te diplomatiek gedragen en te toegeeflijk tegenover Rusland zijn. Deelnemers aan het onderzoek kregen ook de vraag hoe zij het liefst zien dat de EU zich opstelt in de Russische invasie in Oekraïne. Een grote groep, 44 procent, heeft een voorkeur voor terughoudendheid en wil dat de EU Oekraïne alleen steunt met diplomatieke middelen. Maar een diplomatiek signaal als het recente Oekraïense kandidaat-lidmaatschap van de EU valt niet bij iedereen in goede aarde. In Nederland vindt maar 41 procent dat een goed idee, tegenover gemiddeld de helft van alle ondervraagden. Een niet onaanzienlijke minderheid van 31 procent zit juist in het fanatieke kamp en zou graag zien dat Europese lidstaten militair ingrijpen in Oekraïne, waarvan 9 procent zelfs een interventie in Rusland zou steunen. In alle landen is die minderheid groeiende. In februari, aan de vooravond van de oorlog, was nog slechts 26 procent van de Europeanen voor militaire acties. Vooral in Portugal en Spanje is een meerderheid voor militair ingrijpen, ook veel Nederlanders (43 procent) zijn voor militaire acties. Europese burgers vrezen ondertussen dat de oorlog in Oekraïne uitmondt in een Derde Wereldoorlog. Een kwart is daar erg bang voor, meer dan de helft een beetje bang. Nederlanders zijn aanzienlijk minder bang: slechts eentiende is erg bang voor een wereldoorlog, 30 procent in het geheel niet.||https://www.volkskrant.nl/nieuws-achtergrond/europese-steun-voor-sancties-tegen-rusland-daalt-terwijl-militair-ingrijpen-populairder-wordt~b111d08d/
2022-07-21||Renteverhoging eurozone: ECB moet kiezen tussen voorspelbaarheid en geloofwaardigheid||Na 101 opeenvolgende rentebesluiten waarin de Europese Centrale Bank (ECB) geen renteverhoging aankondigde, is het donderdag eindelijk raak. Niemand twijfelt eraan dat Christine Lagarde dan zal doen wat haar voorganger Mario Draghi nooit voor elkaar kreeg: het duurder maken om geld te lenen. De grote vraag is hoeveel duurder. Hoewel de ECB-president vorige maand een bescheiden stijging van de rente in het vooruitzicht stelde, is nu ook een forsere toename een reële mogelijkheid. Financiële markten schatten de kans op elk van beide scenario's ongeveer even groot in. De grote onzekerheid is opmerkelijk, want de ECB probeert die normaal gezien juist zo klein mogelijk te houden door ‘beleidsindicaties’ te geven: forward guidance in het jargon. Op de persconferentie na de juni-vergadering in Amsterdam was de boodschap duidelijk. Lagarde zei toen dat ‘de beleidsraad van plan is om de rente op de juli-vergadering te verhogen met 25 basispunten’. Alleen twijfelen financiële markten er dus ernstig aan of de ECB het daar inderdaad bij zal houden. De inflatie in de eurozone blijft met 8,6 procent in juni veel te hoog, en menig analist verwacht daarom dat de centrale bank steviger zal ingrijpen, met een renteverhoging van 50 basispunten. Dit komt niet uit de lucht vallen, want de afgelopen weken lieten steeds meer ECB-bestuurders doorschemeren dit nodig te vinden. Het is daarom ook uitkijken naar details over het ‘nieuwe instrument’ dat Lagarde vorige maand heeft aangekondigd. Dat ‘Transmissie Protectie Mechanisme’ wordt een soort selectief opkoopprogramma voor overheidsschulden, waarmee de ECB te grote renteverschillen in de eurozone wil bekampen. Volgens Derek Halpenny van MUFG Bank kan dat een renteverhoging met 50 basispunten rechtvaardigen. Twijfel over de betaalbaarheid van staatsschulden in Zuid-Europa was een belangrijke reden voor de ECB om aan te sturen op een renteverhoging van maar 25 basispunten, stelt hij. Sterker doorpakken zou armlastige eurolanden in de problemen kunnen brengen, omdat bij een fors hogere rente ook de rente op hun staatspapier oploopt. Maar: ‘Als er een geloofwaardige deal op tafel ligt om fragmentatie in de eurozone tegen te gaan met dit instrument, kan de ECB agressiever uit de hoek komen.’ Volgens ECB-medewerkers die persbureau Bloomberg op voorwaarde van anonimiteit sprak, gaan de discussies binnen de beleidsraad vooral over de voorwaarden waaraan landen moeten voldoen als ze willen profiteren van het speciale opkoopprogramma. Daarbij rijst ook de vraag of de Europese Commissie en het Europees noodfonds ESM hierbij betrokken moeten worden, om te voorkomen dat de ECB de enige scherprechter is. Een prettig neveneffect van een grote renteverhoging zou het aansterken zijn van de euro ten opzichte van de dollar. De eenheidsmunt zakte vorige week naar pariteit met de dollar, een peil dat in twintig jaar niet meer gezien was. Sindsdien zweeft de euro net boven die 1 dollar. Omdat veel invoer, zoals grondstoffen, in dollars wordt verrekend, wordt zo inflatie uit het buitenland ingevoerd. Het maakt ook dat de relatief sterke daling van de olieprijs de afgelopen maand zich niet helemaal doorzet in euro’s. De ECB zit hoe dan ook in een lastig parket, of ze er nu voor kiest om de rente met 25 of met 50 basispunten te verhogen. In het eerste geval houdt ze vast aan de zo gekoesterde voorspelbaarheid, met mogelijke schade voor haar geloofwaardigheid als inflatiebestrijder. Een renteverhoging met 50 basispunten ondergraaft dan weer de voorspelbaarheid, wat beleggers nerveuzer kan maken. Het is een schrale troost dat de ECB niet als enige met dit probleem kampt. In de Verenigde Staten had de Amerikaanse centrale bank voor haar rentevergadering volgende week aanvankelijk een renteverhoging van 50 basispunten in het vooruitzicht gesteld. De voorbije week spraken steeds meer Fed-bestuurders zich echter uit voor een stijging met 75 basispunten, aangezien de inflatie in de VS in juni met 9,1 procent is opgelopen tot het hoogste peil sinds 1981. Ondertussen gaan financiële markten er zelfs al van uit dat Fed-voorzitter Jerome Powell komende woensdag een verhoging van 100 basispunten aankondigt. Dat zou het renteverschil met de eurozone na een kortstondige inhaalbeweging weer verder doen oplopen, wat de euro nieuwe klappen kan geven.||https://www.volkskrant.nl/economie/renteverhoging-eurozone-ecb-moet-kiezen-tussen-voorspelbaarheid-en-geloofwaardigheid~bd64fe04/
2022-07-21||Biden voert per decreet maatregelen tegen klimaatverandering in||Het gaat onder meer om het stimuleren van offshore-windparken en steunmaatregelen die gemeenschappen moeten wapenen tegen stijgende temperaturen. Zo krijgt de federale rampenbestrijdingsdienst FEMA 2,3 miljard dollar (2,26 miljard euro) voor een programma om gemeenten beter bestand te maken tegen onder meer hittegolven, droogte, natuurbranden, overstromingen en orkanen. ‘Klimaatverandering is een existentiële bedreiging voor ons land en de wereld’, zei Biden woensdag tijdens een bezoek aan een voormalige kolencentrale in de staat Massachusetts, waar in de toekomst stroomkabels van offshore-windparken aan land zullen komen. De Verenigde Staten stoten na China de meeste broeikasgassen uit. Tot nu toe slaagde Biden er niet in om veel vooruitgang te boeken met zijn klimaatplannen, een van zijn belangrijke campagnepunten. De president krijgt ze niet door de Senaat, waar de Democraten slechts een flinterdunne meerderheid hebben. Enkele dagen geleden blokkeerde de Democratische senator Joe Manchin opnieuw een economisch pakket met klimaatmaatregelen, dat goed was geweest voor miljarden dollars aan investeringen. Het Witte Huis overweegt nu om een ‘klimaatnoodtoestand’ uit te roepen, bevestigde een woordvoerder dinsdag.||https://www.volkskrant.nl/nieuws-achtergrond/biden-voert-per-decreet-maatregelen-tegen-klimaatverandering-in~b28effdc/
2022-07-21||De omkering van de pensioenparadox: de fondsen worden armer, de pensioenen gaan omhoog||Dit blijkt uit de halfjaarcijfers dit jaar van de vier grootste pensioenfondsen en uit een overzicht van de Pensioenfederatie, de lobbykoepel van pensioenfondsen. Daarmee is de pensioenparadox, die in de afgelopen jaren al tot zoveel debat leidde, 180 graden gekanteld. Pensioenfondsen boekten op papier riante beleggingswinsten, maar de rente daalde tot onder nul. Die dalende rente werkte desastreus uit omdat de fondsen daarmee moeten berekenen hoe hun vermogen zich verhoudt tot hun verplichtingen, de toegezegde pensioenen aan werkenden en gepensioneerden. De uitkomst van die berekening is de dekkingsgraad, het percentage dat aangeeft in hoeverre de toezeggingen zijn afgedekt. Tegen het effect van de extreem lage rente viel de afgelopen jaren niet op te beleggen. De dekkingsgraden waren laag, pensioenen werden niet verhoogd, soms verlaagd. Dit jaar is de situatie dus omgekeerd. In het eerste halfjaar zijn de beleggingen veel minder waard geworden. Maar daar staat de stijgende rente tegenover. Nu de fondsen met die hogere rente mogen rekenen, staan ze er plots veel beter voor. Bij het grootste pensioenfonds, het ABP voor ambtenaren, werden de beleggingen dit jaar bijvoorbeeld 66 miljard euro minder waard. Maar door de opgelopen rente hoeft het fonds 103 miljard minder in kas te hebben. Daardoor stijgt de dekkingsgraad dit jaar met 12 punten naar 122,7 procent eind juni. Daarin is de verhoging van de pensioenopbouw van werkenden en de uitkering aan gepensioneerden met 2,39 procent per 1 juli al verwerkt. Hetzelfde fenomeen doet zich voor bij andere fondsen. De zogenoemde beleidsdekkingsgraad, de gemiddelde dekkingsgraad over de afgelopen twaalf maanden, steeg bij het ABP van 110,6 eind 2021 naar 111,6 procent. De beleidsdekkingsgraad is bepalend of de pensioenen verhoogd worden. Dat gebeurt meestal bij de jaarwisseling. Maar dit jaar zijn de regels versoepeld. Fondsen die op 1 juli een beleidsdekkingsgraad hoger dan 105 procent hebben, mogen de pensioenen direct verhogen mits ze beloven over te stappen naar het nieuwe pensioenstelsel dat mogelijk per 2027 wordt ingevoerd Uit een overzicht van de Pensioenfederatie blijkt dat veel fondsen hiervan voor miljoenen werkenden en gepensioneerden gebruikmaken met kleine verhogingen – vaak de eerste verhogingen in twaalf jaar. Maar ze steken schril af tegen de inflatie, nu zo’n 8 procent. Een nieuw stelsel is intussen op komst. Het ligt nu voor behandeling in de Tweede Kamer. In dat stelsel vervalt de doorslaggevende rol van de rente en worden ook de pensioenopbouw en het nabestaandenpensioen gemoderniseerd. De pensioenen gaan meebewegen met de beleggingsresultaten. Zijn er beleggingswinsten, dan stijgen de pensioenen, zijn er verliezen, dan worden de pensioenen lager. Wel zijn er buffers ingebouwd om die schommelingen te beperken. Met het wetsvoorstel, gebaseerd op een akkoord tussen vakbeweging en werkgevers, wordt geprobeerd de oude pensioenparadox te doorbreken. Die leidde in de afgelopen jaren tot een discussie tussen ‘rekkelijken’ en ‘preciezen’. De rekkelijken van SP, PVV en 50 Plus vinden dat gerekend moet worden met een vaste, minimale rente. Ouderen worden ‘bestolen’ door het jarenlang bevriezen van hun pensioen. Daardoor hebben zij ruim 20 procent koopkracht ingeleverd. Dat geldt overigens ook voor de pensioenopbouw van werkenden, die een steeds hogere premie moesten opbrengen. De preciezen vinden de marktrente de enige juiste maat om de verplichtingen te berekenen. Dat volgt uit de Pensioenwet uit 2006, die toen unaniem door het parlement werd aangenomen. Toen kon niemand zich indenken dat de rente heel diep kon wegzinken. De rente van dat moment, ruim 4 procent, werd toen laag gevonden. De preciezen betogen dat een kunstmatig hoog vastgestelde rekenrente jongeren op termijn zou benadelen. Een gesprek tussen beide kampen was uiteindelijk niet mogelijk. Het wetsvoorstel beslecht die discussie. De omkering van de pensioenparadox – dalende vermogens maar verbeterde dekkingsgraad door de oplopende rente – leidt nog niet tot heropening van de discussie in Den Haag. Het wetsvoorstel wordt gesteund door de coalitie (VVD, D66, CDA, CU) en PvdA en GroenLinks. Wel is de pensioendiscussie in de vakbeweging FNV, een stut onder het pensioenakkoord en het wetsvoorstel, weer opgelaaid. Dat kan na de zomer gevolgen hebben voor de opstelling van de twee oppositiepartijen, zeker nu de koopkracht van ouderen onder druk staat door de hoge inflatie.||https://www.volkskrant.nl/nieuws-achtergrond/de-omkering-van-de-pensioenparadox-de-fondsen-worden-armer-de-pensioenen-gaan-omhoog~b573b8ed/
