2022-07-09||Al knokkend starten de Oranjevrouwen het EK met gelijkspel (1-1)||Ze zouden er staan als het toernooi zou beginnen, zeiden Nederlandse voetbalsters de afgelopen weken. Een dikke nederlaag tegen Engeland, futloze potjes tegen zwakke landen, het maakte allemaal niet uit. Als het EK zou beginnen, zouden ze bewijzen dat ze hun titel niet zomaar uit handen zouden geven. Het klonk een beetje tegen beter weten in, maar na de eerste wedstrijd kunnen ze volhouden dat ze gelijk hadden. Nederland moest er voor knokken, maar wist tegen het sterke Zweden een gelijkspel uit het vuur te slepen. De voetbalsters kwamen achter, verloren onderweg twee ervaren krachten, wankelden even, maar wisten zich knap naast de Zweden te vechten en stand te houden. Bondscoach Mark Parsons begon op Brammall Lane in Sheffield, dat met ruim 21.000 voor tweederde gevuld was, met zijn vertrouwde basis. Maar in de 9e minuut kwam keeper Sari van Veenendaal hard in botsing met Stefanie van der Gragt. Eerst leek het erop dat de verdediger eruit moest, maar zij kon toch weer verder. Tien minuten later bleek dat juist de geroutineerde doelverdediger teveel last van haar schouder had en vervangen moest worden door Twente-keeper Daphne van Domselaar. Een kwartier later kwam ook haar teamgenoot Marisa Olislagers in het veld, omdat Aniek Nouwen geblesseerd uitviel. Dat gebeurde niet lang nadat Zweden de score opende. De centrale verdediger werd daarbij door haar benen gespeeld, waarna de voorzet voor de voeten belandde van linksback Jonna Andersson, die onder Van Domselaar door binnenschoot. Nederland stond toen al een tijdje onder flinke druk. De voetbalsters speelden weliswaar energieker dan de laatste wedstrijden, maar na een halfuur spelen kreeg Zweden meer grip en kwamen er meer en meer kansen. Nederland kon zelf aanvallend weinig tot niets uitrichten, het enige kansje in de zestien meter werd door Daniëlle van de Donk over geschoten. Na afloop vertelde Vivianne Miedema dat het in de rust behoorlijk emotioneel was geweest. De ploeg besefte dat het in de tweede helft anders moest, maar juist in de eerste minuten na de rust leek het alsof Zweden de genadeklap zou geven. Nederland ontsnapte omdat twee grote kansen slecht werden uitgespeeld. De eigen goal viel snel daarna, na een prachtige actie van Vivianne Miedema, die aan de zijlijn met een lichaamsschijnbeweging een Zweedse het bos in stuurde. De aanval leek eerst te stranden, maar de bal kwam uiteindelijk terecht bij Jill Roord, die hard en laag in de hoek schoot. Zweden hield daarna iets meer het initiatief, maar waar Nederland de laatste wedstrijden tegen grote landen bezweek, oogde de ploeg in de tweede helft juist meer solide. Van Domselaar, die in februari debuteerde en pas haar tweede interland speelde, moest zich een keer ver strekken na een schot van buiten de zestien, maar heel gevaarlijk werden de Zweden niet meer. Een kwartier voor tijd kreeg Nederland juist de grootste kans uit een counter. Miedema wist Roord te bereiken, maar na een lange sprint lukte het haar niet de controle te houden. Het gelijkspel moet een opluchting zijn na de moeizame aanloop naar het EK. De eerste oefenwedstrijd tegen Engeland ging met maar liefst 5-1 verloren, een nederlaag waar bondscoach Parsons zichzelf de schuld van gaf, omdat hij zijn speelsters te lang te aanvallend liet spelen. Daarna werden de ingelaste WK-kwalificatiewedstrijd tegen Belarus (3-0) en de oefenpot tegen Finland (2-0) wel gewonnen, maar het spel hield tegen deze zwakke tegenstanders niet over. Terwijl Parsons bleef ondertussen volhouden dat er heus wel grote stappen werden gezet, hielden de spelers zich vast aan hun prestaties uit het verleden. Nederland speelde ook in het verleden niet altijd denderend, maar wist in toernooien wel boven zichzelf uit te stijgen. Vooral op het WK in 2019 bereikte de ploeg knokkend de finale. Tegen Zweden was die vechtlust er in ieder geval weer, en het spel in de tweede helft geeft hoop dat er nog meer in zit. Zweden is op papier de sterkste tegenstander van de poule, met ook nog Portugal en Zwitserland. Door het gelijkspel houdt Nederland zicht op de eerste plek en daarmee eventueel op een wat minder sterke tegenstander in de kwartfinale.||https://www.volkskrant.nl/sport/al-knokkend-starten-de-oranjevrouwen-het-ek-met-gelijkspel-1-1~b772a9ea/
2022-07-09||Voormalig Mexicaanse president Luis Echeverría overleden (100), man van de 'Vuile Oorlog’||‘Het zou ver bezijden de waarheid zijn om te denken dat een minister van Binnenlandse Zaken zoiets zou hebben gedaan.’ Aan het woord is Luis Echeverría in een interview in 2018. Het betreft het bloedbad van Tlatelolco op 2 oktober 1968. Het Mexicaanse leger onderdrukte een grote studentenmanifestatie in Mexico-Stad en schoot tientallen studenten dood, mogelijk honderden. Echeverría was op dat moment minister van Binnenlandse Zaken, de eerste bevoegde voor binnenlandse ordebewaking. Maar was hij verantwoordelijk voor de moord op ongewapende studenten? Nee, hield hij zelf zijn leven lang vol. Het leger gehoorzaamde de president, niet een bescheiden minister. In de jaren zestig en zeventig verkeerden ook Mexicaanse jongeren in hoge staat van politieke opgewondenheid. In Cuba was de socialistische revolutie geslaagd, in Midden-Amerikaanse buurlanden vochten marxistische guerrilla-bewegingen tegen rechtse regeringen en ook op het Zuid-Amerikaanse continent namen jongeren de wapens op dromend van revolutie. In Mexico brandde het socialistische vuur op tal van universiteiten. Net als in tal van landen wereldwijd, gingen Mexicaanse studenten in ‘68 de straat op. Mexico had weliswaar aan het begin van de eeuw al afgerekend met dictator Porfirio Díaz. Maar uit de Mexicaanse Revolutie (1910 - 1920), eerder een burgeroorlog dan een plotse politieke omwenteling, was een nieuwe machtspartij geboren. De Institutioneel Revolutionaire Partij (PRI) zou het land regeren tot het jaar 2000. De PRI strekte zich in die lange decennia uit tot in alle haarvaten van het land. Verkiezingen werden om de zes jaar gehouden, maar de partij bepaalde wie er won. In 1970 was dat Luis Echeverria, toen 48 jaar oud en sinds zijn 22ste trouw partijlid. De PRI was in die jaren verwikkeld in wat de ‘Vuile Oorlog’ is gaan heten, het onderdrukken, vermoorden en laten verdwijnen van dissidenten. ‘2 oktober’, het bloedbad van 1968, was onderdeel van die Vuile Oorlog. Minister Echeverría had er niks mee te maken, beweerde hij, toch werd hij er vele jaren later voor vervolgd. Toen hij eenmaal president was, volgde dat andere bloedbad waarvoor de nabestaanden nog steeds ieder jaar met een optocht gerechtigheid eisen: de Halconazo. De slachtpartij is vernoemd naar de paramilitaire ‘Halcones’, de Valken, die met stokken en vuurwapens een studentenmars in Mexico-Stad hardhandig de kop indrukten. Weer kwamen tientallen jonge mensen om, mogelijk honderden. De knokploegen zouden zijn aangestuurd door politie en leger en hun dodelijke taak hebben uitgevoerd in opdracht van de staat. Echeverría gaat de boeken in als de enige Mexicaanse president die vervolgd is voor genocide en misdaden tegen de menselijkheid. Toch stierf hij met een schoon blazoen. Het proces begon in 2002 en eindigde in 2009 met vrijspraak bij gebrek aan bewijs en vanwege het verjaren van de zaak. Als president voerde hij een links economische beleid met een grote rol voor de overheid. Hij gaf veel publiek geld uit en leende nog meer. Hij propageerde landhervormingen waarbij grootgrondbezitters zouden moeten inleveren ten faveure van kleine boeren. Zijn protectionistische politiek, met hoge handelstarieven en een nadruk op binnenlandse waar, deed investeerders vertrekken naar het buitenland. Gedurende zijn termijn halveerde de peso in waarde. Terwijl zijn regering in eigen land revolutionaire neigingen hardhandig onderdrukte, presenteerde hij zich naar buiten toe als bondgenoot van socialistische en communistische landen. Hij onderhield diplomatieke banden met het China van Mao Zedong en met Fidel Castro in Cuba. Toen de linkse Chileense president Salvador Allende in 1973 stierf tijdens een militaire staatsgreep, opende Echeverría de grenzen voor Chileense politieke vluchtelingen. Al kon de Mexicaanse president ook goed overweg met de conservatieve Amerikaan Richard Nixon (president van 1969 tot 1974).||https://www.volkskrant.nl/nieuws-achtergrond/voormalig-mexicaanse-president-luis-echeverria-overleden-100-man-van-de-vuile-oorlog~b51c5bfb/
2022-07-09||Verstappen blijft moeiteloos Ferrari’s voor in sprintrace in Oostenrijk||En passant greep Verstappen met de winst van de minirace van ongeveer een half uur, die bij drie races dit jaar de reguliere kwalificatie vervangt, de volle acht WK-punten. Daarmee is de WK-leider op koers om net als bij het laatste sprintweekeinde in Imola de volle buit van liefst 34 WK-punten te scoren. Verstappen moet daarvoor de race zelf op zondag nog wel winnen en daarin de snelste ronde rijden. Als die race verloopt zoals de sprint, dan zal hem dat weinig moeite kosten. Achteraf moest hij het lastigste werk op vrijdag doen, toen hij nipt de Ferrari’s wist af te troeven in de kwalificatie voor de sprintrace. Bij de start van de sprint schoot Verstappen vervolgens van zijn plek, waardoor geen van de twee Ferrari’s hem in de eerste ronde serieus kon aanvallen. Het was ook de strategie om ‘meteen een beetje een gat te trekken’, zei Verstappen later voor de camera van Viaplay. Vervolgens waren Ferrari-coureurs Carlos Sainz en Charles Leclerc vooral met elkaar in gevecht, waardoor Verstappen in het restant van de wedstrijd geen moment meer in de problemen kwam. Het onderlinge geknok bij Ferrari leek vooral Leclerc te ergeren, die uiteindelijk als tweede finishte. De Monegask - derde in de WK-stand - keek zuur bij de interviews na de race, mogelijk ook omdat hij nog geen week geleden op het Engelse Silverstone het slachtoffer werd van strategisch geblunder bij zijn team. Daardoor won niet hij, maar zijn teamgenoot Sainz de GP. Hij zal daarom gebrand zijn op revanche. ‘We zijn snel en kunnen ze morgen pakken’, zei Leclerc al verbeten over de boordradio tegen zijn team, direct na de sprintrace. Het zal alleen een flinke klus worden om Verstappen te verslaan op de thuisbaan van zijn team Red Bull. Met liefst vier zeges in Oostenrijk is er geen circuit waar Verstappen in zijn F1-loopbaan succesvoller was. Het is een van de redenen waarom de baan de afgelopen jaren een magneet is geworden voor Verstappen-fans. Dit jaar zijn er liefst 50.000 Nederlanders voor de wereldkampioen afgereisd naar de Alpen. Ze waren voor en na de sprintrace niet te missen, toen er overal langs de baan oranje fakkels werden ontstoken. De fans zullen er ongetwijfeld nog een paar hebben bewaard voor morgen, hoewel Verstappen zelf op zijn hoede blijft voor de Ferrari's. ‘Na de start was de snelheid een beetje gelijk voor mijn gevoel’, zei hij. ‘Maar ze zijn snel en ik denk dat het dicht bij elkaar zal zitten.’||https://www.volkskrant.nl/sport/verstappen-blijft-moeiteloos-ferrari-s-voor-in-sprintrace-in-oostenrijk~b77d2216/
2022-07-09||Van Aert sprint in Lausanne naar tweede ritzege in Tour de France||De rit voerde van Frankrijk naar Zwitserland en eindigde met een klim naar het Olympisch Stadion van Lausanne. Van Aert, die de leider is in het puntenklassement, won eerder al de vierde etappe in Calais. Tadej Pogacar van de ploeg UAE Team Emirates blijft de leider in het algemeen klassement. Zondag volgt een etappe met onder meer twee cols van de eerste categorie, daarna is er een dag rust voor de Tourkaravaan. Een drietal renners ging al vroeg in de aanval. Het waren de Italiaan Mattia Cattaneo, de Brit Fred Wright en de Belg Frederik Frison. Een massale valpartij zorgde ervoor dat het peloton stilviel en het drietal wat ruimte kreeg. Pogacar, Bauke Mollema, de Australiër Ben O’Connor en de Fransman Romain Bardet behoorden tot de slachtoffers die hun weg konden vervolgen, de Amerikaan Kevin Vermaerke moest opgeven. Later haakte ook de Italiaan Gianni Moscon af. Op het eerste klimmetje van de dag, de Côte du Maréchet, passeerde Frison als eerste de top. Op de Côte des Rousses kwam Cattaneo als eerste boven, het peloton volgde op ruim een minuut. Eenmaal in Zwitserland moest Frison zijn medevluchters laten gaan. Met inmiddels een marge van twee minuten reden Cattaneo en Wright richting Lausanne, maar nabij het Meer van Genève was die voorsprong al gehalveerd. Cattaneo was de eerste die het peloton voorbij zag razen. Wright begon nog als koploper aan de bijna vijf kilometer lange klim van de Côte du Stade Olympique. De Brit van Bahrain Victorious werd op drie kilometer voor de streep ingerekend. Pogacar zag hoe zijn ploeggenoten Rafal Majka en Brandon McNulty het tempo hoog hielden. Van Aert volgde in hun spoor en maakte het in de sprint relatief eenvoudig af. De Belg, eerder drager van de gele trui, verstevigde daarmee ook zijn leidende positie in de puntenrangschikking. Voor naaste belager Fabio Jakobsen was de klim in Lausanne bij voorbaat te zwaar.||https://www.volkskrant.nl/sport/van-aert-sprint-in-lausanne-naar-tweede-ritzege-in-tour-de-france~b9e35d0b/
2022-07-09||Elena Rybakina kroont zich tot de verrassende winnaar van Wimbledon||Op het grandslamtoernooi in Londen mochten dit jaar geen tennissers uit Rusland en Wit-Rusland meedoen vanwege de oorlog in Oekraïne. Toch kroonde zich zaterdag een tennisster die in Rusland werd geboren en getogen tot winnares. De 23-jarige Rybakina komt sinds 2018 uit voor Kazachstan. Ze is de eerste tennisster uit Kazachstan die een grandslamtitel wint. Het duel tussen Rybakina en Jabeur was ook het bal der debutanten. Zowel Jabeur als Rybakina stond niet eerder in een grandslamfinale. De laatste keer dat twee debutanten elkaar troffen in de eindstrijd op Wimbledon was in 1962. Op een volgepakt Centre Court begon Jabeur als nummer twee van de wereld veel beter aan de partij. De 27-jarige Tunesische had met haar goede returns een antwoord op de harde opslagen van Rybakina, het belangrijkste wapen waarmee de Kazachstaanse hardhitter zich richting de finale sloeg. Rybakina produceerde in aanloop naar de finale veruit de meeste aces (49) van alle speelsters, maar tegen Jabeur won ze slechts 53 procent van haar punten op haar eerste service. Een te laag percentage. De Tunesische won 80 procent van haar punten op haar eerste service. Vanaf de royal box zagen oud-kampioenen Billie Jean King en Martina Navratilova dat Jabeur de betere tennisster was in de rally’s. Met haar gevarieerde spel liet ze Rybakina aan de andere kant van het net de fouten maken. De Kazachstaanse tennister sloeg 17 onnodige fouten in de eerste set, tegenover 6 voor Jabeur. Maar vanaf de tweede set waren de rollen plots omgedraaid. Met haar eerste grandslamtitel in het zicht, leek Jabeur de weg kwijt te raken. Ze serveerde minder goed en won nog maar 59 procent van de punten op haar eerste service. Zo zeker als ze in de eerste set oogde, zo onzeker toonde ze zich in het vervolg. Rybakina, die vorig jaar tot de kwartfinales op Roland Garros was gereikt, had het antwoord gevonden op het spel van Jabeur. Ze durfde vaker naar voren te stappen en liet zich niet meer verrassen door de slice ballen. In de eerste set kwam ze slechts vijf keer naar het net en won ze het punt maar één keer. In de derde set kwam ze zestien keer naar voren en had ze acht keer succes. Rybakina beleefde op Centre Court een onverwachte hoogtepunt in haar carrière. Door een blessure was naar eigen zeggen niet goed voorbereid op Wimbledon. Ze was al blij dat ze de eerste week had overleefd, zei ze eerder deze week. Voor ruim 14 duizend toeschouwers bleef Rybakina ijzig koel. Ze wist het spel van Jabeur knap te kraken. Ze brak de Tunesische in de openingsgame van de derde set en werkte op een 3-2 voorsprong drie breekpunten weg op eigen service. Daarmee was het verzet van Jabeur definitief gebroken en kroonde Rybakina zich tot de verrassende winnares.||https://www.volkskrant.nl/sport/elena-rybakina-kroont-zich-tot-de-verrassende-winnaar-van-wimbledon~bbe7763c/
2022-07-09||Teken zitten ook in het gazon, al is nog de vraag of dit voor elke tuin geldt||Dat teken niet alleen in het bos zitten maar ook in de tuin, blijkt al jaren uit meldingen die binnenkomen op Tekenradar: ongeveer eenderde van de melders zegt in de tuin te zijn gebeten. Toch zijn in Nederland niet eerder tuintellingen uitgevoerd, voor zover de Wageningse tekenonderzoeker Arnold van Vliet weet. In elk geval zitten ze niet of nauwelijks op het gazon, zo was het idee - te onbeschut, te weinig sprieten om in omhoog te klimmen in afwachting op een langslopende gastheer. In dertig tuinen verspreid over Nederland gingen vrijwilligers onder begeleiding van Van Vliet de afgelopen weken met witte doeken hun tuin in om teken te tellen op verschillende soorten vegetatie. De achtpotige beestjes, die klaar zitten om zich vast te haken in alles dat langskomt, grepen het doek en konden zo worden geteld. In totaal bestreken de vrijwilligers 4 kilometer aan tuin en vonden ze 350 teken. Vele malen minder dan je in het bos zou aantreffen, maar toch relevant aangezien mensen meer tijd in hun tuin doorbrengen. De parasieten zitten niet alleen in struiken, maar ook in lange grassprieten die tussen terrastegels door piepen en strak gemaaide gazons, zo blijkt. Ook midden in het centrum van Veenendaal, ver van een natuurgebied, hingen ze in het doek. Het is een eerste, kleinschalig onderzoek dat niet representatief is voor alle tuinen, benadrukt Van Vliet. De tellingen vonden alleen plaats in tuinen waarin eerder iemand is gebeten door een teek. Eén ding is desondanks helder: ook op een gekortwiekt grasveldje in de achtertuin is het goed mogelijk een tekenbeet op te lopen, en dat kwam voor de tekenonderzoeker toch als een verrassing. Een vrijwilliger gaf zelfs aan haar gazon dagelijks te maaien met een robotgrasmaaier, en toch trof ze er herhaaldelijk teken aan, aldus Van Vliet. Meestal een aantal, maar bij één meting maar liefst 47 stuks. In deze tuin lopen herten. Zou dat leiden tot meer teken, omdat ze meer gastheren tot hun beschikking hebben voor bloed? ‘Zo zijn er allerlei variabelen, dit onderzoek is te klein om daar meer over duidelijk te krijgen’, zegt de bioloog. ‘Ik kan me voorstellen dat het hebben van huisdieren effect heeft, of hoeveel egels en muizen er rondlopen. En moet de bodem, waar teken vervellen en eitjes leggen, nog aan specifieke eisen voldoen? Vragen, vragen, vragen.’ Hij acht het belangrijk om er meer over te weten te komen, omdat het aantal gevallen van de ziekte van Lyme de afgelopen decennia sterk is toegenomen. In slechte gevallen resulteert dit in onder meer gewrichts-, zenuw- en hartklachten. Grofweg één op de vijf teken is drager van de bacterie die deze ziekte veroorzaakt. Moeten we dan maar bang worden voor groene tuinen? Van Vliet hoopt niet dat dit het resultaat is, maar weet dat zijn bevindingen zulke reacties kunnen oproepen. ‘Ik wil mensen geen angst aanjagen voor de natuur, maar we moeten ons wel realiseren dat deze risico’s bestaan. Dan kunnen we onszelf aanleren hoe je erop inspeelt, zoals ’s avonds even controleren op tekenbeten na een wandeling in het bos, of als we bezig zijn geweest in de tuin.’||https://www.volkskrant.nl/nieuws-achtergrond/teken-zitten-ook-in-het-gazon-al-is-nog-de-vraag-of-dit-voor-elke-tuin-geldt~bf3b25d5/
2022-07-09||Wat ging er mis tussen Musk en Twitter? ||Met de plompe aankondiging vrijdag van Elon Musk dat hij definitief zijn poging staakt om Twitter over te nemen, komt een einde aan een stormachtige romance van slechts een paar maanden. In goed onderling overleg is dat niet gegaan. Terwijl Musk niets meer met het netwerk te maken wil hebben, wil Twitter niets weten van een breuk. Logisch, het sociale netwerk hangt groggy in de touwen door dalende koersen, weglopend personeel en vooral een zeer ongewisse toekomst. De officiële reden voor het afbreken van de voorgenomen overname van 44 miljard dollar is onduidelijkheid over de hoeveelheid spamaccounts op het netwerk. Volgens Musk heeft Twitter nooit een goed antwoord gegeven op de vraag hoeveel bots en spamaccounts uitmaken van het totale aantal gebruikers. Dat is van invloed op de winstgevendheid van Twitter, omdat spamaccounts niet reageren op advertenties. Twitter herhaalde donderdag dat het percentage beneden de 5 procent ligt, maar Musk gelooft dat niet. Het gedoe begon eigenlijk al heel snel na het bericht in april dat Musk Twitter wilde overnemen. De jaren daarvoor had de Tesla-topman een haat-liefde-verhouding met het netwerk. De ene keer verklaarde hij zijn liefde, om het daarna weer als een nuffige puber de rug toe te keren. Maar in april kwam het hoge woord eruit: Musk had grootse plannen met Twitter, dat volgens hem gemakkelijk kon groeien naar 1 miljard gebruikers. Een paar weken later was de glans er alweer vanaf. Musk reageerde met een poep-emoji op uitspraken van Twitter-topman Parag Agrawal , bekritiseerde de top, bemoeide zich alvast met het beleid door de geschorste oud-president Donald Trump weer een plekje op het netwerk te beloven, maar vooral door ineens de twijfel uit te spreken over die spambots. Twitter gaf hem toegang tot de zogenoemde firehose, de dagelijkse stroom van miljoenen tweets die via het netwerk worden verstuurd. Het kon Musk niet overtuigen; hij bleef volhouden dat het percentage spamaccounts veel hoger moet liggen, zonder hier overigens bewijs voor aan te voeren. Analisten zetten vanaf het begin vraagtekens bij deze kruistocht tegen spambots. Was dat wel de ware beweegreden van Musk om de pauzeknop in te drukken? In mei zag de wereld er namelijk ineens nogal anders uit. In de weken daarvoor raakten techaandelen in een vrije val door de stijgende rente en slechtere economische vooruitzichten. Daarmee werd het bod van 54 dollar per twitteraandeel veel te hoog. Bovendien was Musk genoodzaakt voor miljarden aan aandelen Tesla te verkopen, waardoor ook die aanzienlijk in waarde daalden. Sindsdien ging het van kwaad tot erger: aandelen Twitter noteren inmiddels ruim 20 procent lager dan in april. Vanzelfsprekend speelt deze achtergrond geen enkele rol in de officiële juridische documenten die nu zijn ingediend bij bij de Amerikaanse beurswaakhond SEC. Volgens Musk overtreedt Twitter door de onduidelijkheid over het aantal nepaccounts de fusieovereenkomst. Experts betwijfelen echter of dit genoeg reden is de deal af te blazen. Ann Lipton, hoogleraar corporate governance, noemt het argument tegenover The New York Times ‘juridisch zwak’ omdat het bewijs simpelweg veel te dun is. De gezaghebbende techjournalist Casey Newton voegt daar op Platformer aan toe: ‘Musk heeft geen greintje bewijs geleverd dat Twitter zijn bots heeft onderschat, of zelfs maar een minimale bewering gedaan dat het aantal bots op het platform gecorreleerd is aan de waarde van het bedrijf.’ De grote vraag is wat er nu gaat gebeuren. Twitter reageerde direct. ‘We houden vast aan de prijs en de afspraken die gemaakt zijn met Musk en we zijn van plan juridische actie te ondernemen om de fusieovereenkomst af te dwingen’, stelt voorzitter van de raad van commissarissen Bret Taylor in een tweet. Op het verbreken van de overeenkomst staat voor beide partijen een boete van 1 miljard dollar. Een van de opties is een lange en smerige juridische strijd waarin de kampen elkaar zwart proberen te maken. Maar misschien is er ook wel een uitweg in de vorm van een compromis, waarbij Musk Twitter tegen een veel lagere prijs kan overnemen. Een plan B heeft Twitter immers niet klaarliggen.||https://www.volkskrant.nl/economie/wat-ging-er-mis-tussen-musk-en-twitter~bdcbf889/
2022-07-09||Kabinet neemt maatregelen tegen spionage in de diaspora: buitenlandse beïnvloeding strafbaar||Het offensief tegen deze zogeheten diaspora-spionage is deel van de nieuwe spionagewet die de ministerraad vrijdag heeft goedgekeurd. Het wetsvoorstel gaat nu voor advies naar de Raad van State en daarna naar de Tweede Kamer. Minister Yesilgöz van Justitie en Veiligheid reageert met het voorstel op recente waarschuwingen van de inlichtingendiensten dat onder meer Turkije, Iran en China zich nadrukkelijk richten op beïnvloeding van hun migranten in Nederland. Ook over beïnvloeding van de Eritrese gemeenschap in Nederland vanuit Eritrea verschenen in de afgelopen jaren zorgelijke berichten. Immigranten zijn kwetsbaar omdat ze vanwege familie en bezittingen vaak een band met het land van herkomst moeten onderhouden. ‘Gebruik makend van deze noodzaak en behoefte kunnen overheden impliciete en expliciete druk leggen op de gemeenschap om zich te conformeren’, rapporteerden de diensten vorig jaar in het Dreigingsbeeld statelijke actoren. ‘De druk van beïnvloedings- en inmengingsactiviteiten leidt er toe dat individuen en groepen zich niet altijd openlijk kritisch uit durven te laten. Dat geldt in bepaalde gevallen ook voor Nederlandse wetenschappers die internationaal opereren.’ Een land kan bijvoorbeeld tot doel hebben een groep dissidenten de mond te snoeren of invloed te krijgen op zijn (ex-)landgenoten in Nederland. Sommige landen willen critici van het plaatselijke regime onder druk zetten en proberen ook de gemeenschap druk op hen te laten uitoefenen. ‘Het politieke, economische en maatschappelijke systeem wordt op deze manier ondermijnd', waarschuwt de inlichtingendienst AIVD. Yesilgöz benadrukt dat normaal contact en samenwerking met buitenlandse overheden niet strafbaar moet worden. ‘Nederland is een open samenleving, waarbinnen contact met buitenlandse overheden, bedrijven, wetenschappers, journalisten en tussen burgers mogelijk is en moet blijven.’ Daarom is alleen sprake van strafbare spionageactiviteiten als gedragingen worden verricht voor buitenlandse overheden ‘die schade toebrengen aan zwaarwegende Nederlandse belangen, zoals de nationale veiligheid en de veiligheid van personen’. Ook moet worden aangetoond dat de aangeklaagde zich er van bewust is ‘dat hij gevaar in het leven roept voor deze belangen en dit ook beoogt of op de koop toe neemt’. Het diaspora-voorstel is deel van een nieuwe spionagewet waarmee het kabinet over de hele linie harder wil optreden tegen mensen die werk verrichten voor buitenlandse mogendheden en daarmee hier de veiligheid in gevaar brengen. Op het moedwillig ophalen en bezorgen van pakketjes, het volgen van personen en het verspreiden van informatie komen forse gevangenisstraffen te staan. In recente rapportages van de Nationaal Coördinator Terrorismebestrijding en Veiligheid (NCTV), de Algemene Inlichtingen- en Veiligheidsdienst (AIVD) en de Militaire Inlichtingen- en Veiligheidsdienst (MIVD) worden vooral Rusland en China genoemd aan als landen ‘die zich bezighouden met heimelijke politieke beïnvloeding gericht op Nederland’. Omdat niet al die activiteiten nu al strafbaar zijn, verbreedt Yesilgöz het begrip ‘spionage’ aanzienlijk: het klassieke begrip, waaronder het schenden van staats- en bedrijfsgeheimen, wordt uitgebreid met nieuwe activiteiten. Op werk voor buitenlandse mogendheden waardoor niet direct staats- of bedrijfsgeheimen worden onthuld maar waardoor hier wel de veiligheid in gevaar komt, komen gevangenisstraffen van maximaal 8 jaar te staan. Yesilgöz denkt met name aan mensen die klusjes verrichten voor inlichtingendiensten van andere landen, zoals het smokkelen van documenten over de Nederlandse grens. Ook personen die anderen in opdracht van andere landen aanzetten tot dat soort handelingen worden strafbaar. De straffen op het schenden van computerdelicten gaan met eenderde omhoog als Justitie kan aantonen dat er in opdracht van een andere regering is gehandeld.||https://www.volkskrant.nl/nieuws-achtergrond/kabinet-neemt-maatregelen-tegen-spionage-in-de-diaspora-buitenlandse-beinvloeding-strafbaar~bff3701b/
2022-07-09||Moord op Japanse oud-premier Abe leidt tot leedvermaak op Chinese sociale media||Het nieuws over de moord op Shinzo Abe kreeg vrijdag en zaterdag heel veel aandacht op Chinese sociale media: vrijdag besloeg het zeven van de tien meest bekeken hashtags op Weibo, het Chinese Twitter, zaterdag nog steeds drie. Het Weibobericht van staatszender CCTV waarin zijn overlijden werd bekendgemaakt, werd 1,4 miljard keer bekeken. Onder al deze berichten verschenen enorme hoeveelheden ultranationalistische reacties, waarin internetters zich vrolijk maakten over Abe’s lot. De aanslag werd ‘goed nieuws’ genoemd, en sommigen spraken meteen na de schietpartij hun hoop uit dat Abe zou overlijden. Na de bekendmaking van Abe’s dood kreeg de reactie ‘laat het feest beginnen’ ruim 300 duizend likes. Niet alle Chinese internetters waren het eens met de hatelijke commentaren. Sommigen plaatsten een emoji van een kaars om hun deelneming te betuigen, of herinnerden aan Abe’s steun tijdens de coviduitbraak in Wuhan. Ook spraken sommigen hun afkeer uit over de ‘onmenselijke’ reacties. Maar volgens experts inzake Chinese media sprak een meerderheid van de meest gedeelde reacties goedkeurend over het neerschieten van Abe. Volgens de gespecialiseerde website What’s on Weibo deed ‘een schijnbare meerderheid van Weibogebruikers die de aanval op Abe becommentarieerden, het lijken alsof dit iets positiefs was in plaats van een kwaadaardige daad’. Het online leedvermaak in China is veelzeggend, aangezien de Chinese overheid sterke controle uitoefent over sociale media, maar ervoor koos de berichten over Abe’s dood niet te censureren. Wel riep commentator Hu Xijin Chinese internetters op voorzichtig te zijn met hun uitingen, omdat deze door ‘buitenlandse krachten’ kunnen worden gebruikt om ‘China in een kwaad daglicht te plaatsen’. De vijandige reacties tonen hoe sterk nationalisme en anti-Japans sentiment in China leven, en hoe dit door de Chinese overheid wordt gedoogd (en vaak aangemoedigd). De relatie tussen China en Japan is gespannen, met aan Chinese zijde verwijten over het Japanse oorlogsverleden en aan Japanse zijde zorgen over China’s toenemende invloed in de regio van de Indo-Stille Oceaan. De landen hebben ook een territoriaal conflict over een groep onbewoonde eilanden. Abe stelde zich tijdens zijn premierschap als een havik op tegen China, wordt daarom door veel Chinezen als controversieel gezien. Hij probeerde de Japanse defensie te versterken, en sprak zijn steun uit voor de verdediging van het door China geclaimde Taiwan. Hij wekte ook veel woede met een bezoek aan het Yasukunischrijn, waar Japanse oorlogsdoden maar ook oorlogsmisdadigers worden herdacht. Veel Chinese internetters noemden het daarom treffend dat Abe op 8 juli overleed, één dag na de herdenking in China van het Marco Polo Brug-incident op 7 juli 1937. Dat incident vormde de aanleiding voor een Japanse invasie in China en de Tweede Sino-Japanse Oorlog. Het Japanse leger beging tijdens die oorlog zware oorlogsmisdaden in China. De Chinese staatsmedia – die als spreekbuis van de Chinese overheid gelden – berichtten neutraal over de moord op Abe, al hielden ze hun verslaggeving opvallend summier. In het avondnieuws op staatszender CCTV kwam Abe’s dood vrijdag pas na een half uur aan bod. In de zaterdageditie van partijkrant People’s Daily bleef het bij een kort berichtje onderaan pagina 3. President Xi Jinping bood zaterdag in een officiële verklaring zijn deelneming aan voor Abe’s overlijden. Een woordvoerder van het Chinese ministerie van Buitenlandse Zaken zei vrijdag ‘geschokt’ te zijn, en zei dat Abe had ‘bijgedragen aan de verbetering van de Chinees-Japanse relaties’. In de nationalistische krant Global Times werd daar fijntjes aan toegevoegd dat Abe die ‘bijdrage aan de Chinees-Japanse relaties’ na zijn premierschap zelf had tenietgedaan, door enkele anti-Chinese standpunten. Chinese politicologen zeiden in de krant dat Abe’s overlijden mogelijk tot extra zetelwinst van zijn partij tijdens de Senaatsverkiezingen zondag, en daarmee tot een verslechtering van de Chinees-Japanse relaties.||https://www.volkskrant.nl/nieuws-achtergrond/moord-op-japanse-oud-premier-abe-leidt-tot-leedvermaak-op-chinese-sociale-media~b58fbf43/
2022-07-09||Sopranos-acteur Tony Sirico overleden op 79-jarige leeftijd||De Amerikaan speelde in zijn carrière in diverse films en series het personage van een gangster. Zo was hij onder meer te zien in de film Goodfellas uit 1990. Ook leende hij zijn stem uit voor tekenfilmseries als Family Guy en Fairly Odd Parents. Sirico speelde vaak een gangster, maar was in zijn echte leven ook een crimineel. Zo werd hij meerdere keren gearresteerd voor diverse vergrijpen en werd hij in 1971 veroordeeld voor illegaal wapenbezit waarvoor hij een celstraf kreeg. In 1989 sprak hij in de documentaire The Big Bang over zijn criminele verleden en wat voor invloed dat op hem had gehad. (ANP)||https://www.volkskrant.nl/nieuws-achtergrond/sopranos-acteur-tony-sirico-overleden-op-79-jarige-leeftijd~b0ea1f8b/
2022-07-09||Verkiezingscampagne Japan hervat na moord op oud-premier Abe||Diverse partijen die campagne voeren zullen hun meest prominente politici geen toespraken laten houden op podia, maar andere evenementen zullen wel doorgaan. De moord op Abe heeft vragen opgeroepen over de mate van beveiliging van Japanse politici, die tijdens verkiezingscampagnes vaak de straat op gaan om kiezers persoonlijk te spreken. Premier Kishida zei vrijdag al dat er ‘nooit wordt toegegeven aan geweld’ en de verkiezingscampagne daarom wordt hervat. Het is volgens hem belangrijk dat vrije en eerlijke verkiezingen worden beschermd en dat de aanslag op Abe geen invloed heeft op het dagelijkse bestuur. Kishida, noemde de schietpartij een aanval op ‘het fundament van de democratie’ en beschreef de moord als ‘gruwelijk’, ‘barbaars en kwaadaardig’ en ‘absoluut onvergeeflijk’. ‘Ik zou graag de meest extreme woorden gebruiken die beschikbaar zijn om deze daad te veroordelen’, zei hij. Abe werd vrijdagochtend (lokale tijd) dodelijk getroffen toen hij namens de Liberaal-Democratische Partij in Nara kiezers toesprak over de Senaatsverkiezingen van zondag. De 67-jarige Abe werd door twee kogels geraakt in zijn borst en in zijn nek. De schutter, een 41-jarige inwoner oud-marinier en inwoner van Nara, is aangehouden. In de eerste politieverhoren heeft hij gezegd dat hij de moord uit politieke overwegingen heeft begaan.||https://www.volkskrant.nl/nieuws-achtergrond/verkiezingscampagne-japan-hervat-na-moord-op-oud-premier-abe~bc9bf00d/
2022-07-09||Het apenpokkenvaccin: veilig, maar wel vragen over werkzaamheid||Het vaccin, Imvanex, is immers bedoeld tegen pokken en werd nog niet eerder gebruikt om een grote uitbraak van apenpokken te dempen. ‘Ik verwacht heus wel dat het werkt’, benadrukt viroloog Marion Koopmans. ‘Maar we hebben er nog niet op grote schaal ervaring mee opgedaan. We weten niet precies hoe snel de immuniteit op gang komt, hoeveel tijd er moet zitten tussen de eerste en tweede dosis of hoe goed het in allerlei groepen beschermt.’ Op papier kan het vaccin, dat tien jaar op de Europese markt is, 85 procent van de apenpokkenbesmettingen voorkomen. Veilig is het vaccin in elk geval: sinds de ontwikkeling ervan werd het al aan zo’n 120 duizend mensen toegediend. Ook wordt het vaccin gebruikt als moleculair ‘fundament’ van vaccins tegen heel andere ziekten, zoals vogelgriep, de coronaziekte mers en mazelen. De geregistreerde bijwerkingen zijn hoofdpijn, spierpijn, misselijkheid en pijn rond de prikplek. Donderdag maakte minister Kuipers van Volksgezondheid bekend dat hij het vaccin zo snel mogelijk wil aanbieden aan, om te beginnen, zo’n tweeduizend mannen die het Prep-medicijn tegen hiv gebruiken. Uiteindelijk komt het vaccin beschikbaar voor ongeveer 32 duizend mensen, veelal mannen die seks hebben met mannen en bijvoorbeeld geregistreerd staan bij de soa-poli. In totaal heeft Nederland honderdduizend doses van het vaccin op voorraad. Hoewel apenpokken geen seksueel overdraagbare ziekte is, verspreidt het virus zich momenteel overwegend via mannen die seks hebben met mannen. In België deden virologen deze week een verontrustende ontdekking: de infectie blijft soms onopgemerkt. In eerder afgenomen soa-tests vonden de Belgen restjes van het apenpokkenvirus bij drie mannen die geen enkele ziekteklacht hadden gehad. Dat kan erop duiden dat het virus zich ook onder de radar kan verspreiden, via mensen die niet doorhebben dat ze het virus dragen. Imvanex bestaat uit een virus uit de pokkenfamilie dat zich niet meer kan voortplanten, maar wel de afweer op scherp zet. Het vaccin werd al in de jaren zeventig in Duitsland ontwikkeld, als opvolger van de oorspronkelijke pokkenprik, die soms ernstige bijwerkingen geeft. De prik werd in vijf onderzoeken getest op tweeduizend proefpersonen en daarna op beperkte schaal ingezet in Duitsland. Maar omdat de pokken in 1977 al waren uitgeroeid, is het vaccin nooit ingezet tegen een echt, rondgaand pokkenvirus. Inmiddels zijn in Nederland 352 gevallen van apenpokken vastgesteld, waarvan de meeste in en rond Amsterdam. De Wereldgezondheidsorganisatie had bij haar laatste inventarisatieronde weet van 3.413 vastgestelde besmettingen, verspreid over zo’n vijftig landen. Europa is echter de belangrijkste brandhaard van de apenpokkenuitbraak, die in mei begon, aldus de WHO.||https://www.volkskrant.nl/wetenschap/het-apenpokkenvaccin-veilig-maar-wel-vragen-over-werkzaamheid~b0abe6ed/
2022-07-09||Rechtszaken tegen protesterende boeren stapelen zich op, eerste veroordeling via supersnelrecht||Met supersnelrecht is een eerste boer wegens opruiing veroordeeld tot 120 uur taakstraf en twee maanden voorwaardelijk. De 23-jarige boer uit het Zuid-Hollandse Strijensas riep vorige week via chatdienst Telegram op om Schiphol plat te leggen. ‘Als er net zoveel opkomst is als in Stroe, kan de politie en de ME niks’, schreef hij. In Stroe was eind juni het grote landelijke boerenprotest. Twee dagen na het bewuste bericht moest hij voor de rechtbank verschijnen. Daar betuigde hij geëmotioneerd spijt. De boer zei bevangen te zijn geweest door wanhoop, omdat hij het bedrijf van zijn ouders wil overnemen, maar door de stikstofplannen van het kabinet niet meer zeker is over zijn toekomst. Na het verzenden van het bericht had hij naar eigen zeggen meteen door dat zijn actie ‘nergens op sloeg’. Bij de strafbepaling woog de politierechter mee dat de man nog jong is, zo geschrokken was en geen strafblad heeft. Supersnelrecht en snelrecht zijn onderdeel van het lik-op-stukbeleid van politie en justitie, waarin rechtszaken binnen respectievelijk drie tot zes of zeventien dagen na de inbewaringstelling worden afgehandeld. Dat kan alleen bij eenvoudige zaken, waarvan het onderzoek snel is afgerond. Het is eerder bijvoorbeeld toegepast bij de avondklokrellen in Rotterdam. ‘Dat het Openbaar Ministerie er nu voor kiest om een aantal zaken op korte termijn voor de rechter te brengen, is begrijpelijk’, zegt Joost Nan, hoogleraar strafprocesrecht aan de Erasmus Universiteit. ‘Zo kan de overheid een tegengeluid laten horen: kijk uit, wij treden op tegen dit soort misdrijven.’ Maar of de fanatiekste stikstofbetogers dat signaal ook oppikken, betwijfelt Nan. ‘Het is volgens mij nog nooit wetenschappelijk bewezen dat mensen door een snelrechtprocedure afzien van een misdrijf. Sterker, het zou de toon kunnen verharden. Zo’n snelle veroordeling kan het wij-zijgevoel onder een bepaalde groep – boeren, in dit geval – versterken en het verzet doen groeien.’ Bij het Openbaar Ministerie (OM) in Oost-Nederland stapelen de politiedossiers tegen actievoerende boeren zich op. ‘Er wordt ernaar gestreefd om de personen die zijn aangehouden bij boerenprotesten zo snel mogelijk voor de rechter te brengen’, zegt een woordvoerder. In juli en augustus zijn al zittingen gepland tegen achttien verdachten, onder wie de boeren die zijn gearresteerd voor het huis van minister Christianne van der Wal, en de betogers die zich misdroegen in Kootwijkerbroek en Stroe. Omdat de aanklacht nog kan veranderen, is het OM terughoudend met het meedelen van de tenlastelegging. Boeren die tijdens protesten elders in het land zijn gearresteerd, moeten veelal nog worden voorgeleid of zijn al met de schrik, een waarschuwing of een boete vrijgekomen. Zo zijn de tien volwassen boeren die woensdagavond in Bleiswijk zijn opgepakt toen zij weigerden te vertrekken bij distributiecentra, inmiddels met een boete heengezonden. Over het bedrag kan een woordvoerder van het OM in de regio Rotterdam nog niet uitweiden, maar volgens hem zullen dat ‘geen duizenden euro’s zijn’. De negen minderjarige boeren die in Bleiswijk zijn gearresteerd, zijn ook vrij. De man uit het Brabantse Uden die vorige week vrijdag wegens opruiing en bedreiging van onder anderen Mark Rutte is gearresteerd, wordt alleen vervolgd als hij zich het komende jaar aan andere strafbare feiten schuldig maakt. De Brabander had namelijk een blanco strafblad. Een man uit Zeist die ook voor opruiing is gepakt, moet nog worden voorgeleid. Naar verwachting krijgt het Utrechtse OM binnenkort ook de politiedossiers binnen over de kottervissers die de Ketelbrug in de Noordoostpolder wilden blokkeren. In Limburg heeft de politie tot dusver alle zaken afgerond zonder dat het OM eraan te pas kwam. De 70-jarige man uit Deurne die maandag de snelweg bij Maasbree niet wilde verlaten, terwijl de politie dat meerdere malen vroeg, kwam dezelfde dag weer vrij. Hij kreeg een boete. De man en vrouw die zich tijdens een protest in de provincie niet konden identificeren, verlieten het politiebureau met een bekeuring. In Noord-Nederland zijn tot op heden veertien mensen aangehouden voor misdrijven rondom de boerenprotesten, onder meer wegens openlijke geweldpleging. Geen van deze zaken komt in aanmerking voor snelrecht. De zaak van de door de politie beschoten jongen Jouke is geseponeerd. De twee meerderjarigen die bij de veelbesproken protestactie in Heerenveen zijn gearresteerd, worden niet meer verdacht van poging tot doodslag.||https://www.volkskrant.nl/nieuws-achtergrond/rechtszaken-tegen-protesterende-boeren-stapelen-zich-op-eerste-veroordeling-via-supersnelrecht~b949a813/
2022-07-09||Donkere wolken pakken zich samen boven Hongaarse economie||Zsolt Bella ziet elke dag de prijzen stijgen. ‘Soms met wel 80 of 100 forint’, vertelt de 52-jarige inwoner van Boedapest, die bij de gemeentelijke reinigingsdienst van de stad werkt. Dat is 20 à 25 eurocent erbij. Hoeveel hij precies verdient, mag hij niet vertellen. Zonder extra’s zit hij tegen het minimumloon aan: 200 duizend forint (500 euro) per maand. ‘Ik koop bijna nog alleen maar huismerken.’ Bella is niet de enige. Onlangs merkte de directeur van supermarktketen Spar in Hongarije in een interview op dat steeds meer mensen dit doen, een teken dat andere producten langzaamaan onbetaalbaar worden. Bella: ‘De inflatie voelt niet als 10 procent, zoals de regering zegt, maar als 30 procent.’ Behalve stijgende inflatie kampt Hongarije met een devaluerende munt. Vooral afgelopen week ging de Hongaarse forint hard achteruit. De munt daalde zo snel in waarde ten opzichte van de euro en dollar, dat financiële nieuwssite Portfolio maar een liveblog begon. Begin van de week stond de koers nog op 400 forint tegen de euro, op woensdag schoot dit uit naar 416. Voor de Russische invasie van Oekraïne was dit 360. Niet eerder was de forint zo weinig waard. Dit maakt het volgens Portfolio een van de zwakste valuta’s ter wereld. Afgelopen jaar maakten enkel de Turkse lira en de Argentijnse peso een grotere val. Bella’s boodschappenmandje en de plotselinge koersdaling zijn tekenen aan de wand van de economische onrust die in Hongarije heerst. Niet enkel in Hongarije trouwens. Inflatie is overal hoog, de verreikende gevolgen van de oorlog in Oekraïne leiden tot onstuimige markten en een vijandig economisch klimaat. ‘Voor opkomende economieën als Hongarije is dat nadelig’, zegt Péter Elek, chief investment officer bij het Hongaarse investeringsfonds Dialóg. ‘De markt is risicovoller geworden, investeerders verkopen meer, waaronder valuta.’ Toch doen bijvoorbeeld de naburige Tsjechische kroon en Poolse zloty het niet zo slecht. ‘Investeerders verliezen hun vertrouwen in het economisch beleid van Hongarije’, zegt Elek. Die vertrouwenscrisis wordt gevoed door onzekerheid. Daarin heeft Hongarije wel een uniek probleem: een bitter conflict met de EU over geld. ‘Het uitblijven van de EU-fondsen is nu het belangrijkste probleem’, zegt Dániel Móricz, partner bij vermogensbeheermaatschappij Hold in Boedapest. ‘En dat is geen economisch maar een politiek vraagstuk.’ Brussel houdt de hand stevig op de knip. Zowel het coronaherstelfonds als geld uit de meerjarenbegroting van de EU zijn momenteel bevroren vanwege het geschil over de rechtsstaat en zorgen over wijdverbreide corruptie. Hongarije is altijd groot netto-ontvanger geweest van geld uit de EU. Komende jaren is dat niet anders. In het conflict zat afgelopen maanden weinig beweging. Nu lijkt Hongarije door de toenemende economische noodzaak als eerste te zwichten. Woensdag zat de regering tien uur bij elkaar voor een crisisberaad. In een persconferentie de volgende dag zei kabinetschef Gergely Gulyás dat de Hongaarse regering op vier punten concessies zal doen in de discussie over het coronaherstelfonds. Gulyás bagatelliseerde de invloed van het EU-conflict op de daling van de forint. Die zou uitsluitend door de oorlog, hoge energieprijzen en Europese sancties komen. ‘Een akkoord met de EU zorgt niet voor wonderen.’ Toch stabiliseerde de noodlijdende munt al enkele minuten na Gulyás’ uitspraken. De regering wil dit najaar een deal rond hebben. Er is haast bij. Als dit niet voor het einde van 2022 lukt, kan Hongarije naar het herstelfonds fluiten. Het gaat om 15,5 miljard euro, waarvan Boedapest 5,8 miljard niet hoeft terug te betalen. De rest bestaat uit goedkope leningen. Dat geld komt goed van pas, want er zit een behoorlijk gat in de Hongaarse begroting door het regeringsbeleid. Hongarije heeft een dubbel tekort: de staatsschuld is 77 procent, het tekort op de lopende rekening bereikt naar verwachting tussen de 5,6 en 6,6 procent van het bruto binnenlands product dit jaar. Om de pijn van inflatie te verzachten, introduceerde de regering prijsplafonds voor bepaalde voedselproducten en benzine. Energiekosten voor huishoudens zijn onderworpen aan prijsregulering. Dit doet de regering al jaren, maar door de stijgende prijzen wordt dit een almaar grotere belasting op de staatsbegroting. En in de periode voor de verkiezingen in april heeft de regering bakken met geld in de economie gepompt om kiezers te behagen. Orbán won de verkiezingen met een overweldigende meerderheid. Het prijskaartje was ongeveer 5 miljard euro, in de vorm van belastingkortingen, hogere lonen en extra maand pensioen voor ouderen. Het stimuleerde de economie met maar liefst 15 procent van het bruto binnenlands product. De economie draaide op volle toeren. Een typische eigenschap van de Hongaarse economie, volgens Móricz. Het land heeft goede jaren achter de rug, mede dankzij geld van de EU. ‘Hongarije heeft altijd een boom-bust-economie gehad, wat de regering afgelopen vijf jaar een ‘hogedrukeconomie’ noemde: lage rentes, hoge investeringen.’ Zonder extra fondsen uit de EU is het net een fietsband die tijdens het rijden leegloopt. Het is de vraag of de beloofde concessies voldoende zijn om de relatie met Brussel te lijmen. Hongarije en de rest van de EU raken sinds de oorlog nog verder van elkaar verwijderd, ziet politiek analist Gábor Györi van de Hongaarse denktank Policy Solutions. ‘Voor de EU is Hongarije een belemmering voor het buitenlandbeleid geworden, vanwege de houding tegenover Rusland.’ Dit maakt het moeilijker om een compromis te vinden dan normaal. Orbáns dwarsliggerij bij het laatste sanctiepakket heeft veel kwaad bloed gezet. De rechtsstaatsdiscussie zit muurvast. Toen de Hongaarse justitieminister Judit Varga in Brussel was, ontkende ze dat Hongarije een probleem met de rechtsstaat heeft: anders hadden drie miljoen Hongaren niet op Orbáns partij Fidesz gestemd. In afwezigheid van het EU-geld zit Orbán, die in principe per decreet regeert, niet stil. Op allerlei manieren probeert hij de gaten in de begroting te dichten. Daarbij wil hij de bevolking niet te veel ontrieven. Alleen Hongaren dan, blijkt uit de prijsstop op benzine. Nadat de prijs voor een liter benzine dit najaar werd vastgezet op 480 forint (nu 1,18 euro), doken massaal Kroatische en Slowaakse auto’s op bij de Hongaarse pomp. Een nieuwe wet bepaalt dat alleen autorijders met een Hongaars kenteken tegen het gereduceerde tarief tanken. Buitenlanders betalen de werkelijke prijs: bijna het dubbele. De EU onderzoekt of dit wel mag. Verder introduceerde de regering extra winstbelasting voor tal van sectoren, waaronder banken, grote supermarkten en de luchtvaart. Niet bepaald geruststellend voor reeds terughoudende investeerders, zeggen deskundigen. Het moet dit jaar 800- tot 900 miljard forint opleveren, iets meer dan 2 miljard euro. De Hongaarse regering presenteert dit als een maatregel om de consument te beschermen en winsten af te romen bij grote bedrijven die zouden profiteren van de stijgende prijzen. De Hongaarse oppositie merkte overigens op dat veel bedrijven van oligarchen uit Orbáns nabije kring worden ontzien. De wet leidde tot een ongewone ruzie tussen Ryanair en de Hongaarse regering, waarbij elk decorum overboord ging. Een woedende Ryanair-baas Michael O’Leary voelde zich gepakt en bood aan het boek Economie voor dummies op te sturen naar Boedapest. Kabinetschef Gulyás zei op televisie dat O’Leary in zijn jeugd te veel tijd drinkend in Ierse pubs heeft doorgebracht. Tussen het moddergooien door rekende Ryanair de extra belasting vrolijk door aan zijn passagiers. Andere bedrijven zullen dit ook doen, zeggen analisten, waardoor de belastingwet inflatie omhoogstuwt. De inflatie voor juni wordt geraamd op 11,5 procent, relatief laag voor de regio. Maar prijsplafonds vertekenen het beeld door de inflatie te drukken. Ondanks de sussende woorden over concessies voor het coronaherstelfonds, hangt het conflict met de EU als donkere wolk voor de zon. De Europese Commissie moet nog reageren. En het werkelijke zwaard van Damocles bungelt nog steeds boven Orbáns hoofd. In april zette de Europese Commissie het zogenoemde rechtsstaatsmechanisme in werking. Hiermee kunnen fondsen uit de meerjarenbegroting van de EU worden bevroren als het gevaar bestaat dat deze niet deugdelijk worden besteed, bijvoorbeeld door corruptie. Het gaat om een beloofde 22 miljard euro die de Hongaarse regering dit najaar hoopt te verzilveren. Uitgerekend deze week verscheen een studie in opdracht van de fractie van de Groenen in het Europees Parlement, waarin drie hoogleraren en rechtsstaatsdeskundigen uitleggen dat het uitkeren van deze fondsen een slecht idee is. Hun conclusie is dat de tekortkomingen van de rechtsstaat en corruptie in Hongarije dermate systemisch zijn, dat de Europese Commissie 100 procent van de tegoeden moet bevriezen totdat de regering in Boedapest hervormt. Ze illustreren dit met een analogie van drinkwater dat door loden pijpleidingen loopt: al het water is vergiftigd totdat alle loden pijpen zijn vervangen. Volgens politiek analist Györi is het voor Orbán onmogelijk om dit te doen zonder het politieke en economische systeem te ontmantelen dat hij al die jaren heeft opgebouwd. De kans dat hij hiertoe bereid is, acht Györi klein. Dit is zichtbaar in de berichtgeving van de regeringsgezinde media, goed voor circa 85 procent van het medialandschap. ‘De Hongaren worden voorbereid op een crisis, op een tijd van economische ontberingen. Het is duidelijk wie daarvan de schuld gaat krijgen: de EU.’ Of de Hongaren dat zullen geloven? ‘Er is geen enkele regering in de EU die zoveel invloed heeft op de publieke opinie als de Hongaarse.’ Het is de vraag of ze genoeg invloed heeft op de portemonnee van de Hongaren. ‘Iedereen klaagt over inflatie’, zegt de 34-jarige Júlia Nagy, manager van een klein supermarktje in het veertiende district van Boedapest. ‘Niet alleen bij mij in de winkel, maar overal waar ik kom.’ Ze bestelt twee à drie keer per week nieuwe producten. ‘En elke keer zijn de prijzen hoger. Als je iets niet kunt betalen, bestel het dan niet, krijg ik te horen.’ Op sommige dingen kun je besparen, zoals kleding, zegt Nagy. ‘Maar je kunt niet besparen op eten. Hardwerkende Hongaren zoals wij trekken altijd aan het kortste eind.’||https://www.volkskrant.nl/economie/donkere-wolken-pakken-zich-samen-boven-hongaarse-economie~b0442b9f/
2022-07-09||Schrijver Cindy Hoetmer: ‘Ik ben gewoon gestopt met een ego hebben’||Laatst twitterde Cindy Hoetmer, na het recente verschijnen van haar boek Goed, naar omstandigheden: ‘Het lijkt me grappig als ik nu een bestseller blijk te hebben geschreven, zodat ik voor life coaches en andere onuitstaanbare zwevers het bewijs ben dat je met negativiteit, doemdenken en hopeloosheid ook succes kunt hebben.’ Hoetmer (55): ‘Dan zou ik bewijzen dat positief denken niet de enige manier is om iets voor elkaar te krijgen. Ik vind het altijd irritant als mensen roepen dat je je dromen moet manifesteren, dat ze uit zullen komen als je er maar in gelooft. Sorry, maar ik heb geen invloed op wat er in mijn hoofd allemaal gebeurt. Ik geloof best dat positief denken misschien een beetje kan helpen, maar dat is niet voor iedereen weggelegd. Mijn hoofd is gewoon negatief ingesteld.’ Van het autobiografische Goed, naar omstandigheden en voorganger Min of meer opmerkelijke gebeurtenissen uit het leven van een treuzelaar werden, tot nu toe, samen negenduizend exemplaren verkocht – niet slecht, voor iemand die zich acht jaar lang ‘ex-schrijver’ noemde en lage verwachtingen heeft van het leven in het algemeen, en van zichzelf in het bijzonder. Iemand van wie het de levensstrategie is, schrijft ze, ‘om altijd overal enorm tegenop te zien, omdat het dan niet tegenvalt, maar alles blijkt altijd nog veel erger dan ik dacht’. Hoetmer, aan tafel in haar tochtige huurwoning met gaskachels in het centrum van Amsterdam: ‘Dat hebben van lage verwachtingen heb ik mezelf ooit aangeleerd, en nu kom ik er niet meer vanaf. Ik kan me nog precies herinneren wanneer het begon. Ik was een kind en ik was aan het ganzenborden met mijn nichtje. Ik verloor – ik kwam in de gevangenis, zij was mij voorbij, het was bekeken. En toen begon ze te lachen en sloeg ik haar met het speelbord. Ik was boos. Niet leuk, niet sportief, ik kreeg een preek van mijn moeder. Waarna ik dacht: wacht eens even, ik ga het gewoon niet meer belangrijk vinden. Als ik niet meer mijn best doe om spelletjes te winnen, doet het ook geen pijn als ik verlies.’ ‘Nee, en dat werkte prima. Dat hele idee heb ik toen zo’n beetje op alles toegepast.’ ‘Niet echt. Dat heb ik mezelf aangeleerd en ik krijg het er niet meer uit. Ik vind het ook eigenlijk wel prettig. Het is rustig.’ ‘Mij brengt het een grote tevredenheid, met alles wat ik ondanks mijn levenshouding toch heb bereikt. Het is nooit te weinig, want ik verwacht niks.’ ‘Nou, toen had ik, moet ik toegeven, iets meer eerzucht. Ik was iets gepassioneerder. Als twintiger had ik wel een lichte ambitie, denk ik, een beetje vuur. Dat is pas gedoofd na de grote crisis, het mislukken van mijn eerste roman. In de aanloop daarnaartoe was ik vrij succesvol: ik was columnist voor een hip blad, BLVD, en iedereen vond me leuk. Die columns waren heel schreeuwerig, als ik ze nu teruglees. Veel hoofdletters, veel scheldwoorden. Ook in de rest van mijn leven had ik toen nog een soort trots. Ik kan me herinneren dat ik een keer niet was uitgenodigd voor een borrel, en dat ik toen woedend was, zo boos dat ik toch kwam, en daar dan met de deuren ging smijten. Heel gek.’ ‘Logisch dat ze me niet uitnodigen.’ ‘Ik dacht dat iedereen blij zou zijn met mijn roman. Bovendien had ik er inderdaad tien jaar over gedaan, dus de spanning bouwde zich enorm op. Door mijn extreme uitstelgedrag kreeg ik het maar niet voor elkaar. Pas toen ik op een gegeven moment op een vrij lullige manier was gedumpt door mijn vriendje, kwam er extra energie vrij, boosheid, die ik kon gebruiken om het boek te schrijven. En toen stond er in elke krant, in elk opinieblad, iets heel lelijks over mijn boek. Alleen de damesbladen vonden het prima. Ik kwam Marja Pruis tegen in die tijd, van De Groene Amsterdammer, en zij zei dat ze het leuk vond. ‘Maar ja, Kees ’t Hart had het al te pakken.’ En Kees ’t Hart schreef een vernietigend stuk. Ik heb hem de rest van mijn leven enorm gehaat. Jeroen Vullings trouwens ook. En Max Pam. Ze moesten me echt hebben, ik denk dat dat schreeuwerige van mijn columns tegen me heeft gewerkt. Ik vond het niet eerlijk, want ik heb misschien geen enorme woordenschat, maar het is een schattig, normaal, lief boek. Ik snap nog steeds niet waar de haat vandaan kwam.’ ‘Ja, ik kreeg een depressie. Ik wilde echt wel dood. Maar ja, ik dacht: ik ga het niet meteen doen, want ik weet niet of dit gevoel blijvend is. Ik heb het een jaar gegeven, ik markeerde een datum in mijn agenda en schreef erbij: als het hier nog steeds zo voelt, dan mag het, dan is het oké. Ik voelde me slecht, ik voelde me echt heel slecht.’ ‘Ik had er ontzettend naar uitgekeken om dat boek af te hebben. Het feit dat het me gelukt was, was een overwinning op mezelf. En dat die overwinning bij de buitenwereld deze reactie opriep, was een ongelooflijke teleurstelling. Ik zag het totaal niet aankomen, want de meeste debutanten worden volkomen genegeerd. Sommige mensen krijgen een depressie zonder aanleiding. Bij mij was dit het zaadje, maar het werd steeds erger, een sneeuwbal werd een lawine. Ik zag geen licht meer, nergens.’ ‘Toen ging het eigenlijk wel weer.’ ‘Ik zette mijn ego opzij. Mijn ego – mijn eigendunk – zat me in de weg, maakte me kwetsbaar, dus ik heb het weggedaan. Ik ben gewoon gestopt met een ego hebben. Het beetje vuur dat ik nog in me had, is permanent uitgedoofd.’ ‘Ik kon dat. Mijn ego was toen écht weg, het was onomkeerbaar. Sindsdien ben ik veel tevredener met kleine dingen. Soms is het ook wel onhandig. Laatst wilde iemand me 2.000 euro betalen voor een artikel, en toen zei ik: doe maar 1.500, anders voel ik te veel druk. Dat vertelde ik aan een kennis, en die zei: jij bent echt gek.’ ‘Kees ’t Hart, een keer. Toen overwoog ik een drankje op hem te gooien. Hij zei dat ik het allemaal niet zo persoonlijk moest nemen, ja, doei. En ik heb ook wel overwogen om Max Pam iets aan te doen. Hij schreef zijn vernietigende recensie voor hetzelfde blad waarin ik toen mijn column had, HP/De Tijd. Hij vergeleek me met Heleen van Royen, die volgens hem wél goed schreef. Nou, toen schreef ik in Propria Cures dat Pam in het broekje van Heleen wilde, of zoiets.’ ‘O ja. Nou ja, dat dus. Dat was voor mij het einde bij HP/De Tijd, daarna ben ik naar Nieuwe Revu gegaan.’ ‘Ik was heel erg boos! Ik heb er jaren over doorgezeurd! En nog steeds, want ik doe het nu weer. Ik was er gewoon door geraakt. Het is niet zo dat je, als je geen ego hebt, nooit meer door iets wordt geraakt. Bovendien was het afstand doen van mijn ego een geleidelijk proces.’ ‘Dat snap ik zelf ook niet echt. Die is overigens wél compleet genegeerd. Wat ik helemaal niet erg vond, ik dacht gewoon: dit was het, ik ga er niet mee verder. Toen ik ook nog werd ontslagen bij Nieuwe Revu, ze wilden wat anders, heb ik me acht jaar lang ex-schrijver genoemd, omdat ik niet meer schreef.’ ‘Ik ging naar een of andere hippe club op de Rozengracht, we stonden voor de deur en toen zag ik iemand heel langzaam vallen. Ze struikelde en deed er zes meter over om daadwerkelijk te vallen. Dus ik dacht: god, wat jammer dat dit niet is gefilmd. Het leven gaat maar gewoon voorbij zonder dat dit soort dingen worden vastgelegd, dat vond ik zonde. Dus ik ben momenten gaan vastleggen, onbelangrijke maar grappige momenten. Die stukjes maakte ik vanaf toen elke dag, en ze werden leuk gevonden. Daarna ben ik benaderd door Meulenhoff, en die stukjes zijn uiteindelijk deze twee boeken geworden.’ Beide boeken, met autobiografische korte stukken en dagboeknotities waarin Hoetmer vertelt over haar leven zonder relatie, kinderen, koophuis, auto of vaste baan, stukjes waarin ze, bijvoorbeeld, haar vinger verwondt door tussen het scharnier van haar leesbril te komen (‘een meer bejaarde verwonding was niet denkbaar’) en een hartverscheurende episode beleeft met een Griekse adoptiehond. De boeken, waaraan volgens Hoetmer niets is verzonnen, werden zeer positief besproken, in NRC kreeg ze twee keer vier ballen. En dan belandde Min of meer opmerkelijke gebeurtenissen uit het leven van een treuzelaar dit jaar ook nog op de longlist van de Libris Literatuurprijs. Hoetmer: ‘Als op mijn vorige boek, het eerste boek na mijn renaissance, slechte recensies waren gekomen, had me dat niet uitgemaakt. Ik ging ervan uit dat ik keihard uitgelachen zou worden, dus ik was verbaasd toen het zo positief werd besproken. En dat het ook nog op die longlist kwam, was onvoorstelbaar. Ik kon het niet geloven, ik dacht dat een van mijn vrienden het had gephotoshopt. Ik heb het idee dat men me het succes nu gunt, en ik denk dat dat komt doordat ik niet meer zo’n grote mond heb.’ ‘Nee, nee, nee. Er staan achttien boeken op die longlist, hè, en ik heb nooit gedacht dat ik ook maar enige kans maakte om te winnen. Het was wel feestelijk, ik heb er even een feestelijk gevoel over gehad. Maar toen ik dit laatste boek inleverde, was ik er gewoon weer van overtuigd dat het een wanproduct was. Ik was er misselijk van.’ ‘Ik vind het eigenlijk gewoon niet kloppen. Er zijn mensen met veel saaiere levens dan dat van mij. Ja, er is weinig glamour, geen auto’s, geen boten, maar ik heb veel vrienden en ik kom op veel verschillende plekken. Er is wel sprake van veel niksdoen.’ ‘Een beetje tv-kijken. Ik kijk elke dag wel vijf uur tv, naar oninteressante, domme dingen. Eigenlijk staat-ie gewoon aan en zit ik tegelijkertijd op mijn laptop te internetten, nieuws, Twitter, Facebook. Een Netflixserie kijken vind ik te veel commitment, ik kijk liever klusprogramma’s. In mijn leven is er ook veel regelmaat. Ik eet elke zondag bij mijn ouders, ga in oktober elk jaar op vakantie in de Spaanse urbanisatie waar mijn ouders overwinteren, ik ga elke vrijdag naar dezelfde kroeg, De Pels, op zaterdag ga ik naar de markt. Ik leid een rustig leven met veel herhalingen.’ ‘Als een man dat zou doen, zouden mensen het ontzettend dapper vinden. Mannen zijn nu eenmaal van huis uit meer van zichzelf overtuigd dan vrouwen. Het beschrijven van jezelf als een soort sukkel is voor een man een enorme stap, dus als een man dat doet, zou de buitenwereld daar erg van onder de indruk zijn. Ik meet mijn eigen situatie ook af aan die van mijn vrienden, natuurlijk. Die hebben koophuizen in Amsterdam Centrum, banen, auto’s en kinderen. Ik heb weinig vrienden die, zoals ik, in een tochtige huurwoning met gaskachels wonen.’ Hoetmer heeft nooit kunnen leven van het schrijven. Ze werkt al tientallen jaren parttime als freelance vormgever. ‘Ik doe dat niet met enorme creativiteit, ik doe het gewoon. Het is instapniveau vormgeven, ik heb er geen opleiding en ook geen enorm gevoel voor.’ Een studie heeft ze niet gedaan. ‘Ik heb alleen een typediploma. Ik heb een serieuze concentratiestoornis, ADD ofzo, al is dat nooit officieel vastgesteld. Ik kan niets uit mijn hoofd leren. Ik ben ook een tijdje dyslectisch geweest, maar dat is gek genoeg verdwenen, en ik heb wat motorische dingetjes. Ik ben heel onhandig.’ ‘Ze noemen het, las ik op internet, ‘executive dysfunction’, het feit dat je taken niet kunt uitvoeren. Mijn hoofd wil dingen doen, maar mijn lichaam weigert. Ik kan honderd keer op een dag tegen mezelf zeggen dat ik mijn facturen moet versturen, of mijn belastingaangifte moet doen, of die enveloppen eindelijk een keer open moet maken, maar het lukt gewoon niet. Er liggen hier enveloppen met hoge boetes erin, juist veroorzaakt doordat ik enveloppen niet openmaak, maar die enveloppen maak ik vervolgens óók niet open, waardoor de problemen alleen maar groter worden. Het is vreemd, en akelig. Het is nog te overzien, want ik betaal die boetes uiteindelijk wel, maar het kost me veel meer dan wanneer ik die dingen niet zou uitstellen. Er is altijd wel een enge zwarte wolk die ergens hangt. Op dit moment zijn het de belastingen.’ ‘Ik denk het. Vroeger maakte ik ook nooit huiswerk. En daar komt dan uiteindelijk een soort minderwaardigheidscomplex uit voort, omdat je denkt dat je het niet kunt. Wat ik ook altijd doe is extreem laat aan dingen beginnen, zodat, als het niet goed lukt, ik kan zeggen dat dat komt doordat ik er maar een uur aan heb gewerkt. Het is een lastig probleem, waar ik hulp voor heb gezocht. Mijn therapeut zei: o, je bent bang om te solliciteren omdat je bang bent voor afwijzing? Nou, ga dan maar vijftien sollicitatiebrieven schrijven. Ik durf niet te solliciteren, en dan is het huiswerk: gewoon gaan solliciteren. Wat een onzin. Dat lukte niet, en toen zei ze dat ik iets anders moest doen wat ik niet durfde, en dat was huppelen over straat. Dat heb ik gedaan. En ik moest – wat ik werkelijk afschuwelijk vind – mezelf lastig opstellen in de horeca, dus om extra dingen vragen, zoals nog een koekje bij de koffie. Ik vraag nooit ergens om. Dus dan zat ik in een café en deed ik het niet. Ik denk dat die mevrouw een kwakzalver was, anders kan ik het niet verklaren. Ik ben nog lang kwaad op haar gebleven.’ ‘Soms, als iemand me mee vraagt. Maar meestal doe ik dat niet. Als ik elke dag zou gaan, kost het me handenvol geld, ik word alcoholist en ik word nog dikker. Alcoholisme vind ik heel verontrustend. Ik sprak gisteren iemand die me vertelde dat hij al drie dagen niet had gedronken. Dat vind ik echt schokkend, dat je dat als wapenfeit gaat noemen. Het is een gevaarlijk goedje, alcohol, dat moet je je realiseren. Voor mij werkt die ene kroegavond prima.’ ‘Nee, want ik vind het heel belangrijk dat mensen mij aardig vinden. Al moet ik zeggen dat ik in vriendschappen vaak de onderliggende partij ben. Als ik op vakantie ga met een vriend, doen we de hele tijd wat de ander wil. Ik vind dat prettiger dan zelf de leiding nemen, maar het is wel erg vermoeiend.’ ‘Dat is wel waar. Ik ben altijd erg bezig met mensen niet kwetsen, misschien omdat ik zelf snel op m’n teentjes getrapt ben. Terwijl dat ook lastig is, want ik mag van mezelf nooit liegen. Zwijgen mag, maar als jij net naar de kapper bent geweest en ik vind dat jouw haar raar zit, en jij vraagt om mijn mening, dan zal ik eerlijk moeten zeggen wat ik vind.’ ‘Ik mag het niet. Ik mag ook geen afspraak afzeggen, nooit smoesjes verzinnen. Zo heb ik allerlei vreemde regels voor mezelf. Laatst zei een van mijn vriendinnen dat ik een autist ben. Dat vind ik dan heel vervelend en irritant, voor mezelf, en ook voor autisten. Wat zij vreemd vindt, aan mij, is dat ik me altijd als een bezetene aan alle regels wil houden. We zaten in een vakantiehuisje, en de eigenaar had gezegd: als je de houtkachel gebruikt, moet je het deurtje dichtdoen. En mijn vriendin zat te stoken met dat deurtje open, en ik weet niet, ik krijg dan gewoon buikpijn. Dus ik zeg het twee keer, ze luistert niet, en ik word echt onpasselijk van dat open deurtje. Ik kan er gewoon niet tegen. Zij vond dat aanstellerij van mij, en toen noemde ze me een autist. Ik zei, een beetje boos: luister, het is geen stoornis uit de DSM (het standaardwerk voor de classificatie van psychische stoornissen, red.), het zijn gewoon eigenschappen. Ik heb gewoon eigenschappen.’ ‘Het niet hebben van een ego gaat denk ik om werk, status, aanzien, roem, om het schrijven en mijn verwachtingen daarvan. Als mens heb ik nog wel een beetje een ego. In het echte leven kan ik nog wel een klein beetje van me af bijten als iemand iets vervelends zegt.’ ‘Nee, ik ben een en al gêne. Dat gaat nooit weg. Ik heb ook snel last van plaatsvervangende schaamte, waardoor ik niet naar datingprogramma’s kan kijken, ik ga dan dood van binnen. Of van die half mislukte begroetingen, waarbij je kust terwijl die ander op een omhelzing mikt, vreselijk. Dan is het alsof ik door de bliksem word getroffen. Daarom vind ik daten ook zo ingewikkeld. Het moment van de eerste ontmoeting is zo ongemakkelijk, dat is voor mij al veel te moeilijk.’ ‘Dat wel. Ik heb nooit een huwelijk of kinderen geambieerd, dat zat niet op mijn netvlies. Ik vond het leuk om verkering te hebben, maar ik had daar geen vastomlijnde toekomstdromen bij. Vroeger had ik altijd relaties, steeds een paar jaar, en dan weer een andere. Ik denk dat ik er wel goed in was, op het uitkiezen van mannen na. Ik koos verkeerde ­mannen: moeilijk, zwaarmoedig, tobberig en met zichzelf bezig. Mijn eerste vriend was een totale gek: agressief, jaloers, bezitterig. Hij heeft me geïsoleerd van al mijn vrienden, dat was vervelend. Zelf ben ik niet moeilijk in de omgang, eerder te makkelijk, waardoor ik mannen over me heen liet lopen. Ik vond jarenlang alles goed, met als gevolg dat zo’n man helemaal niets meer voor me deed en nooit aan mij dacht, en dan vond ik het uiteindelijk niet meer leuk en dan maakte ik het uit. Als je een relatie hebt, moet je vanaf het begin eisen stellen, en dat deed ik nooit.’ ‘Ja, maar hij had bijvoorbeeld een erge slaapstoornis, waardoor ik echt geen oog dichtdeed. Hij maakte ontzettend veel lawaai, gesnurk, geschreeuw, en hij sloeg ook om zich heen. Jeetje hee. Als dat wat minder was, had ik het misschien langer volgehouden. Al vond ik dat alcoholisme ook wel ver gaan. Ik was een keer aan het daten, en die man appte steeds met de vraag wat ik aan het doen was. En ik zei steeds, naar waarheid, ‘niks’. Maar steeds ‘niks’ zeggen, voelde onprettig. Ik had de neiging om te gaan sporten, of iets leren, zodat ik een beter antwoord zou hebben op die appjes, maar uiteindelijk was dat het me niet waard. Als er een aardig iemand zou zijn die er geen moeite mee heeft dat ik 80 procent van de tijd niks doe, dan lijkt het me best leuk. Ik wil alleen niet op zoek.’ ‘Laatst heb ik het aangezet, want ik was gevraagd om een artikel te schrijven over daten na je 50ste. Dus ik heb twee dagen op Tinder gezeten en pakweg dertig mannen bekeken, maar ik dacht steeds: ieuw, ieuw, ieuw! Ik ga niet in een warenhuis vol hopeloze mannen zitten neuzen. Mannen zijn ook niet zoals wij, want ze willen allemaal altijd een jongere vrouw.’ ‘Nee, hahaha. Ik heb nog nooit een Maori gezien in De Pels. Eigenlijk überhaupt nog nooit. Ik ben ook nooit in Nieuw-Zeeland geweest. Maar goed, ik vind dat dan wel aantrekkelijk, maar ik zou nooit een keuze maken op basis van uiterlijk. Eigenlijk is mijn enige eis dat ik een leuk gesprek met iemand kan voeren, dat het gezellig is.’ ‘Het is iets wat je moet doen om het leuk te houden: complimentjes geven, egostrelen. Het werkt, het is wat mannen willen. Ze vinden het ook ontzettend belangrijk dat een vrouw om hun grapjes lacht, en ik ben niet iemand die doet alsof. Ik deed dat dus helemaal verkeerd. Ik had ooit een vriendje dat kunstenaar was en daar niets mee verdiende. Dus ik zei: ‘Eigenlijk ben je werkloos, want je verdient er niks mee.’ Dat maakte hem heel verdrietig. In relaties ging ik uiteindelijk meer complimentjes geven, ook als ik het niet helemaal voelde. Dan zat ik dus een beetje tegen mezelf in te werken, waardoor het toch weer vermoeiend werd.’ ‘Totaal niet. Maar zo is het meestal, in werkende relaties tussen mannen en vrouwen: man doet iets, vrouw prijst hem de hemel in. Bij mijn ouders, die samen heel stabiel en gelukkig zijn, is het grappig genoeg dan weer precies andersom. Mijn vader is de complimentenmaker, en hij doet eigenlijk ook het meest in het huishouden. Mijn moeder doet niet echt iets.’ ‘Het leek me fijn om een hond te hebben, door de onvoorwaardelijke liefde die die beesten je geven. Dat er een beest is dat altijd vol liefde naar je kijkt en blij is om je ’s ochtends te zien. Mijn kat houdt ook van me, maar een hond is toch anders. Toffer kwam uit Griekenland, een heel zielig, gebutst, sukkelig hondje, dat woonde onder een zeil. Alles zat scheef aan Toffer. Niemand wilde haar, ik wel. Ik hield ook meteen heel veel van het hondje. Maar ja, het werd hier een soort oorlogssituatie, want ze kon niet samen met de kat. Overdag lukte het wel om ze uit elkaar te houden, ik barricadeerde deuren, maar ’s nachts begon ze te blaffen tegen de kat. En daar is mijn huis niet op gebouwd, de buren konden alles horen. Zelf sliep ik niet meer, de kat was continu angstig. Het was een treurige situatie. Ik heb uiteindelijk moeten besluiten dat het niet ging. Gruwelijk. Toffer heet nu Dasha en gaat met haar nieuwe baasje elke dag naar het strand. Dat nieuwe baasje heeft van dezelfde Griekse stichting nog een ander, oud hondje geadopteerd. Ik heb dan ergens toch het idee dat dat een beetje door mij is gekomen, dat dat oude hondje nu een baasje heeft en lekker elke dag naar het strand kan. Dat is een troost.’ ‘Hoe meer je in een relatie stopt, hoe heftiger het voelt als het over is. Het was een intense periode. Weer zo’n droom die in duigen valt. Toffer was ook gewoon een heel koddig beestje. Ze was helemaal niet blij als ik thuiskwam, bijvoorbeeld. Ze bleef gewoon zitten op de bank. Het was geen enthousiaste hond. Eigenlijk was ze net zoals ik. Maar dat ik zó verdrietig was, kan ik eigenlijk niet verklaren. Want mijn periode met Toffer duurde al met al best kort.’ ‘Twee maanden. En ik ben er zeker een halfjaar verdrietig van geweest. In het begin moest ik elke dag huilen. Ik keek de hele tijd naar foto’s. Heel sneu, ik heb nog nooit zoiets meegemaakt. Liefdesverdriet is bij mij meestal snel over. En het vreemde was ook dat de hond veel beter af was, bij het nieuwe baasje. Ik huilde dus echt alleen maar om mezelf, ook in gezelschap, wat echt niks voor mij is. Ik ben normaal eerder een beetje vlak. Het klinkt stom, maar misschien dat ik toch een soort moedergevoel op het beestje heb losgelaten. Al dat moedergevoel, dat bij mij nooit ergens voor heeft gediend, kwam ineens los, en uit dat reservoir kwamen allerlei diepe gevoelens en die gevoelens gingen niet zomaar weg.’ ‘Ik wil nog een keer naar een Zuid-Amerikaans land om capibara’s te aaien, om ze een keer in het wild te zien. Capibara’s zijn mijn lievelingsdieren, en ik wil ze aanraken. Ze zijn een beetje ruw, denk ik, en ze stinken. Maar ik vind ze zo schattig. Verder neem ik het leven per dag. Na mijn pensionering komt er niks. Ik heb waarschijnlijk helemaal geen geld, dus dat wordt vast onaangenaam. Ik probeer er maar niet aan te denken.’ ‘Ik heb het een keer gehoord, van een kind. Die had mijn boekje gelezen en zei tegen haar moeder: ‘Ik wil later ook vrijgezel worden.’ Blijkbaar heb ik het toch als iets aantrekkelijks weten te beschrijven. Misschien ben ik een soort rolmodel geworden omdat ik dingen nooit mooier afschilder dan ze zijn.’||https://www.volkskrant.nl/mensen/schrijver-cindy-hoetmer-ik-ben-gewoon-gestopt-met-een-ego-hebben~bac3bb20/
2022-07-09||Filosoof Francis Fukuyama: ‘Mensen leven meer en meer in een fantasiewereld’||Francis Fukuyama zat thuis in Palo Alto achter de computer toen op 6 januari 2021 de aanval op het Capitool begon. Terwijl hij urenlang ‘compleet gebiologeerd’ keek hoe mannen met ‘Make America Great Again’-sjaaltjes, confederatievlaggen en vikinghelmen het door traangas en flitsgranaten omnevelde Congres bestormden, gingen Fukuyama’s gedachten terug naar zijn waarschuwing uit het slot van het boek dat hem begin jaren negentig wereldberoemd maakte, Het einde van de geschiedenis en de laatste mens: ‘De ervaring leert dat als mensen niet kunnen strijden voor een goede zaak, omdat die goede zaak in een eerdere generatie al zegevierde, ze zullen strijden tégen die goede zaak. Ze zullen strijden om de strijd. Ze zullen, anders gezegd, strijden uit een zekere verveling: want ze kunnen zich niet voorstellen te leven in een wereld zonder strijd. En als het grootste deel van de wereld waarin ze leven wordt gekenmerkt door een vredige en welvarende liberale democratie, zullen ze strijden tegen die vrede en welvaart, en tegen democratie.’ ‘De mensen die het Capitool aanvielen hadden materieel gezien geen reden tot ontevredenheid’, zegt Fukuyama nu. Hij videobelt vanuit een hotelkamer in Colorado en is op promotietournee voor zijn nieuwe boek Liberalism and its discontents, in het Nederlands vertaald als Het liberalisme en zijn schaduwzijden – verdediging van een klassiek ideaal. ‘Het waren niet, pak ’m beet, fabrieksarbeiders die hun baan hadden verloren door overzeese concurrentie. De meeste relschoppers waren redelijk welvarende middenklassers met een baan.’ ‘Maar mensen leven meer en meer in een soort fantasiewereld, ontleend aan videospelletjes en films. Veel extreemrechtse lui zien een film als The Matrix als symbool van wat er met de samenleving is gebeurd. In The Matrix krijgt de hoofdpersoon de keuze om een rode of een blauwe pil te slikken. Slik je de blauwe pil, dan lijkt de wereld normaal – je gaat gewoon naar kantoor, alles is pais en vree. Slik je de rode pil, dan besef je dat dit allemaal één grote façade is, gecreëerd door verborgen elites, en dat niets is wat het lijkt.’ ‘Ik heb het idee dat veel mensen dit verhaal over de rode pil zijn gaan geloven. Zoiets kan alleen gebeuren in een welvarende samenleving, waarin mensen genoeg tijd om handen hebben om in virtuele werelden te leven, losgezongen van de werkelijkheid. Technologie heeft ze in staat gesteld om over zichzelf te fantaseren als personages die groter dan het leven zijn, en meevechten in een wereldwijde strijd tegen het kwaad. Dertig jaar geleden had ik nooit gedacht dat videospelletjes en actiefilms tot zulke waanideeën konden leiden.’ De Capitoolbestorming, ‘de ernstigste aanval op de Amerikaanse democratie sinds de Amerikaanse burgeroorlog’, was een van de redenen voor het schrijven van zijn nieuwste boek, ‘een verdediging van klassiek liberalisme’. Fukuyama doelt daarbij niet op liberalisme in Amerikaanse zin, als paraplubegrip voor links, noch op het door hem gehekelde neoliberalisme of libertarisme, en evenmin op hedendaags liberalisme in Europese, centrumrechtse zin. Waar hij wel op doelt, is het gedachtegoed van vrijheid, rechten en beteugeling van de staat, ontstaan vanaf de 17de eeuw via denkers als Thomas Hobbes, John Locke en Baruch Spinoza. Hetzelfde gedachtegoed dat Vladimir Poetin weghoonde als ‘verouderde doctrine’ en dat nu, dankzij autoritaire leiders als Orbán in Hongarije, Bolsonaro in Brazilië en Erdogan in Turkije, ‘over de hele wereld ernstig wordt bedreigd’, schrijft Fukuyama. ‘Klopt. Liberalisme is zeer goed in het bieden van vrede en voorspoed. Mettertijd gaan mensen deze dingen echter voor lief nemen, in de veronderstelling dat de wereld altijd vredig en welvarend zal zijn, en dat ze hun vizier dus hoger kunnen richten. Ze hunkeren naar gemeenschap, naar solidariteit met mensen zoals zijzelf. Dit is denk ik voor een deel wat de verschuiving naar populisme en identiteitspolitiek bezielt.’ ‘Ik had nooit gedacht dat zoveel Amerikanen op iemand als Donald Trump zouden stemmen. Ik koesterde een achteraf gezien naïef geloof dat Amerikanen verstandiger waren. Misschien wel een derde van de Amerikanen gelooft nog steeds dat Trump de messias is, dat Biden zijn verkiezingszege heeft gestolen en andere buitensporige onwaarheden die ik nooit had zien aankomen.’ ‘Mondiaal is de tendens al even verontrustend, met de opmars van China en van een Rusland dat met militaire agressie territorium probeert te winnen. Dit soort imperiaal gedrag hadden we naar het verleden verbannen, dacht ik. Helaas is dat overduidelijk niet de wereld waarin we nu leven.’ Francis Fukuyama (1952) kan nog geen foto van zijn kleinkinderen op Instagram plaatsen zonder dat een grappenmaker hem toebijt: ‘Aha, dus toch niet het einde van de geschiedenis, hè?’ De Stanford-hoogleraar kan er wel om lachen. In zijn meer besproken dan gelezen opstel The End of History? (1989), dat hij later uitwerkte tot boek, betoogde Fukuyama in ronkende stijl en met kwinkslagen naar de filosofen Hegel en Marx dat de val van het communisme en ‘de onbeschaamde zege’ van het liberalisme het einde van de geschiedenis markeerden. De principes van de liberale democratie konden namelijk niet verbeterd worden, schreef Fukuyama. Natuurlijk zouden er nog steeds oorlogen, paleisrevoluties en andere gebeurtenissen plaatsvinden, en allicht zouden landen hier en daar afglijden naar theocratieën of militaire dictaturen. Ideologisch gezien was de mens echter uitgeëvolueerd: een gelijkwaardig alternatief voor de liberale democratie bestond niet. ‘Het begin van kletskoek’, kopte Time Magazine. ‘Vijftien minuten’, langer zou Fukuyama’s faam niet duren, voorspelde socioloog Ralf Dahrendorf. Hoe kon Fukuyama victorie kraaien, schreef filosoof Jacques Derrida, terwijl ‘geweld, ongelijkheid, uitsluiting en hongersnood in de geschiedenis van de aarde nog nooit zoveel mensen hadden beroerd’? Journalist Christopher Hitchens noemde Fukuyama een ‘Pangloss’, naar de aartsoptimist uit Voltaires Candide, die te midden van slachtpartijen, verkrachtingen en een syfilisaanval blijft geloven dat hij in de beste van alle mogelijke werelden leeft. ‘Mijn punt is nooit geweest dat de liberale democratie vanaf nu aan een onstuitbare opmars door de wereld zou beginnen. Mijn punt was dat er vooruitgang is in de geschiedenis. Die verloopt niet lineair: soms zijn er enorme tegenslagen, zoals in de jaren dertig en veertig. De idealen overleefden echter, en na 1945 heeft Europa zich heruitgevonden op liberalere grondslag.’ ‘Wat ik bedoelde met geschiedenis, kun je ook samenvatten als modernisering. En het is onbetwistbaar dat er zoiets als modernisering bestaat. Honderd jaar geleden leefde men in Oost-Azië grotendeels in armoede. Nu kennen Japan, Korea en meer en meer ook China een zeer hoge levensstandaard, lage kindersterfte en lange levensduren. Er is dus enorme materiële vooruitgang.’ ‘Ik zie ook morele vooruitgang. Honderd jaar geleden geloofden de meeste Europeanen dat ze het recht hadden over niet-Europeanen te heersen. Bijna elke staat, Nederland incluis, had een overzees rijk zonder democratisch bestuur. Nu gelooft buiten Rusland niemand meer in een inherent recht op het veroveren en tiranniseren van andere samenlevingen.’ ‘Die is evenzeer een achterhoedegevecht van Poetin. Hij is nostalgisch naar de 19de eeuw, toen grote machten nog bufferstaten konden eisen en invloedszones hadden om te overheersen. Telkens wanneer er een massademonstratie is tegen een autoritair regime, zoals de Oekraïense Maidan-revolutie in 2014, moet het wel een CIA-operatie zijn, denkt Poetin, want hij gelooft niet in de keuzevrijheid van gewone mensen. De oorlog is daar een voorbeeld van. Poetin heeft heimwee naar een wereld die niet meer bestaat.’ ‘Twintig jaar geleden schreef ik over de gevolgen van de informatierevolutie en biotechnologie. Destijds zag ik in klonen en biotech de grootste bedreiging voor liberale democratieën. Wat nog steeds kan uitkomen, gezien het feit dat het met genetische modificatie nu mogelijk is ons dna te redigeren, en te bepalen welk erfelijk materiaal we doorgeven aan onze kinderen.’ De informatierevolutie heeft politiek gezien het rampzaligst uitgepakt, vindt Fukuyama nu. Internet en sociale media hebben alle poortwachters ondermijnd die de kwaliteit van informatie bewaakten, zoals wetenschappers en media. Samenzweringstheorieën zijn er altijd al geweest, maar dankzij het internet hebben ze nu een oneindige hoeveelheid kanalen om voort te woekeren. En in plaats van goede van slechte informatie te scheiden, schotelen de algoritmes van Facebook en andere sociale media hun gebruikers vooral nieuws voor dat aansluit bij hun al bestaande overtuigingen, want dit levert de meeste kliks op. ‘Desinformatie is meer dan ooit een wapen, wat het samenlevingen moeilijker maakt om consensus te bereiken over belangrijke kwesties. Dit is een veel grotere uitdaging gebleken voor liberale democratieën dan ik me vóór het tijdperk van Facebook en Twitter realiseerde.’ ‘Ik denk dat Orwells voorspellingen aan het uitkomen zijn. Surveillancetechnologie maakt een nieuw soort dictatuur mogelijk. China kan zijn bevolking in de gaten houden op een manier waarvan de Sovjet-Unie slechts kon dromen. Dat is een reële bedreiging voor onze toekomst.’ ‘Chinees autoritarisme is de meest serieuze rivaal voor liberale democratieën. Toch ben ik niet zeker dat andere landen China kunnen kopiëren, zoals eerder bij het marxistisch-leninisme wel kon. Het Chinese systeem is afhankelijk van enkele typisch Chinese kenmerken, zoals een machtige bureaucratie en een meritocratie van goed opgeleide ambtenaren, wat al millennia in de Chinese cultuur zit ingebakken. Dat exporteer je niet zo makkelijk.’ ‘Veel jonge Amerikanen vinden sociale rechtvaardigheid zo belangrijk dat ze bereid zijn principes als vrijheid van meningsuiting terzijde te schuiven. Ze hebben een diversiteitsprobleem – niet met diversiteit van etniciteit, geslacht of seksuele voorkeur, maar van meningen. Ze vinden dat sommige meningen gelijk staan aan geweld, en dat je, louter door ze uit te spreken, een gewelddaad begaat. Ik vind dat onzin.’ ‘Inderdaad. De geschiedenis van politieke correctheid gaat terug tot Michel Foucault en tot de traditie in het Franse postmoderne denken om taal als spiegel van machtsverhoudingen te zien. Daar zit veel waars in: woorden kunnen inderdaad wapens zijn om mensen te onderwerpen. Tegelijkertijd is dit verworden tot dogma, alsof alle woorden de overheersing door elites weerspiegelen. Woorden zijn gewoon woorden, terwijl daden vaak veel gevaarlijker zijn.’ ‘Identiteitspolitiek is liberaal wanneer ze buitengesloten en onderdrukte mensen mobiliseert in een strijd om gelijke rechten. Dat was ook waar het Martin Luther King en de burgerrechtenbeweging om te doen was. Tegenwoordig slaat het echter vaak door naar het idee dat de ene identiteitsgroep fundamenteel anders is dan de andere, en dat er daardoor zo’n kloof gaapt tussen onze geleefde ervaringen dat communicatie onmogelijk is, omdat we elkaar nooit werkelijk zullen kunnen begrijpen.’ ‘Bij de extremere varianten van identiteitspolitiek hoor je bijvoorbeeld dat het er niet echt toe doet wat witte mensen denken – zij spreken vanuit zo’n bevoorrechte positie dat hun gezichtspunt minder waard is dan dat van anderen. Zelf heb ik meegedaan aan paneldiscussies waarin ik, als Amerikaan met Japanse wortels, te horen kreeg dat ik een ‘erewitte’ ben, een begunstigde van wit privilege, want als je je ‘wit’ gedraagt, laten witte mensen je toe als lid van hun groep. Ik vind dat dwaas. Op die manier scheer je de vele culturele tradities in de VS over dezelfde zwart-witte kam. Bovendien ondergraaft dit denken het universalisme van liberale samenlevingen – het idee dat we allemaal individuen zijn, met dezelfde rechten en waardigheid.’ ‘Er is geen twijfel mogelijk dat de rechtse dreiging het acuutst is. Er zijn legio Republikeinse politici die in 2024 niet zullen aarzelen om de uitslag van de presidentsverkiezingen ongedaan te maken als ze ermee denken weg te kunnen komen. De dreiging van links is cultureel en doet zich vooral op lange termijn voelen, terwijl rechtse illiberalen er niet voor terugdeinzen de macht van de staat in te zetten. Dit maakt ze veel gevaarlijker.’ ‘Dat kan zeker, ook omdat de Democraten momenteel niet uitblinken in het bieden van een goed alternatief voor Republikeinse kiezers. Dus is het niet uitgesloten dat de Republikeinen op legitieme wijze winnen. Als Trump dan de leiding over de partij heeft, kunnen de gevolgen rampzalig zijn. In een tweede termijn zal hij alles doen om onze instituties te ondermijnen. Dat is mijn grootste zorg: of de Amerikaanse democratie zal overleven. Als dat lukt, en als de oorlog enigszins in het voordeel van Oekraïne eindigt, zal het de erosie van de liberale democratie misschien een halt kunnen toeroepen, en een nieuwe bloei inluiden.’||https://www.volkskrant.nl/nieuws-achtergrond/filosoof-francis-fukuyama-mensen-leven-meer-en-meer-in-een-fantasiewereld~b01e7c1c/
2022-07-09||Vakantiegangers kiezen vaker voor de trein, ook als ze naar Zuid-Europa gaan||In een kort sportbroekje staat Rijk (12) naast zijn kale opa Arie (83) en zijn modern geknipte grijze oma Geertje (82) op perron 15. Klaar om te vertrekken naar Parijs. Het drietal staat op Amsterdam Centraal, omdat Rijk afscheid heeft genomen van de basisschool. ‘Het is traditie in onze familie om met de kleinkinderen op reis te gaan als ze naar de middelbare school gaan’, zegt Arie Kwak. En volgens goed gebruik reizen ze ook dit keer, met hun zesde en jongste kleinkind, per trein. De familie Kwak reist deze zomer niet als enige met de trein naar haar vakantiebestemming. De kaartverkoop voor internationale treinreizen was in mei voor het eerst hoger dan voor de corona-uitbraak, meldde de NS vrijdag. De toename zette in juni door: 372 duizend verkochte internationale tickets, tegen 345 duizend in juni 2019. De populairste bestemmingen zijn nog steeds Antwerpen, Brussel en Parijs, die vanwege een goede verbinding snel te bereiken zijn. Maar ook voor reizen naar Wenen, Zürich en Milaan kiezen mensen vaker voor de trein. De redenen voor de toegenomen populariteit zijn volgens de NS uiteenlopend: de weggevallen reisbeperkingen door corona, de toegenomen aandacht voor duurzaamheid en de drukte op Schiphol. De familie Beuving koos vooral vanwege het comfort voor de trein. Veertien man/vrouw sterk wachten ze op de trein naar Parijs om van daaruit naar Disneyland te gaan. De vrouwen en meisjes van de familie zijn herkenbaar aan hun haar: allemaal dragen ze twee vlechten. Volgens de oudste van het stel, opa Beuving, is reizen met de trein ‘veel relaxter’. ‘Anders moeten we met vier auto’s achter elkaar naar Parijs rijden.’ Zijn 12-jarige kleindochter Jennifer is het met hem eens: ‘Nu kan ik steeds heen en weer lopen.’ Maar het is niet alleen comfort dat reizigers de laatste maanden ertoe brengt voor de trein te kiezen. Vliegveld Schiphol annuleert zoveel vluchten dat passagiers ook noodgedwongen bij het vervoer per spoor uitkomen, zegt een medewerkster van de NS. ‘Ze krijgen het geld van hun geannuleerde vlucht wel terug, maar ze moeten toch naar huis of willen op vakantie.’ Bij gebrek aan een vlucht naar Salzburg reist Inge Fernhout (50) vrijdag met trein naar Oostenrijk. Ze staat, gehuld in een lange oranje jurk, met haar blauwe reiskoffer op het perron te wachten op de ICE-trein die haar in een kleine vier uur naar Frankfurt brengt. Vanuit daar reist ze verder. Ze doet er in totaal dertien uur over. Twee dagen later gaat ze weer terug. ‘Ik zie er een beetje tegen op, maar ik heb drie romans en een stapel tijdschriften bij me, dus ik vermaak me wel.’ De zusjes Julia (22) en Louisa (24) Kloppenburg staan beiden op het punt om een maand met de trein door Europa te reizen, maar ze gaan allebei een andere kant op. Julia naar Berlijn en Louisa naar Bern. ‘Maar misschien zien we elkaar onderweg nog wel, hoor’, zegt Julia. Beide zusjes kochten tijdens een actie van Interrail een goedkope treinpas waarmee ze een maand onbeperkt kunnen reizen. ‘Dit scheelt een hoop gezeur bij Schiphol, ik denk dat we zelfs sneller zijn, omdat we niet hoeven in te checken’, zegt Louisa. Bij de NS International-balie op Amsterdam Centraal staat vrijdag een rij van ongeveer twintig reizigers voor de loketten. De drukte is inmiddels normaal. ‘De laatste tijd staan hier bijna iedere dag twintig tot dertig mensen te wachten’, zegt de medewerkster. Het valt de NS op dat passagiers bereid zijn ook voor steeds langere reizen, richting Italië en Spanje, voor de trein te kiezen. Wat daarbij helpt, zijn de extra nachttreinen die sinds enige tijd rijden naar Wenen en Zürich. De met zijn opa en oma reizende Rijk heeft al zin in het avondeten dat vanavond op hem wacht in Parijs. ‘Ik wil escargots eten’, zegt hij, verlekkerd aan slakken denkend. ‘Hij krijgt gewoon pasta, hoor’, zegt zijn oma Geertje Kwak. Daar begrijpt Rijk niets van. ‘We gaan toch niet naar Italië, oma.’ Als de trein naar Parijs arriveert, stappen Rijk en zijn grootouders in. ‘Ik ben blij dat ze met de trein gaan’, zegt zijn moeder Berteke Hageman-Kwak. ‘Dat is veel duurzamer. Ik wil zelf eigenlijk helemaal nooit meer vliegen, al leidt dat nog tot discussie binnen ons gezin.’ Ze blijft ‘met een brok in haar keel’ achter op het perron. ‘Het is toch wel een hele mijlpaal.’ Snel maakt ze met haar telefoon nog een foto van haar zoon. Als de trein begint te rijden, rent ze nog een stukje mee en werpt ze hun een handkusje toe. Ook dat is de charme van reizen met de trein.||https://www.volkskrant.nl/nieuws-achtergrond/vakantiegangers-kiezen-vaker-voor-de-trein-ook-als-ze-naar-zuid-europa-gaan~b3380934/
2022-07-09||Topscorer Vivianne Miedema: ‘Doelpunten maken boeit me niet zo’||Vivianne Miedema kan zich nog goed herinneren dat alle jongens moesten huilen. Toen ze 13 en 14 jaar oud was, speelde ze twee jaar bij VV de Weide uit haar geboorteplaats Hoogeveen, in een ploeg met verder alleen maar jongens. Een keer moesten ze tegen FC Groningen, tegen een team met een paar knapen die later prof zijn geworden. Maar VV de Weide won met 7-5. Miedema scoorde vijf keer en gaf twee assists. ‘De keeper en de twee centrale verdedigers waren helemaal kapot’, zegt ze erover op de website van haar club Arsenal. ‘Ze hadden het enige meisje op het veld vijf goals laten scoren. Dat was een goed gevoel.’ Ze kan het zich allemaal nog voor de geest halen, op een cruciaal element na: ‘Van de goals die ik scoorde, herinner ik me niks meer.’ Honderden doelpunten zijn er sindsdien bijgekomen. Van VV de Weide ging ze naar de vrouwen van Heerenveen. Ze was pas 15, maar in drie jaar op het hoogste Nederlandse niveau maakte ze 83 doelpunten, in 74 wedstrijden. Bij haar huidige club Arsenal, waar ze sinds 2017 speelt, schiet ze het ene na het andere record aan flarden. Met 74 doelpunten is ze topscorer aller tijden in de Women’s Super League. In totaal scoorde ze in vijf seizoenen 114 doelpunten voor de Londense club. Een keer maakte ze er zes in een wedstrijd, wat ze onlangs herhaalde toen Nederland tegen Cyprus speelde. Voor Oranje zit ze intussen op 94 goals, in 111 interlands. Ze is pas 25 jaar. De magische grens van honderd lonkt, misschien al wel op dit EK, waar – opnieuw – veel van haar wordt verwacht. Voor het toernooi in haar tweede thuisland – ‘op dit moment eigenlijk mijn eerste’ – wordt ze genoemd in alle lijstjes van potentiële topschutters. En nu Nederland in de voorbereiding niet lekker draait, is zij het houvast en klinkt het mantra: ja, maar Miedema scoort altijd. Het enige probleem: doelpunten maken boeit Miedema eigenlijk niet zo. Het lijstje met records mag dan indrukwekkend zijn, misschien nog wel langer is het aantal uitspraken waarin ze die prestatie relativeert. ‘Ja, ik maak doelpunten. Niks bijzonders eigenlijk.’ (AD, 2016) ‘Ik denk dat ik eigenlijk helemaal niet zo geïnteresseerd ben in goals scoren.’ (The Telegraph, 2019) ‘Misschien is het gek om te zeggen… maar dat ik honderd goals voor Arsenal heb gemaakt, betekent niet zoveel voor me als het waarschijnlijk zou moeten doen.’ (Arsenal.com, 2021) Miedema is topscorer, bijna tegen wil en dank. Ze vindt doelpunten maken leuk hoor, zegt ze, maar het is zeker niet zo als bij ‘echte spitsen’ die er nooit genoeg van kunnen krijgen. Zij heeft een gemiddelde waar die types stikjaloers op zijn, maar haalt er laconiek haar schouders over op. Het is niet omdat ze blasé is, een arrogant type is ze niet. De Drentse wordt wel geregeld omschreven als nukkig en stug, zoals wel vaker gebeurt als iemand uit het noorden komt en niet zo extravert is. Het weerhoudt haar er niet van zorgzaam te zijn voor haar teamgenoten, zeker als ze jong en nieuw zijn, en ze is juist wars van vedetteneigingen. Wel laat ze vaak zien dat ze eigenzinnig is, niet bang om tegen de stroom in te gaan. Als iedereen denkt dat ze naar Barcelona gaat, verlengt ze gewoon haar contract bij Arsenal, zoals ze onlangs deed. Bij andere clubs is de kans op succes misschien groter, maar als het in London lukt, betekent dat meer voor haar. Arsenal vindt ze classy. Zeker als de druk wordt opgevoerd, kan ze de hakken in het zand zetten. Hoe meer er over wordt begonnen, hoe meer behoefte ze lijkt te hebben om terug te duwen. Ze mag dan vaak raak schieten, dat betekent toch niet dat ze een doelpuntenmaker is? Voor ze bekend werd, speelde Miedema ook niet als spits. Ze kwam op de plek terecht zoals veel keepers in het doel worden gerommeld: omdat er niemand anders was, bij haar club en het Nederlands elftal. Omdat het daarna niet onaardig ging, bleef ze er ook maar staan, zonder echt van de spitspositie te gaan houden. ‘Ik ben geen 9’, zei ze eerder dit jaar nog tegen OneFootball. ‘Ik ben iets anders.’ Vroeger speelde ze altijd als nummer 10, als spelbepaler. Daar speelde haar vader ook, en haar opa. Ze komt uit een echte voetbalfamilie. Haar jongere broer Lars rook aan het profvoetbal en speelt nu op hoog amateurniveau. Met hem bracht ze hele dagen door op het veldje voor hun huis in Hoogeveen. Als 10 scoorde ze ook nog wel, vaak ook, maar het was meer een leuke bijkomstigheid. Als spits staat ze vaak met haar rug naar het doel, terwijl ze het juist het allerleukst vindt om de bal te hebben en het veld en haar medespelers voor zich te zien. Anderen aan goals helpen, daar wordt ze pas blij van. Ook als spits zoekt ze nog steeds zoveel mogelijk die vrijheid. Toen haar in 2019 werd voorgelegd dat ze in haar hoofd nog altijd een 10 is, antwoordde ze lachend en veelbetekend: ‘Ik ben een groot voetbalfan.’ (Arseblog.news) Het heeft ook te maken met de spanning. Hoe ouder ze wordt, hoe openhartiger ze vertelt dat ze soms moeite heeft met de druk. Ook als het over doelpunten gaat, valt de term geregeld. ‘Als spits word je afgerekend op doelpunten en als je niet scoort, ben je niet goed. (…) Door de druk raakte ik ook een stukje plezier kwijt.’ (De Telegraaf, 2019) ‘We kunnen wel altijd alle druk bij mij neerleggen, maar volgens mij hebben we meer spelers die een doelpunt kunnen maken.’ (Na Nederland-Tsjechië (1-1), september 2021) Maar ook: ‘Ik heb die druk juist nodig. Ben spits, moet scoren. (...) Prima. Mijn karakter zit mee. Ik maak me totaal niet druk.’ (AD, voor het WK 2015) Voor het WK in 2015 klonk ze nog stoer, maar eenmaal in Canada bezweek ze bijna. Het was toen al duidelijk dat ze het moeilijk had. Tegen de BBC zei ze in het voorjaar dat ze zelfs had overwogen te stoppen. ‘Ik kon niet met de druk omgaan, vond niet voetbal niet leuk en zei tegen mijn moeder: ik ben er klaar mee.’ Ze ging wel door, maar de mentale worstelingen bleven. In het blad Helden vertelde ze onlangs dat ze na het gewonnen EK in 2017 last kreeg van paniekaanvallen. ‘Op het voetbalveld, als ik thuiszat, waar dan ook.’ Na lang aarzelen stapte ze naar een psycholoog. Nu gaat het beter. De druk en de paniekaanvallen zijn niet weg, maar ze kan er wel beter mee omgaan. Al is ze nog steeds geen fan van de metro in Londen, de stad waar ze woont met haar partner Lisa Evans, oud-teamgenoot en nu voetbalster bij West Ham United. ‘Maar wat wil je, ik kom uit Hoogeveen, ik had nog nooit in een bus gezeten, nu moet ik in de underground…’ Ze brengt het bewust allemaal naar buiten, omdat ze anderen wil helpen. Van nature staat ze niet graag in het middelpunt van de belangstelling, maar ze weet dat ze een voorbeeld is, vooral voor jonge vrouwen. En als ze iets wil achterlaten, is het dit: wat je ook doet, wees gewoon jezelf en accepteer wie je bent. Bij Arsenal kan ze dat inmiddels zelf ook zijn. Buiten het veld is ze opener geworden, zegt ze. Haar teamgenoten zien dat ze niet zo nors is als ze overkomt. En ook als voetballer kan ze nu nog meer haar ei kwijt, want sinds de winterstop speelt ze bij haar club op haar favoriete positie, als nummer 10, achter de nieuwe aankoop, de Zweedse spits Stina Blackstenius, die ze zaterdag op het EK tegen zal komen. Bij Nederland is dat haar tot nu toe niet gegund. Er zijn inmiddels wel andere spitsen, maar die zijn jong of onervaren, minder goed ook nog dan Miedema. ‘Er is niemand die haar kan vervangen als ze niet speelt bij Nederland’, zei Ian Wright tegen de BBC. De oud-Arsenalaanvaller volgt het vrouwenvoetbal nauwgezet en is een van haar grootste fans. ‘Ze is de beste nummer 9 van de wereld en tegelijktertijd de beste nummer 10.’ Maar op die laatste positie heeft bondscoach Mark Parsons ook de beschikking over Daniëlle van de Donk, die dit jaar lang geblesseerd was, en ook tot de wereldtop behoort. ‘Ik heb er best wel veel over gesproken natuurlijk met de bondscoach’, zegt Miedema. ‘Ik kan in principe op beide posities uit de voeten. Ik ben flexibel en uiteindelijk mag hij die keuze gaan maken.’ Ze doet haar job. Ze is heus niet te beroerd om goals te maken. Al blijft ze haar best doen om zichzelf wat te ontlasten. Na de wedstrijd tegen Tsjechië in september wees ze er een tikkeltje narrig op dat anderen ook konden scoren. Sindsdien speelde Nederland dertien wedstrijden. Ze maakte er zelf negen, waarvan zes tegen Cyprus, maar haar teamgenoten schoten er 28 in. ‘Dat werd een keer tijd, hè’, zegt ze lachend. Ze zal de eerste zijn die juicht als ze ermee doorgaan. ‘We hebben heel veel andere meiden die gewoon een bal in het doel kunnen trappen, ik hoop dat ze dat deze zomer ook weer laten zien.’||https://www.volkskrant.nl/sport/topscorer-vivianne-miedema-doelpunten-maken-boeit-me-niet-zo~b44609ee/
2022-07-09||Vliegveldchaos buiten de landsgrenzen: van ‘Chaos und kein Ende’ tot luchtvaartceo’s die zelf met oplossingen moeten komen ||Terwijl tienduizenden Fransen vanaf een Parijs vliegveld afgelopen vrijdag naar hun vakantiebestemming vlogen, bleven hun koffers en tassen achter in Frankrijk. Zeventienduizend stuks bagage kwamen niet verder dan Roissy-Charles de Gaulle, ’s lands voornaamste vliegveld. De gedupeerde reizigers hadden nog relatief geluk gehad: diezelfde dag werd een op de zes vluchten geheel geannuleerd om veiligheidsredenen. De chaos op het vliegveld is het gevolg van een combinatie van stakingen en chronische personeelstekorten over de hele linie, van douaniers tot bagage-afhandelaars. Behalve Roissy werden ook het Parijse vliegveld Orly en luchthavens in Rennes, Bordeaux en Marseille door stakingen getroffen. Overal vraagt het personeel om salarisverhoging en betere arbeidsvoorwaarden. Tegelijkertijd zouden alleen al op de Parijse vliegvelden meer dan vierduizend posten vacant zijn. ‘Deze ontregeling doet het ergste vrezen voor vakanties en reizen van Fransen’, waarschuwden reisorganisaties in een brief aan premier Élisabeth Borne. Ze zeggen uitputting bij het personeel te vrezen. Voor komend weekeinde waren opnieuw vakbondsacties aangekondigd op de Parijse luchthavens en werden weer grote verstoringen voorspeld. Maar donderdag bereikte de brandweer een akkoord met de directie over nieuwe arbeidsvoorwaarden, en vrijdag trok het overige luchthavenpersoneel op de valreep eveneens de stakingsoproep in na toegezegde salarisverhogingen. In Bordeaux zetten de vakbonden het komende weekeinde wel hun acties voort, waardoor op vrijdag al 40 procent van de vluchten werd geannuleerd. De onvrede raakt aan een bredere discussie over forse inflatie en stijgende kosten van levensonderhoud, die veel Fransen bezighoudt. Premier Borne verklaarde deze week de koopkracht tot uitdaging nummer één van het parlement en de regering. Eline Huisman Wie denkt de chaos op Schiphol te vermijden door lekker vanuit België te vliegen, moet goed opletten of zijn vakantie niet alsnog in de drukte vastloopt. De problemen daar zijn minder erg dan in Nederland, maar ook luchthaven Zaventem maakt zich klaar voor een woelige zomer. Het verhaal klinkt ondertussen bekend: er is te weinig personeel, waardoor de wachtrijen op allerlei plaatsen (veiligheidscontrole, douane, bagage) langer kunnen zijn, maar die het leven vooral voor dat personeel zelf onmogelijk maken: ze draaien absurd lange dagen en krijgen onmogelijke roosters. De pijn zit vooral bij de luchtvaartmaatschappijen. Een piloot van Brussels Airlines klaagde bij de VRT dat een computersysteem ‘de meest efficiënte planning’ maakt, en mensen daardoor tot 60 uur per week aan de slag moesten. ‘De enige oplossing is dan zelf af te bellen, omdat je te moe bent.’ Dit heeft al tot stakingen geleid, waardoor in totaal negenhonderd vluchten niet door konden gaan. Deze week was er opnieuw overleg tussen de vakbonden en Brussels Airlines. De luchtvaartmaatschappij heeft aangekondigd wel iets aan die werkdruk te willen doen en wil deze zomer daarom in totaal 675 vluchten schrappen. Volgens de directie is het ‘commercieel onmogelijk’ om nog meer annuleringen door te voeren. De vakbonden beloofden hierop de komende weken geen actie meer te voeren: ze kijken even aan wat het effect is op hun werkschema. Sacha Kester Ook de Duitse luchtvaartindustrie is in de greep van de chaos. In de krantenkoppen is die de afgelopen weken gepromoveerd van ‘Flugchaos’ eind juni naar ‘Chaos und kein Ende’ begin juli. Meer dan drieduizend Lufthansa-vluchten zijn afgelast, tienduizenden passagiers zijn getroffen, personeel dreigt de handdoek in de ring te gooien. In Berlijn klaagden zakelijk reizigers over urenlange vertragingen bij vertrek uit de hoofdstad of over noodgedwongen treinreizen na een geannuleerde vlucht vanaf overstapluchthaven Frankfurt. De oorzaken bewegen in grofweg dezelfde venijnige cyclus als op Schiphol. Massale personeelstekorten als gevolg van de coronacrisis zorgden voor de eerste ronde problemen in de lente, toen men weer massaal naar Mallorca of Ibiza ging vliegen. Toch al langjarig overbelast en onderbetaald personeel staat daardoor onder nog grotere druk. Vakbonden eisen nu fors meer loon, temeer ter compensatie van de enorme inflatie. Luchtvaartmaatschappijen zeggen dat de financiële middelen beperkt zijn door jaren coronacrisis enerzijds en hoge brandstofprijzen anderzijds. Dus dreigen stakingen deze zomer de luchtvaartindustrie nog verder in de chaos te storten. De problemen concentreren zich op flagcarrier Lufthansa, maar ook EasyJet en Eurowings schrapten vluchten. Reizigers strandden in Frankfurt, Berlijn, Keulen en Düsseldorf. In München vertrokken duizenden passagiers zonder bagage. Pijnlijk punt is ook dat mensen vaak al op het vliegveld waren toen vluchten werden geannuleerd door personeelstekorten bij bagage, beveiliging, of check-inbalies. De regering wil nu Turks bagagepersoneel naar Duitsland halen en werkt daarvoor aan een tijdelijke uitzondering op migratieregels. Desondanks gloort er weinig hoop aan de horizon. ‘We willen graag heel eerlijk zijn’, schreef Lufthansa eind juli aan klanten: ‘De komende weken zal de situatie nauwelijks verbeteren.’ Remco Andersen Op de belangrijkste vliegvelden van Italië – Roma Fiumicino, Milaan Malpensa, Milaan Linate – verliep het voorjaar behoorlijk rustig. Ook nu de zomer begonnen is, worden de luchthavens weliswaar steeds drukker, maar zijn er geen extreem lange wachttijden. Volgens de voorzitter van de Italiaanse luchtvaartautoriteit ENAC is dat te danken aan de royale steunpakketten die de regering tijdens de pandemie aan de sector gaf. Met 800 miljoen euro voor het behoud van personeel, dat ook tijdelijke werkeloosheidsuitkeringen kon aanvragen, hoefden er niet veel ontslagen te vallen en is er nu geen postpandemisch personeelstekort. Op de kleine vliegvelden beginnen de eerste problemen van de zomerpiek wel merkbaar te worden, meldt dagblad La Repubblica. Zo maakte de luchthaven van Florence na corona een groeistuip door, van een kleine veertigduizend reizigers in april naar 210 duizend in juni, die niet pijnloos was en voor lange rijen zorgt. Samen met het vliegveld van Pisa zou Toscane volgens de krant honderdvijftig werknemers tekortkomen. De problemen gaan dus niet helemaal aan de Italiaanse luchthavens voorbij, maar wel grotendeels: zaterdag 2 juli werden er op Rome Fiumicino maar zeven vluchten gecanceld, tegen 49 in Frankfurt, 38 op Heathrow en 32 op Schiphol. Rosa van Gool Vliegvelden in Polen kampen niet met dezelfde chaos als West-Europese luchthavens. Toch laat de vliegveldmalaise zich ook hier voelen. Vanwege de situatie op Schiphol schrapte de Poolse nationale luchtvaartmaatschappij LOT bijvoorbeeld meerdere vluchten in de komende periode. Dit heeft geen hele grote gevolgen: LOT was aanvankelijk van plan driemaal daags tussen Warschau en Amsterdam te vliegen, veel vluchten gaan dan ook gewoon door. Dit weerhield een website voor zakelijk nieuws in Polen er niet van Schiphol als ‘het meeste inefficiënte vliegveld van Europa’ te typeren. Stakingen op West-Europese vliegvelden en bij budgetmaatschappijen als Ryanair zullen meer effect hebben. Die leiden namelijk ook tot geannuleerde vluchten richting Polen en andere Centraal-Europese landen. Het had allemaal veel erger gekund, mochten reizigers daar troost uit putten. Sinds dit voorjaar vechten Poolse luchtverkeersleiders een conflict uit met hun werkgever, het Pools agentschap voor luchtvaartnavigatie. Wegens de financiële verliezen tijdens de coronaperiode moest de broekriem flink worden aangetrokken: luchtverkeersleiders zouden behoorlijk op hun salaris worden gekort. Ook protesteerden ze tegen de te hoge werkdruk. Tot tweemaal toe dreigden ze met een staking, met als doel het luchtverkeer boven Polen volledig plat te leggen. De laatste staking werd aangekondigd voor 11 juli, nadat de werkgever zich niet aan eerdere afspraken leek te houden. Maar de ruzie werd vorige week in der minne geschikt; Poolse luchtverkeersleiders zitten komende maandag gewoon op hun post. Arnout le Clercq ‘Alleen thuis lukt het me om te poepen. Ik zit gevangen, zonder te kunnen poepen.’ De Braziliaanse komiek Abdías Melo liet de kans om viraal te gaan natuurlijk niet lopen, toen een journalist van de Portugese omroep RTP uitgerekend hem zaterdag vroeg naar de chaos op de luchthaven van Lissabon. Hij droeg al dagen dezelfde onderbroek en stonk een uur in de wind, liep Melo (gelukkig niet letterlijk) leeg tegenover de journalist, die hem bedankte voor het ‘zeer beeldende’ plaatje. Waar het Melo nog lukte een grapje van zijn tegenspoed te brouwen, vergaat het lachen veel andere passagiers op de luchthaven van Lissabon, waar al weken de chaos regeert. Alleen al van zaterdag tot en met donderdag werden minstens 224 vluchten van en naar luchthaven Humberto Delgado geschrapt, met duizenden gedupeerde passagiers tot gevolg. Andere vluchten werden uitgevoerd met stevige vertraging. Net als elders ligt de zomerdrukte en het gebrek aan (tijdens de coronacrisis weggestuurde) werknemers aan de basis van de problemen, maar er is meer. Zoals het regeringsplan om de grenspolitie op te heffen en te verdelen over andere korpsen, tot grote woede van de grensbewakers, die besloten tot een staking. Ook de piloten van de nationale luchtvaartmaatschappij TAP staan op voet van oorlog met hun bazen. De piloten weigeren een loonsverlaging van 35 procent te accepteren, hoewel TAP moet bezuinigen als gevolg van de staatssteun die zij tijdens de pandemie kreeg. Dat de luchthaven zwaar verouderd is, helpt niet: al jaren zoekt Portugal zonder succes naar een locatie voor een nieuw vliegveld. Dion Mebius Eén vlucht, afgelopen woensdag, van Texas terug naar New York. Eerst een uur vertraging. Daarna mag het vliegtuig de lucht niet in: te weinig controleurs beschikbaar. Er moet een nieuw toestel aanrukken. Bij aankomst, twee uur te laat, kan het niet open. Grondpersoneel blijkt opgehouden bij een andere gate. De problemen op de vliegvelden zijn voor een reizende correspondent in de VS onmogelijk te missen. Vertragingen, personeelstekort, corona, storm – geen obstakel is de Amerikaanse luchtvaartsector deze zomer bespaard gebleven. Alleen al rond 4 juli, Onafhankelijkheidsheidsdag, werden 1.100 vluchten geannuleerd. Maar wiens schuld is dit? De hele sector wijst intussen naar de ander. Rijksluchtvaartdienst FAA legt de verantwoordelijkheid bij de maatschappijen, zoals United en Delta, die meer vluchten verkopen dan ze in de praktijk kunnen bemannen. Personeel dat tijdens de pandemie vertrok – toen een welkome besparing – zou niet op tijd zijn vervangen om de aanzwellende vraag het hoofd te bieden. De vliegers wijzen terug. Het probleem zou juist liggen bij de vliegvelden, waar een overbelaste infrastructuur hun het werk onmogelijk maakt. De FAA zou onder meer te weinig personeel hebben voor in de verkeerstorens. Transportminister Pete Buttigieg, van wie een gooi naar het presidentschap in 2024 niet wordt uitgesloten, is zich er zelf mee gaan bemoeien. Afgelopen maand trof hij de luchtvaartceo’s in een video-overleg. Zijn boodschap: kijk niet alleen naar ons, maar kom zelf met oplossingen. Zo niet, dan zullen de problemen het land de hele zomer blijven plagen. Van de geplande zomervluchten is inmiddels ongeveer 15 procent preventief geschrapt. Thomas Rueb||https://www.volkskrant.nl/nieuws-achtergrond/vliegveldchaos-buiten-de-landsgrenzen-van-chaos-und-kein-ende-tot-luchtvaartceo-s-die-zelf-met-oplossingen-moeten-komen~b9b74ae8/
2022-07-09||Californië gaat zelf insuline produceren om hoge kosten voor diabetici te drukken||In de video spreekt gouverneur Newsom van duidelijk marktfalen: ‘In Californië weten we dat mensen geen schulden zouden moeten maken om levensreddende medicijnen te krijgen.’ Die uitspraak wordt gestaafd door wetenschappelijk onderzoek. Een recente studie van onderzoekers van de prestigieuze Yale-universiteit laat namelijk zien dat 14 procent van de Amerikanen die insuline nodig hebben een ‘catastrofaal’ deel van het inkomen aan insuline uitgeeft. Het gaat dan om 40 procent van het inkomen dat overblijft na huisvesting en eten. In 2019 concludeerden andere Yale-onderzoekers al dat naar schatting een op de vier diabetici in de VS minder insuline gebruikt dan diegene nodig heeft vanwege de hoge kosten, bijvoorbeeld door een dosis over te slaan of per dosis minder insuline dan voorgeschreven te gebruiken. Volgens Newsom kost insuline veel patiënten nu tussen de 300 en 500 dollar (tussen de 294 en 490 euro) per maand. Yale-onderzoeker Kasia Lipska geeft aan dat de prijs van insuline in de VS de afgelopen tien jaar meer dan verdubbeld is. ‘Dat is geen inflatie, er is veel meer aan de hand’, zegt ze in een persbericht. In Californië wordt de helft van het beschikbare budget ingezet om een goedkope vorm van insuline te produceren, de rest om een productiefaciliteit te beginnen. Het is nog niet bekend wanneer de insuline beschikbaar wordt voor diabetespatiënten en voor welke prijs het medicijn verkocht zal worden. Volgens het federale gezondheidsagentschap CDC lijden 37,3 miljoen Amerikanen - 11,3 procent van de bevolking - aan diabetes. 7 miljoen van hen hebben dagelijks insuline nodig. Nog eens 96 miljoen volwassen Amerikanen hebben prediabetes, een voorfase van diabetes type-2. In Nederland hebben 1,2 miljoen mensen diabetes, aldus het Diabetesfonds.||https://www.volkskrant.nl/nieuws-achtergrond/californie-gaat-zelf-insuline-produceren-om-hoge-kosten-voor-diabetici-te-drukken~b9fd0a8e/
2022-07-09||Live: Politiechef: agent die op tractor schoot maakte verkeerde inschatting||||https://www.volkskrant.nl/nieuws-achtergrond/live-politiechef-agent-die-op-tractor-schoot-maakte-verkeerde-inschatting~b56e618e/
