2022-07-15||Het weer voor zaterdag 16 en zondag 17 juli: eerst normale temperaturen voor juli, na het weekeinde heet||Het weekend verloopt rustig en fraai met veel ruimte voor de zon. De tempera­turen zijn normaal voor half juli: het wordt overdag zo’n 20 graden langs de kust tot maximaal 24 graden in het zuiden. Zondagmiddag kan het in de zuidelijke provincies wel zomers warm worden met 26 of 27 graden. Vanaf maandag komen we ­enkele dagen in een zeer warme luchtsoort uit Frankrijk terecht. Die zuidenwind steekt in de nacht naar maandag al op, waardoor het niet kouder dan 14 tot 17 graden wordt. Maandag overdag komen de temperaturen regionaal uit op tropische waarden van 30 graden aan zee tot lokaal 36 graden in het zuiden en zuidwesten. Daarbij schijnt de zon ongehinderd en het blijft vanzelfsprekend overal droog. Er staat dan een zwakke tot matige wind uit het zuidoosten. Dinsdag wordt waarschijnlijk de warmste dag van de week met lokaal temperaturen om en nabij de 38 graden, opnieuw met de hoogste waarden in het zuiden. Op de stranden en in het noorden zal het bij 30 tot 35 graden iets minder heet zijn. Dinsdagavond en in de nacht naar woensdag kan een onweersbui vallen, waarna het op woensdag geleidelijk afkoelt. Al blijft het ook dan nog steeds zomers warm en in het oosten lokaal zelfs nog tropisch.||https://www.volkskrant.nl/nieuws-achtergrond/het-weer-voor-zaterdag-16-en-zondag-17-juli-eerst-normale-temperaturen-voor-juli-na-het-weekeinde-heet~b3c10f3e/
2022-07-15||De Volkskrant tv-selectie voor zaterdag 16 juli||NPO 2, 19.45 uur Vóór de invoering van de Mammoetwet zag het Nederlandse schoolsysteem er heel anders uit. Na de lagere school ging een enkeling naar het gymnasium, lyceum of hbs, maar het overgrote deel belandde op de ambachtsschool, huishoudschool of mulo. De amateurbeelden in Nederland op film laten deze week zien hoe het leven van de toenmalige scholier eruitzag. Filmopnamen van docenten en ouders tonen de lessen in de klas, maar ook sportdagen, uitstapjes en feesten. Presentator en oud-muloleerling Wim Daniëls haalt herinneringen op met een voormalig klasgenoot. Veronica, 20.00 uur (Oorlog, Francis Ford Coppola, 1979) Je weet nooit welke versie je op tv zult zien van dit meeslepende, met de Gouden Palm bekroonde Vietnam-opus. Wordt het de oorspronkelijke bioscoopeditie, de uitgebreide Redux-versie of de Final Cut uit 2019? Apocalypse Now, het meesterwerk waarvoor regisseur Coppola zijn financiële en geestelijke gezondheid riskeerde, belichaamt de gekte van de oorlog in alle facetten. De opnamen duurden een eeuwigheid; de helikopters van het Filipijnse leger waren soms nodig voor echte gevechten met rebellen, Marlon Brando kon zijn tekst maar niet onthouden, Dennis Hopper was op de set geen minuut bij zinnen en Martin Sheen bezweek bijkans aan een hartaanval. Canvas, 20.10 uur Sinds het einde van de apartheid is de landverdeling in Zuid-Afrika een heet hangijzer. Blanke boerenfamilies die vaak al tien generaties lang gebruikmaken van de grond verzetten zich tegen de roep om onteigening zonder compensatie. Ook is onduidelijk wie er aanspraak mogen maken op het land. In Vranckx vertelt boerenfamilie Hattingh hoezeer ze zich verbonden voelt met de grond. De zwarte boerin Rachel heeft een stuk land weten te bemachtigen, maar zonder middelen om te investeren in een boerderij is het een dagelijkse strijd om te overleven. NPO 1, 22.22 uur Met een heel arsenaal aan instrumenten weet Hans Liberg zijn publiek steeds weer te boeien, te laten lachen en meezingen, terwijl hij terloops nog wat aan muziekonderwijs doet. Ook in Attacca – een term uit de muziek die aangeeft dat twee delen van een muziekstuk aaneen moeten worden gespeeld – geeft hij de zaal nauwelijks kans op adem te komen. Liberg combineert Mozart met salsa, klassiek met carnaval en belandt via vrije associaties bij The Rolling Stones, Schubert, Bach en de Backstreet Boys. Ook zijn grote kunstverzameling komt aan bod. Canvas, 22.55 uur (Drama, Paul McGuigan, 2017) Ze werd vergeleken met Marilyn Monroe, maar de roem van Hollywoodactrice Gloria Grahame bleek vergankelijker. Haar glorietijd lag in de jaren vijftig, al bleef ze werken tot aan haar vroege dood in 1981 (ze werd 57 jaar). Het boek dat haar bijna dertig jaar jongere minnaar Peter Turner over haar schreef, Film Stars Don’t Die in Liverpool, werd onder dezelfde titel verfilmd met Annette Bening en Jamie Bell in de hoofdrollen. Vooral Bening ontroert in dit ouderwetse melodrama door haar sterke spel. NPO 3, 23.19 uur De 15de editie van Concert at Sea liet drie jaar op zich wachten, maar twee weken geleden was het dan zover. Op de Brouwersdam in Zeeland trotseerde het publiek de regen om te kunnen kijken naar optredens van initiatiefnemers Bløf en vertrouwde bands als Kensington, Raccoon en Direct. Een grote trekker was de succesvolle Ierse band The Script, die voor het eerst te zien was op Concert at Sea. Ook voor Songfestival-deelnemer S10 en zangeres Meau was het de eerste keer op de Brouwersdam. Avrotros geeft een impressie van het driedaagse festival. BBC 1, 23.20 uur (Actie, Jon Watts, 2019) De tweede solo-Spider-Man met Tom Holland als Peter Parker, de wat sullige student met spinnenkrachten, past keurig binnen het grote geheel van de Avengers-superheldenfilms, maar vindt er zijn eigen, rustige plek. Ook wel weer eens fijn, een verhaal waarin niemand het heelal doorkruist om buitenaardse schurken te bevechten. Peter pakt gewoon het vliegtuig voor een schoolreis naar Venetië, waar hij klasgenoot MJ (Zendaya) verder hoopt te versieren. Tot ene Mysterio (Jake Gyllenhaal) zich met een soort augmentedrealitydrones opwerpt als held én schurk.||https://www.volkskrant.nl/cultuur-media/de-volkskrant-tv-selectie-voor-zaterdag-16-juli~bd7ff09a/
2022-07-15||De strijd om Boris’ opvolging is begonnen, maar ‘geen van de kandidaten spreekt tot de verbeelding’||‘Het was af en toe merkwaardig. Zo kregen de kandidaten de vraag of ze Johnson nog vertrouwen. Maar iedereen probeert veel afstand van hem te nemen, want niemand wil met Boris worden geassocieerd. Terwijl onder de kandidaten twee zwaargewichten van zijn kabinet zaten: Liz Truss en Rishi Sunak, als ministers van Buitenlandse Zaken en Financiën. De andere kandidaten hadden geen posten of kleine posten. ‘Dat levert een erg vlak debat op, vol algemeenheden. Er is niemand die concreet zegt wat hij of zij gaat doen met het land. ‘Rishi Sunak komt over als de enige die iets van economie begrijpt. Hij benadrukt ook dat hij verstandig met geld kan omgaan als voormalig minister van Financiën. Zo praten de andere kandidaten voortdurend over belastingverlaging. Maar Sunak zegt duidelijk: je kunt niet meer uitgeven dan je binnenkrijgt en het is niet slim om in tijden van inflatie veel geld uit te geven.’ ‘Zijn grote probleem is dat de aanhangers van Johnson, en die zijn er nog veel binnen de partij, hem haten. Hij heeft waarschijnlijk de coup tegen Boris al een half jaar geleden voorbereid, samen met de oude bekende Dominic Cummings. Daardoor wordt hij ook wel als slinks gezien. ‘Wat betreft de andere kandidaten: Liz Truss heeft veel ervaring in de diplomatie, maar haar probleem is dat ze erg graag de nieuwe Thatcher wil zijn. Op een manier dat het een soort parodie wordt. Ik sprak deze week een van de partijleden en die begon over haar bezoek aan Moskou eerder dit jaar, net voor de oorlog begon. Dat deed ze met een berenmuts op, zoals ook Thatcher die droeg in de jaren 80. Maar toen was het echt koud. Ten tijde van het bezoek van Truss was het weer best aangenaam. Ze is dus veel bezig met de pr, maar tegelijkertijd komt ze vrij koud over. En ze heeft op ‘Remain’ gestemd, dat helpt haar ook niet. ‘Penny Mordaunt lijkt nu de favoriet onder de partijleden, maar veel conservatieven vinden haar te woke. Kemi Badenoch is een fris gezicht, maar heeft erg weinig ervaring op het hoogste niveau. Tom Tugendhat is de enige die niet in de regering zit. Hij probeert over te komen als Nick Clegg, die als jonge politicus zich twaalf jaar geleden tegen de gevestigde orde keerde. Maar Tugendhats probleem is dat hij een Remainer is, dan ben je bijna kansloos.’ ‘Ja. De debatleider vroeg vanavond aan het publiek wie politici nog vertrouwden. Niemand stak zijn hand op. Johnson heeft veel schade aangericht door onbetrouwbaar te handelen. Deze kandidaten zullen heel veel moeite moeten doen om dat vertrouwen terug te winnen.’ ‘Het is een duel tussen de oude garde en de nieuwkomers. De oude garde heeft ervaring, maar gediend onder Johnson. De nieuwkomers zijn niet door zijn schaduw aangetast, maar hebben weinig ervaring. Drie jaar geleden was Johnson de duidelijke favoriet bij de leiderschapsverkiezingen. Nu ontbreekt zo’n duidelijke favoriet.’ ‘Ik had vandaag een lekke band, dus ik was net op tijd thuis voor het debat. Mijn buurvrouw kwam net uit het park en wilde een praatje maak. Ik excuseerde mij en zei dat ik moest haasten om het debat te kunnen zien. ‘Jij liever dan ik’, reageerde ze. ‘Het gaat om de volgende premier van het Verenigd Koninkrijk, maar ik denk dat de kijkcijfers vanavond niet heel hoog waren. Er is gewoon geen enkele kandidaat die erg tot de verbeelding spreekt, in positieve of negatieve zin. Ik was vandaag te gast bij een herenclub. Naast mij zat een oudere man die heeft gewerkt als assistent onder Thatcher. Hij zei: ‘toen waren het allemaal zwaargewichten in de politiek, maar als je nu kijkt… Wat een verschil in kaliber.’ Hij was redelijk geschokt daardoor. De stand van zaken is niet best.’||https://www.volkskrant.nl/nieuws-achtergrond/de-strijd-om-boris-opvolging-is-begonnen-maar-geen-van-de-kandidaten-spreekt-tot-de-verbeelding~b9a04ab3/
2022-07-15||Toeslagenouders moeten verder, het kabinet moet verder, het land moet verder||En zo eindigde het eerste halfjaar van het vierde kabinet-Rutte deze week waar het in januari begon: met aanhoudende berichten over de onmacht van de Belastingdienst om schoon schip te maken met de slachtoffers van de Toeslagenaffaire. Vanaf volgende maand werkt de overheid naar verwachting vrijwel alleen nog aan de compensatie van gedupeerden die voorrang krijgen van de rechter. Het directe gevolg is dat ouders die niet naar de rechter stappen nog langer moeten wachten. Wie zich eind 2021 heeft gemeld als gedupeerde, is volgens de jongste planning pas in 2025 of 2026 aan de beurt voor een zogeheten integrale beoordeling. Het zal toeval zijn dat Trouw en RTL Nieuws juist deze week ook weer nieuwe documenten boven water tilden die aantonen hoelang De Belastingdienst de waarheidsvinding heeft tegengewerkt. Al begin 2019 was intern duidelijk dat bij de fraudeonderzoeken onder meer op niet-Nederlandse afkomst werd geselecteerd. De schoorvoetende erkenning daarvan kwam pas ruim een jaar later – ondanks herhaalde vragen vanuit de Tweede Kamer. Een bizar detail is de openbaarmaking van het bestaan van de ‘interdepartementale werkgroep excuses maken’, waarin lang is beraadslaagd over de vraag hoe de overheid door de knieën kon gaan zonder al te grote consequenties voor de overheid zelf. Hoe onthutsend ook: die ontkenningsfase is voorbij. Nu de gehele Tweede Kamer en het kabinet uitdrukkelijk uit zijn op bevredigend schadeherstel voor de gedupeerde ouders en het toch maar niet lukt, is er geen sprake meer van onwil maar van onmacht. De gedupeerde ouders zijn daarvan uiteraard de belangrijkste slachtoffers, maar zo langzamerhand mag het kabinet zelf ook tot de gedupeerden worden gerekend. Elke poging om met een schone lei te beginnen en nieuw politiek elan uit te dragen wordt overschaduwd door het onvermogen om deze affaire af te wikkelen. De affaire is uitgegroeid tot een levende metafoor voor alles wat mis gaat bij de overheid. De Belastingdienst zelf is zo druk met schadeherstel dat er geen ruimte meer is om broodnodige vernieuwingen in het belastingstelsel te kunnen verwerken. Het hele kabinet dreigt intussen onder dezelfde grauwsluier van wantrouwen en scepsis bedekt te raken als Rutte III in zijn laatste jaar, terwijl er zo veel andere problemen om oplossingen wachten. Niemand kan het zich dan ook permitteren hier tot 2026 mee bezig te zijn. Inmiddels is wel duidelijk dat het niet gaat lukken langs de route van de gedetailleerde ‘integrale beoordeling’ van alle dossiers, al is het maar omdat de indirecte en immateriële schade nauwelijks in een dossier te vatten zijn. Het zal globaler moeten. Laat om te beginnen de ouders zelf een inschatting maken van de materiële en immateriële schade, zoals in een eerste proefproject in Utrecht inmiddels gebeurt, controleer in grote lijnen of dat geen onzin is, en schik op een bedrag waarmee iedereen kan leven. Dat kost nog één keer veel geld, en er zal soms te veel worden uitgekeerd, maar die nevenschade is inmiddels te verkiezen boven de sfeer van stagnatie die nu al veel te lang boven deze affaire hangt. De ouders moeten verder, het kabinet moet verder, het land moet verder.||https://www.volkskrant.nl/columns-opinie/toeslagenouders-moeten-verder-het-kabinet-moet-verder-het-land-moet-verder~b8cad48b/
2022-07-15||Ik mis het gevoel dat we ergens naar op weg zijn||Sommige woorden zijn zo uitgekauwd. Of beter gezegd: doorgeslikt, half verteerd en uitgekotst. Wanneer iemand ze vervolgens opnieuw in de mond neemt, voel ik een plaatsvervangende huivering, een beetje zoals wanneer je naar de eetproef van Expeditie Robinson kijkt. En toch zeggen twee van die woorden precies wat ik mis: visie en perspectief. Sommigen bestrijden dat we zonder visie worden geregeerd. Ze vinden het naïef om dat te denken. Aan Mark Rutte wordt dan bijvoorbeeld deze constante toegeschreven: pamper grote bedrijven, zodat de economie als geheel groeit. Laat burgers zo veel mogelijk zelf uitzoeken en wie zich het hardst invecht, profiteert. Misschien heeft hij grofweg wel zo’n wereldbeeld, waarop hij reflexmatig terugvalt. Maar ik denk dat visie meer is, namelijk proberen zo goed en zo kwaad als dat gaat vooruit te kijken. Om iets van een koers te houden en meer te zijn dan speelbal van gebeurtenissen. Hoe onvolwassen het gesprek hierover kan zijn, liet minister van economische Zaken Micky Adriaansens pas zien, toen ze in De Groene Amsterdammer zei: ‘Visie vinden wij bij de VVD nog altijd een spannend woord. Ik ben niet voor een planeconomie, zéker niet.’ Een planeconomie, echt? Je laat een beetje visie toe en je glijdt per ongeluk, hóp, het communisme in? Vooruitkijken is vanzelfsprekend met onzekerheden omgeven en kan alleen in scenario’s. Maar toch. In hetzelfde blad las ik met jaloezie over Denemarken, dat al lang kampioen biologisch boeren is. Het zag aankomen wat onvermijdelijk was en handelde ernaar. In Nederland maken we intussen mee hoe de samenleving uiteen wordt gereten door een probleem dat ons al decennia in het gezicht staart. Was een vleugje visie hier niet handig geweest? Pandemie: werd verwacht. Personeelstekort: verwacht. Overbelaste stroomnet: verwacht. De kwetsbaarheid wanneer je voor gas afhankelijk bent van Poetin: was duidelijk. Het gevaar van een uitgewoond leger: kon geen misverstand over bestaan. En het voelt potsierlijk om klimaat in dit rijtje te zetten, maar daar staat het dan. Natuurlijk, er gebeurt veel onvoorspelbaars. De vorm die een pandemie precies aanneemt? Dat Rusland zo’n grote oorlog zou beginnen? Alleen zieners hadden het ons kunnen vertellen. Maar de situatie waar je nu in bent beland is dat je het achterstallige onderhoud nog moet plegen terwijl je óók onverwachte gevaren het hoofd probeert te bieden. Beleid als een spelletje Tetris: steeds sneller komen blokjes op je af die je een plek probeert te geven, maar je hebt geen idee wat je bouwt en een keer gaat het mis. Wat het met ons doet, nu bijna alle nieuws crisismanagement betreft, wordt best weinig besproken. Terwijl ik denk dat het op z’n minst extra vermoeiend is. Ik heb altijd geloofd dat het voor je geestelijke weerbaarheid helpt om de ernst van omstandigheden onder ogen te zien in plaats van te vluchten in valse hoop. Maar ik merk dat ik daarbij iets anders mis: het gevoel dat we, min of meer samen, ergens naar op weg zijn. Alleen proberen om met zo min mogelijk kleerscheuren de ellende door te komen, motiveert maar beperkt. Van zeggen dat het relatief nog meevalt, krijg je geen energie. Om ergens naartoe te willen, helpt het wel om ontevreden te zijn over waar je vandaan komt. Anders heb je alleen maar zin om terug te gaan. Helaas is de beweging die vooral wil herwinnen wat we hadden, sterk. Begrijpelijk, want een grote groep – 30+ kan zich de tijd herinneren dat er voor altijd verbetering in het verschiet leek te liggen, dat elke generatie het weer beter zou krijgen dan de vorige. Crises waren zogenaamd tijdelijke hindernissen. Je zou er nog sterker uit komen ook. Nu zijn het er wat veel tegelijk en met te open eindes om daarvan overtuigd te zijn. Die belofte van onbegrensdheid kwijt raken, is een fors verlies. Het lijkt me dan ook de kunst voor iedereen op een positie met enige invloed om duidelijk te maken dat het nooit meer precies wordt zoals het was én om, hoe moeilijk ook, tussen al het reageren door weer wat richting te bepalen. Van de week zag ik ChristenUnie-voorman Gert Jan Segers sneren naar ‘de stuurlui aan de wal, die precies weten wat die stuurlui op zee allemaal fout doen’. Veel Nederlanders, politici in het bijzonder, zijn dol op deze uitdrukking. Terwijl het beeld totaal niet past op een land en zijn bestuur. Stónd ik maar lekker aan wal, denk ik vaak. Het hele idee van een samenleving is dat je met z’n allen aan boord van het schip bent en er niet af kunt. Als de stuurlui van dienst dan op de ene zandbank na de andere varen, ja, dan wordt er allicht eens wat geroepen. En uiteindelijk komt er een moment waarop genoeg mensen het een beter idee vinden om het roer aan een ander over te geven. Het is dan fijn als die ander niet alleen belooft ons zo goed mogelijk door stormen te loodsen, maar ook iets kan vertellen over de bestemming die hij in zijn hoofd heeft. Perspectief, kun je dat noemen. Getver. Hier moet ik een paar weken van bijkomen. Hoe kan Nederland beter worden bestuurd? In de Volkskrant-podcast Stuurloos praat Kustaw Bessems met gasten die het niet bij klagen laten, maar ideeën hebben over hoe het wel moet met onze democratie. Hoe zorgen we dat iedereen gehoord wordt? Hoe voorkomen we dat we van schandaal naar schandaal rennen? En hoe krijgen we de beste leiders op de belangrijkste plekken? Klik hier voor alle afleveringen.||https://www.volkskrant.nl/columns-opinie/ik-mis-het-gevoel-dat-we-ergens-naar-op-weg-zijn~b954e779/
2022-07-15||Indiase miljardair zit Bill Gates op de hielen, bajes dreigt voor Indiase ex-miljardair||De afgelopen jaren was India al vertegenwoordigd in de top 10 van ’s werelds rijksten met Mukesh Ambani, de eigenaar van het Indiase telecom-, energie- en textielconglomeraat Reliance Industries. De laatste maanden is Ambani op de miljardairslijstjes echter voorbijgestreefd door zijn rivaal Gautam Adani (1962). Adani dankt zijn fortuin onder meer aan het bezit van India’s grootste particuliere haven, Mundra Port, aan een kolenmijn in het Australische Queensland en aan een hele trits elektriciteitscentrales, luchthavens, zonneparken en talloze andere eigendommen. De aandelen van zijn conglomeraat Adani Group zijn het afgelopen jaar al 70 procent in waarde gestegen. Deze week kwam daar nog eens 5 procent winst bij voor de Adani Group na het nieuws van afgelopen week dat Gautam Adani een bod heeft gedaan op de Indiase spectrumveiling voor 5G, de vijfde generatie in mobiele netwerken. Analisten vermoeden dat Adani een voet tussen de deur probeert te krijgen op de gigantische Indiase telecommarkt, waar zijn grote rivaal Mukesh Ambani een flink deel van zijn rijkdommen aan dankt. Met een geschat vermogen van 107 miljard euro is Gautam Adani in de ranglijst van ’s werelds miljardairs van persbureau Bloomberg de laatste maanden opgestoomd tot plaats vijf. Nummer vier Bill Gates, die zich met 113 miljard euro binnen schootsafstand bevindt, kan zijn borst natmaken. Nog niet zo lang geleden liet de Indiase biermagnaat Vijay Mallya een replica van het Witte Huis bouwen boven op een wolkenkrabber in Bangalore. Mallya (1955) was niet alleen het boegbeeld van United Breweries, India’s grootste bierbrouwer, en United Spirits, India’s grootste maker van sterke drank, hij bezat ook een Formule 1-renstal (Force India), een cricketploeg en een luchtvaartmaatschappij, Kingfisher Airlines. Zijn bijnaam luidde ‘koning van goede tijden’. Die goede tijden zijn wel voorbij voor Mallya. In 2016 ontvluchtte de ex-miljardair India halsoverkop voor Londen. Mallya had meer dan een miljard euro aan schulden overgehouden aan het faillissement van Kingfisher Airlines in 2012. Tandenknarsend zagen zijn schuldeisers, zeventien Indiase overheidsbanken, hoe Mallya doodleuk zo’n 40 miljoen euro schonk aan zijn drie kinderen, terwijl zijn schuldeisers tevergeefs hun hand ophielden. In 2017 veroordeelde een Indiase rechtbank de van fraude en witwassen verdachte Mallya wegens minachting van het hof. Sindsdien verzet hij zich in Londen met hand en tand tegen uitzetting naar zijn vaderland. Afgelopen week kreeg Mallya een nieuwe tegenslag: de hoogste Indiase rechter veroordeelde hem maandag tot vier maanden cel. Het Indiase Hooggerechtshof gebood Mallya om binnen vier weken een bedrag ter waarde van 40 miljoen euro – exact het bedrag dat hij eerder schonk aan zijn kinderen – over te maken, om te voorkomen dat de Indiase autoriteiten zijn bezittingen in beslag nemen. Waaronder zijn nooit helemaal voltooide Witte Huis in de wolken.||https://www.volkskrant.nl/nieuws-achtergrond/indiase-miljardair-zit-bill-gates-op-de-hielen-bajes-dreigt-voor-indiase-ex-miljardair~bbd769b1/
2022-07-15||Mogelijk recordaantal bosbranden in EU dit jaar door tweede Zuid-Europese hittegolf||In grote delen van Europa breekt de temperatuur record na record, met vele bosbranden tot gevolg. Vooral in Zuid-Europa zet de bevolking zich schrap tegen ongekende hitte, het kan in Portugal en Spanje dit weekend zelfs 45 graden worden. Maar zelfs in het Verenigd Koninkrijk wordt dit weekend mogelijk de 40 graden bereikt. Voor Zuid-Europa is dit al de tweede hittegolf dit jaar, ook in mei was het extreem warm. Nu al zijn er dit jaar in de EU ruim 1.700 grote branden geregistreerd, waarbij ruim 340 duizend hectare bos is verwoest. Normaal gesproken zijn er een stuk minder bosbranden, zo’n 400 in deze tijd van het jaar. Het record uit 2017 van 1.864 grote branden komt dichtbij en het bosbrandseizoen is nog lang niet afgelopen. Voor de komende week schat de Europese klimaatdienst Copernicus de kans op brandextreem hoog in grote delen van de EU. Ook in Nederland neemt het risico op bosbranden toe. In Portugal woeden tien grote branden, honderden inwoners hebben hun woning moeten verlaten en 130 burgers raakten gewond, een van hen is overleden. In het zuidwesten van het Franse Bordeaux zijn 10 duizend inwoners en vakantiegangers geëvacueerd. Daar woedt al dagenlang een grote brand, de brandweer denkt het vuur ook dit weekend nog niet onder controle te krijgen. Uit vrees voor nog meer branden nemen veel overheden strenge maatregelen. Portugal verbiedt kampvuren en vuurwerk in het hele land. In verschillende Franse gemeenten ging het traditionele vuurwerk op Quatorze Juillet, de nationale feestdag op 14 juli, niet door.||https://www.volkskrant.nl/nieuws-achtergrond/mogelijk-recordaantal-bosbranden-in-eu-dit-jaar-door-tweede-zuid-europese-hittegolf~b954ac32/
2022-07-15||Hoe kon Ridouan T. vanuit de gevangenis zo lang contact houden met de buitenwereld?||‘We geven hem z’n […] auto’, stuurt ‘putin chapo’ via een versleuteld bericht. Met daarna een foto van een zeer luxueuze auto. De ontvanger reageert instemmend. ‘Hele mooie auto, hou ervan.’ Het is niet zomaar een gesprek. De Nederlandse politie is in het voorjaar van 2021 op een schat aan informatie gestuit door de hack van berichtendienst Sky ECC – een versleutelde chatapplicatie die populair is bij criminelen. Daarin vindt de politie explosieve aanwijzingen voor een al langer bestaand vermoeden: Ridouan T., volgens justitie het hoofd van een omvangrijke criminele organisatie die sinds eind 2019 in de Extra Beveiligde Inrichting (EBI) in Vught opgesloten zit, is in staat om met de buitenwereld te communiceren. Het ontsleutelde bericht is van de zoon van T., die zich volgens justitie onder meer ‘putin chapo’ noemt. De auto is voor een andere zoon. De ontvanger van het bericht is de Italiaanse maffiabaas Raffaele Imperiale. Het gaat over zaken. Geld en transporten. En de auto als cadeau. Dankzij die informatie weet de recherche zeker dat het over familie gaat: een zoon van T. is twee dagen na het bericht jarig. Deze communicatie én waarschuwingen van de Amerikaanse FBI eind 2020 die deze week werden onthuld door NRC vormen het begin van een strafrechtelijk onderzoek. Volgens de FBI krijgt Ridouan T. bij zijn communicatie met zijn zoon hulp van ‘een of meerdere gecompromitteerde gevangenisbewaarders’ maar justitie achtte dat scenario eerder ‘niet aannemelijk’. Er is een ander mogelijke verklaring voor het contact met de buitenwereld: communicatie via een advocaat. Een week nadat de politie de beschikking had gekregen over de ontsleutelde berichten, meldt de vijfde advocaat van T., zijn neef Youssef, zich op 12 maart 2021 om half negen ’s ochtends bij de ingang van de gevangenis in Vught voor een eerste afspraak. Vier maanden later, na de moord op misdaadjournalist Peter R. de Vries in het centrum van Amsterdam, wordt Youssef aangemerkt als verdachte en drie maanden daarna wordt hij gearresteerd. Hij bekent, zo blijkt uit dossierstukken die zijn ingezien door de Volkskrant, dat hij ‘boodschappen vanuit de EBI naar buiten heeft gebracht.’ Hoe kon het gebeuren dat een familielid van T. zijn advocaat werd en hoe bracht hij de boodschappen van T. vanuit de zwaarbeveiligde gevangenis naar buiten? En waarom greep justitie, ondanks alle aanwijzingen en waarschuwingen voor de voortdurende communicatie vanuit de EBI, niet in? Als advocaat Mark Dunsbergen een cliënt in Vught wil spreken, moet hij eerst door een scan. Z’n telefoon, tas en laptop geeft hij af. Die mogen niet naar binnen. Het enige wat is toegestaan, is vertrouwelijke post en een usb-stick van de Orde van Advocaten waar hij niets op kan zetten of af kan halen. De stick is beveiligd met een wachtwoord. Vervolgens loopt hij naar het binnenterrein van de EBI waar opnieuw een scan volgt. Hier moet hij zich een tweede keer legitimeren en z’n ID-kaart achterlaten. Dan gaat een hermetisch gesloten deur open en loopt hij een spreekkamer van enkele vierkante meters binnen met een bureau en een stoel. Op het bureau een laptop van de gevangenis waar hij de usb-stick in kan doen om het dossier te laden. Z’n cliënt wordt vanaf een andere locatie naar de kamer begeleid en neemt daar plaats achter kogelvrijglas van zeker 3 cm dik. Dankzij een metalen strip aan de onderkant van het glas, waarin minuscule gaatjes zijn gemaakt, kunnen ze elkaar verstaan. Dunsbergen: ‘Een soort bunker. Mijn cliënt iets geven, is onmogelijk. Ik kan op geen enkele manier fysiek contact maken.’ Voor Dunsbergen, die een vermeende belangrijke handlanger van T., bijstaat, is het simpel: een advocaat kán geen telefoon de EBI binnensmokkelen. Het is dan ook niet verwonderlijk dat justitie aanwijzingen vindt voor een ander scenario waardoor Ridouan T. berichten naar buiten krijgt: het omkopen of chanteren van een bewaarder. In een dataset met ontsleutelde berichten van berichtendienst EncroChat, voorloper van Sky ECC, leest de politie in de zomer van 2020 berichten van Jaouad F., neef van Ridouan T.. Daarin wordt ‘concreet’ gesproken over de mogelijkheid een bewaarder te corrumperen of anders een imam die op bezoek komt een telefoon te laten overdragen. Vanwege de concrete dreiging onderzoekt justitie deze mogelijkheid maar vindt daarvoor ‘geen enkele bevestiging’. Het wordt ‘redelijkerwijs uitgesloten’. Als ruim een halfjaar later de Belgische en Nederlandse politie de sleutel krijgen om Sky-verkeer te ontsleutelen, komen er nieuwe aanwijzingen. Sky ECC is net als voorganger EncroChat geliefd bij criminelen. Sky-telefoons laten berichten automatisch verdwijnen, bevatten een versleutelde kluis en een app die zich kan voordoen als rekenmachine. De chatdienst van Sky is verstopt op een veilige plek in een telefoon en is zo beschermd tegen malware en spionagesoftware. Gebruikers wisselen regelmatig van ID om het de opsporingsdiensten lastiger te maken. Toch lukt het Belgische en Nederlandse autoriteiten om miljoenen berichten van Sky-gebruikers in handen te krijgen. En vanaf 15 februari 2021 lukt het om die te ontsleutelen en enkele weken ‘live’ mee te kijken. Daardoor ziet de politie de berichten tussen de zoon van Ridouan T. en maffiabaas Imperiale. Die bevestigen de informatie van de FBI dat er crimineel contact is tussen een familielid van T. en Imperiale. Het onderzoeksteam krijgt via Interpol de ID van Imperiale en weet zo het tegenaccount te identificeren. Als zij begin maart 2021 formeel verdachten worden, en de politie nog breder gaat zoeken in de Sky-database, ontdekt de politie dat er al langer pogingen zijn om te communiceren via een advocaat. Dat begint vrijwel direct nadat Ridouan T. eind 2019 in Dubai is gearresteerd en is overgebracht naar de gevangenis in Vught. Rondom de eerste bezoeken van advocaat Inez Weski verzoekt de zoon contact met zijn vader via Weski. Dat gaat niet volgens zijn zin. ‘Advo is vreemd bezig’, stuurt hij naar een familielid. Later dat jaar gaat het contact over een usb-stick. De recherche vermoedt dat Weski op aandringen van de familie van T. een extra usb-stick mee heeft genomen en ziet bewijs in enkele onderschepte berichten. Daarin staan instructies voor het beveiligen van de stick: ‘Je moet nu cijfers intypen en dan groen’. De politie denkt dat de usb-stick door een handlanger vanuit het buitenland aan de zus van T. wordt gegeven, die hem aan Weski geeft. Volgens de politie is het de bedoeling dat Weski de inhoud print en in de gevangenis aan T. laat zien. Een usb-stick fysiek overdragen is onmogelijk, wel mag een advocaat in die tijd nog eigen documenten en gegevensdragers meenemen zonder enige controle. Het is niet bekend of het plan lukt. ‘Uit berichten die volgen […] blijkt dat [zoon] gebrand is op informatie van Weski die hij echter niet van haar loskrijgt’, vermeldt het onderzoeksteam. Het OM zei deze week dat de rol van Weski bij het uitwisselen van informatie niet is bevestigd. Weski zelf ontkent stellig. ‘Het is gewoon niet gebeurd.’ Alsnog ontvangt de zoon in november 2020 een uitgebreide tekst van zijn vader. De zoon stuurt dit via z’n Sky-telefoon door naar Imperiale. Het gaat over geldbedragen, percentages en hoeveelheden. En de politie vindt nóg meer brisante info. Uit ontsleutelde Sky-berichten blijkt dat Ridouan T. in de zomer van 2020 op zoek is naar een nieuwe advocaat. De politie vindt tevens een opmerkelijk bericht van 8 maart 2021 – vier dagen voordat neef Youssef T. zich in Vught meldt als nieuwe advocaat. Een neef van T., Jaouad F., stuurt naar een onbekende persoon: ‘Hermano, heb een fam lid gevraagd, die is adv.’ (Adv. is advocaat, red.) Deze F. is een centraal figuur in de communicatie met T., en wordt er dan al van verdacht een rol te spelen bij het uitwisselen van berichten uit de EBI. Bij al deze contacten en berichten is er één constante: familieleden van T. worden ingezet om met hem te communiceren. Ondanks deze concrete aanwijzingen, vermoedens én waarschuwingen gaat neef Youssef T. aan de slag als advocaat en zal hij, zoals later blijkt, boodschappen van Ridouan T. via zijn iPad doorgeven. Hij bezoekt zijn neef in drie maanden tijd 22 keer voor gesprekken van drie à vier uur. Waarom liet justitie dit gebeuren? Vraag het bij justitie en men zegt dat ‘alles geprobeerd’ is. Het zou formeel onmogelijk zijn geweest Yousssef tegen te houden. Het OM stelt dat een officier van justitie een advocaat de toegang kan weigeren maar dat er ‘hoge wettelijke eisen’ gelden. Als de neef van T. zich in december 2020 officieel meldt, loopt er al een klacht tegen hem in een andere zaak bij de deken in Oost-Nederland. Er zijn aanwijzingen dat zijn telefoon, die niet afgeluisterd mag worden, is gebruikt door een neef die vastzit op verdenking van betrokkenheid bij de moord op advocaat Derk Wiersum. Deze klacht wordt door de EBI gebruikt om Youssef T. de toegang tot de gevangenis te ontzeggen. De EBI mag iemand weigeren als er zorgen zijn over de veiligheid van de inrichting. Als deze klacht bij de deken uiteindelijk in maart 2021 ongegrond wordt verklaard, hebben politie en justitie al nieuwe aanwijzingen. Eerst de FBI-informatie, later de Sky-berichten met het ongenoegen over Weski, de pogingen met de usb-stick, het zoeken naar een nieuwe advocaat én het bericht dat die nieuwe advocaat in de vorm van een familielid is gevonden. Met die informatie gebeurt op dat moment niets. Het wordt ook niet met de deken gedeeld. Volgens het OM is dat omdat de ‘FBI-tip’ betrekking had op corrupte bewaarders en niet op een advocaat. De Sky-berichten zijn volgens het OM pas na afronding van het onderzoek van de deken beschikbaar gekomen. Ook de EBI grijpt niet in, terwijl de mogelijkheden er zijn. Advocaat Mark Dunsbergen heeft er ervaring mee. Een maand geleden had hij het idee dat er ‘op z’n minst werd meegekeken’ toen hij zijn cliënt in de EBI bezocht. Dunsbergen deed daarover zijn beklag bij het OM en de EBI. De EBI reageerde schriftelijk dat er niets was gebeurd, maar dat de instelling wel de bevoegdheid heeft om gesprekken te observeren. Dunsbergen: ‘Ze kunnen meekijken als er een ernstig gevaar van de gedetineerde uitgaat.’ Het OM zegt dat ‘regelmatig’ contact is geweest met de EBI over het risico van ‘ongecontroleerd communiceren’ door T., maar specificeert niet wanneer dat was. Ook heeft het OM de rechtbank naar eigen zeggen ‘meermalen’ gewezen op ‘ongecontroleerd contact’ tussen T. en medeverdachten. Na de arrestatie van Youssef maanden later zegt demissionair minister Sander Dekker (Rechtsbescherming) dat er ‘geen concrete aanwijzingen’ waren dat de advocaat gebruikt zou worden voor communicatie vanuit de EBI. Dekker: ‘Er was alleen het ongemakkelijk gevoel.’ Justitiebronnen bezweren dat opsporingsbelangen geen rol speelden in de overweging om Youssef toe te laten. Een bron zegt dat er intern discussie was bij het Openbaar Ministerie. Sommige officieren van justitie zouden meer hebben willen doen om Youssef tegen te houden. Als vier maanden na de eerste contacten tussen Youssef en T. Peter R. de Vries wordt neergeschoten, komt Youssef in beeld als verdachte. Het vermoeden is dat Ridouan T. via hem in staat is geweest te communiceren met handlangers. Het OM vraagt toestemming Youssef zowel buiten als binnen in de EBI af te mogen luisteren. Later worden er ook beelden gemaakt waarop te zien is hoe T. en Youssef boodschappen doorgeven. De advocaat van T. neemt bij zijn bezoeken een iPad mee die hij telkens terugzet naar fabrieksinstellingen. Elke keer gebruikt hij een nieuw wachtwoord voor de tablet. Met de iPad – die vóór zijn arrestatie nog is toegestaan in de EBI en niet door bewakers wordt gecontroleerd – maakt hij foto’s van geschreven berichten van T. Ook laat hij berichten via zijn iPad zien aan T. De foto’s die Youssef heeft laten zien, verwijdert hij direct. De foto’s van geschreven berichten van T. typt hij later over en verstuurt hij naar handlangers. De notitieblokjes worden zorgvuldig doorgekrast na gebruik. Youssef lijkt zich bewust van zijn rol. ‘Stel dat het ooit uitkomt – staat vast dat er gelekt is, informatie naar buiten is gebracht’, staat in een bericht. De onderschepte berichten gaan onder meer over een gewelddadige aanval op de EBI om T. te bevrijden. Youssef denkt volgens de recherche mee door T. te vertellen dat er twee gewapende beveiligers op het dak staan. T. plant de aanval blijkens de berichten minutieus. Hij wil dat er ‘1.500 liter olie’ op de weg komt zodat het glad wordt, dat er een YouTube-filmpje kan worden bekeken waarop zijn cel kort te zien is, dat hij uit een auto kan springen als de politie achter ze aanzit. Op vrijdag 8 oktober 2021 wordt Youssef T. in de EBI aangehouden. Hij bekent de in het dossier beschreven berichten ‘naar buiten’ te hebben gebracht. Minister Franc Weerwind (Rechtsbescherming) maakte donderdag bekend dat OM, politie en Dienst Justitiële Inrichtingen onderzoek gaan doen naar de feitelijke gang van zaken.||https://www.volkskrant.nl/nieuws-achtergrond/hoe-kon-ridouan-t-vanuit-de-gevangenis-zo-lang-contact-houden-met-de-buitenwereld~b5406f0a/
2022-07-15||Start Vierdaagse onzeker vanwege hitte, bij doorgang geen boerendemonstranten welkom||De temperatuurvoorspellingen voor aanstaande dinsdag lopen uiteen van 34 tot 38 graden. Bovendien is de verwachting dat er weinig wind staat en de luchtvochtigheid hoog is, waardoor het voor de lopers extra warm kan aanvoelen. Het lichaam krijgt dan ook nauwelijks de mogelijkheid om goed af te koelen. Een flinke inspanning kan bij zulke weersomstandigheden leiden tot oververhitting of uitdroging. Zondag krijgt de organisatie van hun eigen meteorologische dienst de meest actuele weersverwachting. Op basis van die voorspelling kijkt de leiding wat voor maatregelen er nodig zijn. Bij eerdere hete edities werd de route ingekort of mochten de lopers langer doen over hun tocht. Ook eerder starten, zodat de wandelaars langer in de relatieve koelte van de ochtend lopen, behoort tot de mogelijkheden. In het uiterste geval wordt de startdag vanwege de hitte afgelast. In totaal hebben ruim 42 duizend wandelaars zich aangemeld voor de Vierdaagse. Zij lopen op de eerste startdag een route door de Betuwe tussen de Waal en de Rijn. Daarbij trekken ze aan het begin van het parcours over de schaduwloze dijk langs de Waal. Op die plek ging het in 2006 mis toen meerdere lopers onwel werden. Twee wandelaars overleden later. Na die rampzalige start werd de Vierdaagse afgelast. Die editie lag de temperatuur met zo'n 32 graden lager dan wat nu voorspeld is voor komende dinsdag. De organisatie heeft al aangekondigd maatregelen te nemen om het ophalen van de startbewijzen door de tienduizenden wandelaars in goede banen te leiden. Normaal gesproken kan dat alleen op maandag, maar omdat ook dan een temperatuur van boven de 30 graden wordt verwacht kan het ook op zondag. Op die manier hoopt de organisatie de drukte enigszins te spreiden en lange rijen te voorkomen. Er is nog veel onzeker over de weermodellen van volgende week, maar het lijkt er vooralsnog op dat het ook woensdag heet wordt. Ook dan is de verwachting dat de temperatuur op rond de 30 graden uitkomt. Het lijkt erop dat de temperatuur de dagen daarop omlaag gaat. De wandelaars van de Vierdaagse lopen verschillende routes van 30, 40 of 50 kilometer. Ze trekken door de omgeving van Nijmegen om uiteindelijk op de vierde dag aan te komen op de Via Gladiola in de Gelderse stad, waar traditiegetrouw een grote menigte de lopers opwacht. De hele week zijn er in Nijmegen de zogenoemde Vierdaagsefeesten, waar jaarlijks zo’n anderhalf miljoen mensen op afkomen. Boerendemonstranten waren ook graag op het evenement afgekomen, maar de organiserende gemeenten hebben besloten dat zij niet welkom zijn. Protesten met honderden trekkers langs de weg, zoals Farmers Defence Force voorstelde voor bij de finish aankomende vrijdag, zijn volgens de burgemeesters ‘ongewenst, onhaalbaar en gevaarlijk’. Gemeenten willen wel in gesprek over kleinschaligere demonstratievormen op andere plekken. Omdat op social media toch berichten rondgaan over boerenprotesten zonder duidelijke organisator, geldt in Nijmegen tijdens de gehele afsluitende vrijdag een noodverordening. Dat besluit is burgemeester Bruls ‘zwaar gevallen’, zegt hij in een persbericht. ‘Dit heb ik nog nooit eerder hoeven doen. Ik vertrouw erop dat iedereen de redelijkheid hiervan inziet.’||https://www.volkskrant.nl/nieuws-achtergrond/start-vierdaagse-onzeker-vanwege-hitte-bij-doorgang-geen-boerendemonstranten-welkom~b7752f0d/
2022-07-15||In Duitsland gonst het van de noodscenario’s: wat als de gaspijpleiding Nord Stream 1 dichtblijft?||Sinds de pijpleiding Nord Stream 1 maandag werd afgesloten, gonst het in Duitsland van de noodscenario’s en prioriteitenlijsten. Komt het gas volgende week weer terug en zo niet, wie is dan als eerste de pineut? De vrijetijdssector? De ­chemische industrie? Blijven we ­onverminderd gas doorvoeren naar buurlanden? Moet de kachel lager? Mogen we straks nog warm douchen? Maar bovenal, in de parken en straten van Berlijn, is er hoopvol vertrouwen: zó erg zal het toch heus niet worden? Weinig Duitsers, zeker jonge Duitsers, kunnen zich nog voorstellen hoe een maatschappij met tekorten eruitziet. Precies daarop moet de regering de samenleving voorbereiden, terwijl ze tegelijkertijd alles in het werk stelt om de crisis af te wenden. Maar het lot van de Duitsers, en van landen die via Duitsland gas ontvangen, ligt niet in handen van de regering in Berlijn. Poetin is wederom aan zet. Nord Stream 1 is niet alleen cruciaal voor Duitsland. Vorig jaar stroomde bijna 60 miljard kubieke meter gas door de pijpleiding, tien maal de totale Nederlandse import van Russisch gas dat jaar. Ruim eenderde van al het (Russische, Noorse, Nederlandse en andere) gas dat Duitsland bereikt, stroomt door naar buurlanden. Op 11 juli ging Nord Stream dicht voor gepland onderhoud tot 21 juli. Maar, zei Economieminister Robert Habeck: ‘Het zou niet ‘superverrassend’ zijn als er ergens een klein onderdeeltje wordt gevonden waardoor men zegt: Nu kunnen we hem niet meer aandoen.’ Het zou niet de eerste keer zijn. In juni reduceerde Gazprom de gasaanvoer door Nord Stream tot 40 procent van het normale volume. Volgens Rusland om technische redenen: een gasturbine die voor onderhoud in Canada was, kon wegens sancties niet terug naar Rusland worden gebracht. Onzin, zei Duitsland; Rusland reduceert het gas om politieke redenen. Inmiddels is de turbine weer onderweg naar Rusland. Duitsland hoopt dat die daar aankomt voor 21 juli. Daarmee is alles mogelijk, zei Habeck eerder: ‘Het kan zijn dat het gas weer terugkomt, ook meer dan (de 40 procent) daarvoor. Het kan ook zijn dat er niks meer komt.’ Alles is mogelijk en Duitsland bereidt zich op alles voor. De Bundesnetzagentur, beheerder van het energienet, heeft zeven scenario’s berekend. Drie daarvan eindigen in gastekorten komende winter. Ook als Nord Stream na 21 juli weer voor 40 procent operationeel wordt, is dat niet genoeg om de Duitse gasreserves voldoende te vullen. Leveringszekerheid kan dan alleen worden gegarandeerd als Duitsland óf minder gas doorvoert naar buurlanden, óf als Duitsers hun consumptie met minimaal 20 procent reduceren. Als Nord Stream dichtblijft, moet het allebei: drastische besparingen in Duitsland én minder gas voor de buren. De regering vraagt Duitsers al maanden om de thermostaat lager te zetten en korter te douchen. Talloze gemeenten, woningcoöperaties en andere instellingen beperken hun energieverbruik. In Keulen staat de straatverlichting lager. In Düsseldorf sloot een reusachtig buitenzwembad. De grootste woningcoöperatie van Duitsland verordonneerde voor 250 duizend met gas verwarmde woningen een (juridisch dubieuze) nachtelijke maximumtemperatuur van 17 graden. Gecorrigeerd voor temperatuur – de maand was uitzonderlijk warm – gebruikten de Duitsers in mei 10,7 procent minder gas dan een jaar eerder. Ongecorrigeerde cijfers voor juni en juli wijzen op 10 tot 12 procent besparing. Conclusie: ze doen hun best, ook voor de buren, maar ze zijn er nog lang niet. Als het Russisch gas niet terugkomt, dan gaat de regering de beperkte voorraad rantsoeneren. Minister Habeck verwierp het idee om de gasdoorvoer naar buurlanden te reduceren eerder als ‘onwettig en absurd.’ Deze week was hij in Praag en Wenen om Duitse solidariteit te betuigen ingeval van tekorten. Dat maakt drastische besparingen in Duitsland des te urgenter. Eerst wordt waarschijnlijk het gasverbruik in vrijetijdsinstellingen beperkt: de temperatuur in zwembaden moet lager, warm water in sportcentra is niet meer vanzelfsprekend. Industriële grootverbruikers kan gas worden ontzegd, mogelijk zelfs van uur tot uur. Ziekenhuizen, scholen, supermarkten, voedselproducenten en het MKB krijgen prioriteit. Een exact stappenplan is er niet, althans niet in het openbaar: de overheid zegt dat ze de rangorde per dag en per regio moet bepalen. Ook huishoudens zijn beschermd, al trok Habeck dat deze week in twijfel. Als tekorten maandenlang aanhouden, zei Habeck, dan kan de industrie niet achteraan blijven staan. Ook van particulieren mag een bijdrage worden verwacht. Bij de gemiddelde Duitser leidt de nakende crisis vooralsnog niet tot grote onrust. Er is geen run op elektrische kachels, geen prijsexplosie bij dieselgeneratoren. De teneur bij de borrel is: we zien wel hoe het loopt. Veel Europeanen zitten als kikkers in langzaam opwarmend water, met interesse starend naar de brander onder de kom in de overtuiging dat het zo heet niet kan worden. Maar dat kan het wel. ‘Het afgelopen decennium hebben meerdere catastrofes Europa bijna uit elkaar gescheurd’, schrijft The Economist. ‘Daaronder de eurocrisis in de vroege jaren ’10 en de migrantencrisis in 2015. De energiecrisis in de winter van 2022 zou zich bij dat rijtje kunnen voegen. De eenheid van het continent wordt weldra opnieuw op de proef gesteld. Consumenten beseffen nauwelijks wat ze dan te wachten staat.’||https://www.volkskrant.nl/nieuws-achtergrond/in-duitsland-gonst-het-van-de-noodscenario-s-wat-als-de-gaspijpleiding-nord-stream-1-dichtblijft~b65c5e6c/
2022-07-15||Pedersen maakt Deense Tourweelde compleet na eerdere zeges van Cort Nielsen en Vingegaard||Eerder won zijn landgenoot Magnus Cort Nielsen, toen in de bolletjestrui, de tiende etappe in Megève. Woensdag zegevierde Jonas Vingegaard op de Col du Granon. Hij rijdt sindsdien in de gele leiderstrui. ‘Ongelooflijk’, zei de laatste, ‘al die Deense overwinningen. Het is de eerste voor Mads, net als het voor mij deze week de eerste was.’ Pedersen, in 2019 wereldkampioen op de weg, won naast het stadion van de plaatselijke, dit seizoen gedegradeerde FC, met grote overmacht een sprintje van de Brit Fred Wright en de Canadees Hugo Houle. De Deense etappewinnaar was ook de eerste renner die kort na de start in Le Bourg d’Oisans, bekend van Alpe d’Huez, ten aanval trok en werd daarvoor beloond met het rode rugnummer voor de meest strijdlustige renner. In zijn derde Tour en na twee deelnames aan de Ronde van Italië vierde de Deen zijn eerste overwinning in een grote ronde. Voor zijn ploeg Trek-Segafredo, waarvoor de Nederlander Bauke Mollema rijdt, was het deze Tour de eerste zege. De ploeg heeft geen renner bij zich die hoog wil eindigen in het algemeen klassement, maar louter zogenoemde rittenkapers in de gelederen. In de teambus bij de start besloot de ploeg mee te doen aan de ontsnapping van de dag als die uit meer dan vier renners bestond. Het waren er zeven. Achter Pedersen had het door twee Alpenritten zichtbaar vermoeide peloton een snipperdag en kwam op bijna zes minuten binnen. Groenetruidrager Wout van Aert won het sprintje om de zevende plaats en vergrootte zijn voorsprong in het puntenklassement. De trui voor de beste sprinter is naast de gele leiderstrui een doel van Van Aerts Nederlandse ploeg, Jumbo-Visma. Voor beide prijzen ligt de formatie op koers. De twee heuveletappes op zaterdag en zondag zullen, meldt het weerbericht, in warm weer en in de volle zon worden afgelegd. Zaterdag wordt het 34 en zondag 35 graden. Beide etappes bevatten korte klimmetjes, niet het terrein van Vingegaard, wel met mogelijkheden voor Tadej Pogacar, die het geel aan de Deen moest afstaan, om wat tijd terug te winnen. Mogelijk zaterdag al als de rit eindigt met een zeer steile, 3 kilometer korte klim naar de start- en landingsbaan van het vliegveld bij Mende.||https://www.volkskrant.nl/sport/pedersen-maakt-deense-tourweelde-compleet-na-eerdere-zeges-van-cort-nielsen-en-vingegaard~bdda3799/
2022-07-15||Worstenbroodjes en jazz op overvol Eindhoven Airport. ‘We lopen als viswijven langs die rij’||Opgewekte jazzdeuntjes galmen honderden vakantiegangers op Eindhoven Airport tegemoet. Enkele meters voordat de reizigers – die vrijdagochtend al ruim twee uur in de rij staan – eindelijk de beveiligingspoortjes hebben bereikt, passeren ze het Tijn Trommelen Trio, een Tilburgse jazzformatie die staat opgesteld in de vertrekhal. Na de slotakkoorden van Sinatra’s Fly me to the moon, beginnen enkele passagiers overdreven te zuchten. Maar in de zee van beteuterde gezichten, is een enkeling die zichtbaar opfleurt. Zoals Ernestine (30), onderweg naar Milaan, die een brede grijns niet kan onderdrukken. En hoewel haar broertje Casper (26) hoofdschuddend de band gade slaat, noemt zij de muziek ‘onwijs leuk’. ‘Je kan chagrijnig zijn omdat het zo lang duurt, maar je kunt er toch niets aan doen. Dus dan kun je maar beter genieten.’ Net als Schiphol zucht ook het beduidend kleinere Eindhoven Airport onder een personeelstekort. Dankzij een gebrek aan ‘tientallen’ beveiligers staan er al weken rijen in de vertrekhal. Dat komt mede dankzij de rigoureuze maatregel van Schiphol om minder passagiers toe te staan, waardoor meerdere luchtvaartmaatschappijen uitwijken naar regionale luchthavens. Vanuit Eindhoven vertrekken deze zomer twaalfduizend passagiers per dag. De luchthaven kan niet becijferen hoeveel passagiers er van Schiphol zijn overgenomen, maar denkt dat dit ‘marginaal’ is, hoewel onduidelijk is waar die verwachting op is gebaseerd. Aangezien de vertrekhal die passagiersstromen niet aankan, slingert ook in Eindhoven een lange rij passagiers de deur uit. Onder witte tenten staan buiten honderden vakantiegangers braaf opgelijnd. De wachttijd bedraagt vrijdagochtend ruim twee uur, en dat wekt wrevel. Om daar tegenwicht aan te bieden, programmeert Eindhoven Airport sinds vrijdag de rest van de zomer twee keer per week een artiest. Veel jazzartiesten, maar ook lokaal talent. Een van hen is Tijn Trommelen (26), conservatoriumstudent uit Tilburg, en vandaag de voorman van de jazzformatie. Hij heeft de instructie meegekregen om het ‘niet te heftig te maken’, dus er staat geen experimentele jazz op het programma. ‘Dat kan op de zenuwen werken, en dat is niet fijn als je in de rij staat.’ Tot nu toe geniet het publiek, ziet Trommelen, hoewel hij merkt dat passagiers zich niet altijd een houding weten te geven. ‘Je ziet dat ze chagrijnig zijn, dus het blijft bij een knikje, een glimlachje, een gebaartje.’ De band verzorgt het vermaak, maar het is Caroline van Geenen (41) die voorkomt dat de operatie verder in de soep loopt. Als airport operations manager snelt Van Geenen, walkietalkie voor de borst, door de vertrekhal. Ze stuurt collega’s aan, staat boardingpassen te scannen en steekt vermoeide medewerkers een hart onder de riem. Zodra reizigers op tijd op de luchthaven zijn, zorgt Van Geenens team van ‘floorwalkers’ ervoor dat reizigers ondanks de rijen hun vlucht halen. Dat doen ze door proactief mensen naar een speciale ‘zone A’-rij te dirigeren, waar je voorrang krijgt. ‘We lopen als viswijven langs die rij en roepen bijvoorbeeld: vlucht naar Ibiza, Ibiza.’ Dat moet ervoor zorgen dat passagiers ‘genoeg tijd hebben om rustig door de beveiliging te komen en daarna nog een kop koffie te halen.’ Dat is een verademing in vergelijking met Schiphol, waar dit gezien het aantal vertrekkende vluchten nauwelijks wordt gedaan. Deze werkwijze heeft ook een prijs, beaamt Van Geenen: ‘Het is super-intensief en aan het eind van de dag ben je helemaal stuk. Maar er zijn onwijs veel emoties hier op de vloer, soms ook paniek. Dus soms moeten we tot drie keer toe mensen geruststellen.’ Eindhoven Airport verwacht – net als Schiphol – de rest van de zomer niet veel verbetering. Naast de jazzband en de floorwalkers heeft de Eindhovense luchthaven ook een worstenbroodjeskraam naast de rij gepositioneerd. Een van de klanten vrijdagochtend is defensiemedewerker Sjors (26), die met zijn vriendin en haar nichtje op weg is naar Alicante. Het trio stond inmiddels drie kwartier in de rij en het is tijd voor een versnapering. ‘Ik zei net toevallig nog tegen mijn vriendin: het is gouden business als je hier een eettent neerzet.’ Hoewel hij om zich heen mensen zichzelf ziet verbijten van chagrijn, lijkt hij de misère te relativeren. ‘Je moet toch wachten: of je hier staat te wachten of bij de gate. Bovendien zijn er ergere dingen in de wereld. Er is gewoon oorlog in Oekraïne – waarom zou ik me druk maken dat ik hier moet wachten? Er zijn ook zat mensen die helemaal niet op vakantie kunnen. Het is vervelend, maar hup, zet je eroverheen.’||https://www.volkskrant.nl/nieuws-achtergrond/worstenbroodjes-en-jazz-op-overvol-eindhoven-airport-we-lopen-als-viswijven-langs-die-rij~bd03b886/
2022-07-15||Bang voor apenpokken? De angst voor het stigma lijkt groter. ‘Ook hetero’s gaan na festivals giga aan de seks’||Of hij bang is voor apenpokken? Christian, een dertiger uit Noorwegen die op vakantie is in Amsterdam, grijpt met zijn hand onder zijn kin en trekt zijn hondenkop – onderdeel van zijn outfit – naar achter. Zo, dat praat makkelijker. Trots toont hij zijn strak verpakte lichaam, met aan de achterkant een frivool kwispelend staartje. ‘Latex beschermt hè, dus ik kan niets oplopen hier.’ Christian is niet de enige bezoeker van Church, een Amsterdamse ‘gaycruiseclub’ waar verschillende subculturen binnen de queerscene samenkomen, die laconiek reageert op het apenpokkenvirus. Nee, bang lijkt hier bijna niemand – op die ene jongen aan de rand van de dansvloer na, die voorlopig wegblijft uit de darkrooms (donkere ruimtes waar bezoekers seks kunnen hebben). Een ander merkt gekscherend op dat er onder gays vooral angst leeft voor de littekens die de pokken achter kunnen laten. Het virus stelt niet zoveel voor, klinkt het veelvuldig. De aandacht gaat vanavond eerder uit naar het podium, waar uitbundig uitgedoste artiesten het publiek met hun energieke optredens tot uitzinnigheid drijven. Achter de bar, waar een Mariabeeld en een oplichtende penis het decor vormen, worden aan de lopende band gin-tonics en wodka-7 ups ingeschonken. ‘Er zijn honderd ziektes waar ik banger voor ben’, zegt een naakte man (naakt is gratis entree) uit Leiden, die na een trio in een darkroom weer is teruggekeerd naar de dansvloer. Net als de meeste andere bezoekers wil hij alleen anoniem worden opgevoerd. ‘Eh ja, ik heb het veilig gedaan. Er liggen hier overal condooms.’ De laconieke houding van de gemiddelde clubganger staat in schril contrast met de oplopende cijfers van het apenpokkenvirus. In Nederland zijn inmiddels 549 gevallen geconstateerd, waarvan zo’n 60 procent in Amsterdam. Het virus lijkt voornamelijk overgedragen te worden door intensief lichamelijk contact. Minister Ernst Kuipers van Volksgezondheid richt zich in zijn vaccinatiecampagne, die binnenkort van start gaat, specifiek op de ‘hoogrisicodoelgroep’, bestaande uit de MSM-gemeenschap (mannen die seks hebben met mannen) en trans personen. Specifiek gaat het om hen die een verhoogd risico hebben op een soa door wisselende contacten en diegenen die PrEP slikken (een medicijn ter voorkoming van hiv) of hiervoor op de wachtlijst staan. De vaccinatiebereidheid onder de doelgroep is groot, blijkt tijdens de clubavond in Church. Ook de bezoekers die niet bang zijn voor het virus, hopen met twee simpele prikken gevrijwaard te zijn tegen een besmetting. Al is het maar om te voorkomen dat ze drie weken in quarantaine moeten. ‘Het vaccin zou voor iedereen die dat wil beschikbaar moeten zijn’, zegt Gregor (43). ‘En snel.’ Hij verwoordt daarmee een frustratie die breder leeft in de gemeenschap: dat de vaccinatiecampagne te traag op gang komt en de vaccins voor een te beperkte groep (32 duizend mensen) beschikbaar worden gesteld. Dat vooralsnog vooral de gayscene wordt getroffen door apenpokken ligt gevoelig: de angst voor het stigma lijkt groter dan de angst voor het virus zelf. Vooral de ‘veteranen’, die in de jaren tachtig de aidsepidemie hebben meegemaakt, zien gelijkenissen met de tijd dat de gemeenschap werd geteisterd door een virus, dat vele malen dodelijker was. ‘Er zit veel trauma bij deze mensen’, zegt Saskia, die haar best doet om boven de luide housebeats uit te komen. De wat oudere lesbienne, die als huisarts werkt, heeft er vrienden aan verloren. ‘Nu met apenpokken vind ik vooral de framing beangstigend: mensen schamen zich, laten zich niet testen. Met alle gevolgen van dien.’ De opmerking van ex-RIVM-baas Roel Coutinho bij Nieuwsuur, die opperde om de jaarlijkse Gay Pride af te gelasten om verdere verspreiding tegen te gaan, schoot menigeen in het verkeerde keelgat. Zo ook Anne Rodermond (44), de manager van club Church. ‘Mensen raken niet besmet door rond te lopen op een feest’, zegt hij. ‘Het beeld dat alleen homo’s seksueel actief zijn op feesten, is echt achterhaald. Ook hetero’s gaan na al die festivals giga aan de seks. Er is Tinder. De kans is aanzienlijk dat het virus ook bij hetero’s terecht zal komen. Alleen worden wij nu geacht om het als community op te lossen.’ Rodermond kent in zijn omgeving een aantal mensen die het virus hebben opgelopen. De verschijnselen waren mild: een paar bultjes en wat jeuk. Toch ziet hij het als zijn taak om in de gemeenschap ‘awareness’ te creëren. ‘Ik merk dat mensen nu nog heel weinig van het virus weten.’ Om de kennis bij de doelgroep te vergroten, is Man tot Man (onderdeel van Soa Aids Nederland) een campagne begonnen. De organisatie heeft homohoreca en gaysauna’s door het hele land benaderd om posters op te hangen en flyers uit te delen. Daarop wordt in enkele droge zinnen beschreven wat het ‘Monkeypox’-virus is en wat je kunt doen om overdracht te voorkomen. Ook sturen organisatoren van festisjfestivals als Wasteland op verzoek van de GGD Amsterdam voorafgaand aan het feest een informatiemail aan de gasten. Binnenkort verschijnt de informatie eveneens in advertenties op datingapps waar de MSM-gemeenschap actief is. Naarmate de avond vordert in club Church, trekken steeds meer feestgangers hun shirt uit. Op de dansvloer wordt gezwierd, geflirt, getongd. Een verdieping lager, waar de darkrooms zich bevinden, heeft zich inmiddels een rij gevormd. Manager Anne Rodermond heeft afgelopen dinsdag in samenwerking met de GGD voor zijn personeel een informatieavond georganiseerd, waar ook een gespecialiseerde arts aanwezig was. ‘Dat heeft veel rust gebracht. Ze weten nu dat het virus alleen bij intensief huid-op-huidcontact kan worden verspreid en niet als ze schaars gekleed achter de bar staan.’ Terwijl hij een toren lege glazen terugbrengt naar de bar, kijkt Rodermond gelukzalig om zich heen. ‘Kijk die energie. Dat wil je toch niet stilleggen? We balen ervan dat er na twee jaar corona wéér een donkere wolk boven de club hangt.’||https://www.volkskrant.nl/nieuws-achtergrond/bang-voor-apenpokken-de-angst-voor-het-stigma-lijkt-groter-ook-hetero-s-gaan-na-festivals-giga-aan-de-seks~ba84a11f/
2022-07-15||Quizt u deze zomer weer mee? U kunt meteen aan de bak, want hier is aflevering 1||Deze zomerquiz bestaat uit zes afleveringen. Deze eerste week hebben we zeven vragen voor u. Elk antwoord levert een letter op, van die zeven letters kunt u een woord maken. Na zes weken quizzen en puzzelen, kunt u tot een correcte oplossing komen. Mail die oplossing (en dus niet het woord van deze week) vóór 29 augustus naar zomerquiz@volkskrant.nl om kans te maken op een prijs. Let op: het is handig deze afbeelding even te printen. 1. Dit muziektheatergezelschap (tevens bekend van tv) staat bekend om intelligente voorstellingen, waarin ze absurdisme paren aan een onnavolgbare humor. Dit voorjaar maakten ze ‘een voorstelling over blaten’. Hoe heet het gezelschap? Eerste letter. 2. Onlangs werd een van de acteurs van dit gezelschap (zie vraag 1) genomineerd voor de Louis d’Or. Welke acteur bedoelen we? Eerste letter achternaam. 3. We wachten al jaren met smart op het tweede deel van een heuse Nederlandse roman fleuve, alleen al vanwege de legendarische scène over een verloren oordopje in het eerste deel. Wat is de titel van dit eerste deel? Eerste letter. 4. Die ene grote popheld van nu had veel zin in een acteerklus als die ene grote popheld van vroeger. Welke grote popheld van vroeger? Eerste letter. 5. Woordgraptogram: met gewetenswroeging de degens kruisen. Vijfde letter. 6. Welke prijswinnende schrijver vond pas bij de 33ste poging een uitgever voor zijn debuut? Hint: dit jaar bracht hij zijn tweede boek uit. Eerste letter voornaam. 7. De al jaren meest gestreamde popster van de wereld begon met zingen in een Puerto Ricaanse supermarkt en is in Nederland helaas een beetje onbekend en onbemind. Hoe heet zijn laatste plaat? Eerste letter. De hoofdprijs is een e-bike, de Ampler Curt of een vergelijkbaar model, t.w.v. 3.190 euro. Onder de correcte inzenders verloten wij bovendien tien gesigneerde en genummerde ingelijste prints van een speciale editie die Timber Sommerdijk voor deze zomerquiz maakte (t.w.v. 500 euro, 300 grams fine art print, oplage van tien). Daarnaast verloten we onder de correcte inzenders twintig keer het Woordgraptogramboek (t.w.v. 22,99 euro), gesigneerd door woordgraptogrammaker Wisse Beets. Dit boek verschijnt op 20 oktober bij uitgeverij Loopvis. De uitslag wordt bekendgemaakt in het magazine van 17 september. Over de uitslag kan niet worden gecorrespondeerd.||https://www.volkskrant.nl/nieuws-achtergrond/quizt-u-deze-zomer-weer-mee-u-kunt-meteen-aan-de-bak-want-hier-is-aflevering-1~bb64c422e/
2022-07-15||5,5 jaar cel voor Duitse militair die aanslagen voorbereidde op linkse politici||Franco A. leidde een bizar dubbelleven. Hij was tot voor kort luitenant bij het Duitse leger, maar deed zich al zeven jaar geleden ook voor als Syrische vluchteling. Onder de naam David Benjamin ging hij in 2015 naar de Duitse politie en vroeg asiel aan. Hij ontving uitkeringen en verbleef zelfs een poosje in een vluchtelingenopvang. Arabisch spreekt hij niet, maar dat zorgde bij Duitse autoriteiten niet voor gefronste wenkbrauwen. Ondertussen diende hij nog steeds in het leger. Zijn masker viel in 2017 toen een schoonmaker van de Weense luchthaven op een toilet een pistool vond, dat A. daar verstopt had. Na het bestuderen van de vingerafdrukken op het wapen ontdekte de politie A.’s dubbelleven. In eerste instantie werd hij niet veroordeeld vanwege een gebrek aan bewijs, maar bij een nieuw politie-onderzoek kwam meer bewijs naar voren. Zo vond de politie in zijn woning een lijst met doelwitten, wapens, munitie en vele nazivoorwerpen. Hoewel hij zelf beweert dat hij alleen fouten in het Duitse asielsysteem wilde aantonen, zijn justitie en de rechter er nu van overtuigd dat hij terroristische aanslagen op onder meer toenmalige minister van Justitie Heiko Maas (SPD) en de voormalige vicepresident van het Duitse parlement Claudia Roth (De Groenen) voorbereidde. ‘Mensen zoals jij zuigen onze mensen leeg, daar moet je voor betalen’, schreef hij op een gevonden briefje over Roth. ‘De verdachte heeft een rechts-extremistisch en etnisch-nationalistisch wereldbeeld dat al jaren gestold is’, zei de rechter in Frankfurt vrijdag. ‘Hij gaf politici en publieke figuren de schuld van wat hij zag als de desintegratie van Duitsland.’ Zijn gedachtegoed was deels bekend bij het Duitse leger. Zo leverde hij jaren geleden een scriptie in bij een militaire universiteit, die door een deskundige van het leger als racistisch werd bestempeld. Toch mocht hij tot zijn arrestatie aanblijven. Tijdens het proces maakte hij antisemitische opmerkingen en bedreigde hij politici. Justitie eiste zes jaar en drie maanden cel, de rechter koos voor 5,5 jaar. A. is schuldig bevonden aan het voorbereiden van terroristische geweldsdaden, illegaal wapenbezit, verduistering en fraude.||https://www.volkskrant.nl/nieuws-achtergrond/5-5-jaar-cel-voor-duitse-militair-die-aanslagen-voorbereidde-op-linkse-politici~b577d44a/
2022-07-15||Affaire-Kroes bewijst hoe Silicon Valley politiek in slaap suste met mythische oplossingen voor alles||Het mag niet volgens de ethische gedragscode voor oud-Eurocommissarissen, maar tóch doet ze het. De inmiddels 80-jarige VVD-prominent Neelie Kroes, tussen 2004 en 2014 eurocommissaris van Mededinging en vervolgens van Digitale Agenda, begint in 2015 in het geniep te lobbyen voor Uber. Dit bleek deze week uit de Uber Files, 124 duizend interne bestanden die door klokkenluider Mark MacGann zijn gelekt. In 2015 is de glans van het bedrijf er bij de experts al vanaf. Zo noemt Silicon Valley-ingewijde Aaron Zamost in dat jaar Uber als hét voorbeeld van een fout bedrijf. Het slechtste bedrijf ter wereld zelfs. Want de verhalen over onderbetaalde taxichauffeurs en privacyschendende apps zijn dan al bekend. Je zou dus kunnen zeggen dat Kroes wist waar ze aan begon. De kritiek op Uber en Airbnb, de hippe vaandeldragers van de nieuwe economie die de oude, starre bedrijven buitenspel zetten en de macht aan de consument beloofden terug te geven, was overigens ook in Europa doorgedrongen. ‘Ze presenteren zich als open en democratisch, maar hebben maling aan alles’, zo schreef de Volkskrant in 2014. Niet alleen Uber krijgt het die jaren voor de kiezen van critici. Na het uitbundige techoptimisme van de jaren nul publiceren denkers als Evgeny Morozov een aantal boeken waarin de nadelen van de opkomende techbedrijven (machtsmisbruik, datasurveillance, aandachtsverlies bij de consument) alle ruimte krijgen. Het grote publiek wil echter nog weinig weten van de donkere kanten van bedrijven als Uber en Airbnb, die onder het motto ‘sharing is caring’ een hip deelsausje over hun verdienmodel smeren. Het werkt; maar al te graag ruilen consumenten de horkerige en klantonvriendelijke chauffeur van monopolistische taxibedrijven in voor de frictieloze app uit San Francisco. Filosoof Hans Schnitzler, die in 2015 met zijn boek Het digitale proletariaat aansluit bij het groeiende leger techcritici, verbaast zich niet eens meer over de jongste onthullingen over de innige banden met toppolitici en aangepaste apps om opsporingsambtenaren op het verkeerde been te zetten. ‘De lobby van de techsector was, en is nog steeds, immens’, stelt Schnitzler. En minstens zo belangrijk: de politiek is in de ban van wat hij ‘een diepgeworteld vooruitgangsdenken’ noemt, verblind door alle beloftes vanuit Silicon Valley. ‘Politici willen maar al te graag het verhaal geloven dat nieuw gelijkstaat aan vooruitgang, doodsbang om tegen vooruitgang te zijn.’ Het probleem daarbij is een gebrek aan belangstelling voor de werking van technologie. ‘Voor de meeste politici zijn nerds ongrijpbare tovenaarsleerlingen die met hun mythische techniek voor alles een oplossing hebben.’ Techsolutionisme optima forma. Ze snappen de werking niet echt, maar willen er maar al te graag bij horen. De foto die deze week weer overal opdook met Rutte, Kroes en Uber-baas Kalanick onderstreept dat voor Schnitzler: ‘Het is pijnlijk om te zien: Rutte en Kroes die zo trots zijn dat ze met Kalanick op de foto mogen. Het lijken twee blije kleuters.’ En wat voor Kroes misschien ook wel meespeelde: ‘Ze was een politieke mastodont. Door zich te laven aan een sexy en jeugdig bedrijf kon ze als het ware een tweede leven beginnen. Ze werd haar eigen start-up.’ Kroes heeft op dat moment nog het imago van de ijzeren dame die Big Tech aanpakt. Als eurocommissaris legt ze Microsoft een megaboete op van een half miljard euro vanwege de koppelverkoop van Windows Media Player met Windows. Goed voor haar persoonlijke pr, maar zowel de politiek als de consument heeft zich in slaap laten sussen door de nieuwe toffe jongelui uit Silicon Valley. ‘Google en Facebook waren niet alleen problemen aan het oplossen, maar de hele wereld aan het herstructureren. Het grote publiek, verleid door de jeugdige, hoodie dragende ambassadeurs van de techwereld en bedwelmd door TED Talks, had geen idee’, zo blikt techcriticus Morozov in 2019 terug. Schnitzler deelt die analyse. ‘De politiek heeft zich laten misbruiken. In Silicon Valley is het dedain voor de politiek over het algemeen groot. Figuren als Peter Thiel (oprichter van PayPal en vroege Facebook-investeerder, red.) en Kalanick zijn typische libertariërs bij wie alles is gericht op het elimineren van alles wat de technologische vooruitgang in de weg staat.’ Wetgeving bijvoorbeeld. Of, liever nog: de gehele politiek. Maar voor het zover is, kunnen ze politici als Rutte en Kroes prima gebruiken. Na een eindeloze reeks incidenten maakt Kalanick in 2017 bij Uber plaats voor een gematigder opvolger. Een jaar later zorgt het Cambridge Analytica-schandaal bij Facebook, waarbij het databedrijf zich toegang verschafte tot de gegevens van 87 miljoen Facebook-gebruikers, ervoor dat ook het grote publiek niet meer blind is voor de gevaren van de datasurveillance-economie. Toch is Schnitzler er nog niet gerust op. ‘Het techsolutionisme is hardnekkig. Met als gevolg dat we op alle vlakken (vervoer, zorg, openbare ruimte, onderwijs) steeds afhankelijker worden van de techbedrijven, zonder een grondige analyse te maken van wat we daarmee weggeven.’ Goede voornemens, meer bewustzijn en aankomende wetten ten spijt is de de ‘onheilspellende macht’ van de techbedrijven alleen maar groter geworden. ‘De vraag is of we niet al het punt zijn gepasseerd waarop we ons al definitief hebben uitgeleverd.’||https://www.volkskrant.nl/nieuws-achtergrond/affaire-kroes-bewijst-hoe-silicon-valley-politiek-in-slaap-suste-met-mythische-oplossingen-voor-alles~b84c3a89/
2022-07-15||Bedrijft dit knaagdier net als de mens landbouw? ||Het zien van een goffer, knaagdieren die onder meer leven in Colombia en de VS, is een uitdaging. Net als mollen spenderen goffers bijna hun hele leven onder de grond, waar ze tunnels graven die tot wel 150 meter lang kunnen worden. Maar wie met geduld tussen de hoopjes opgegraven zand afwacht, kan hun activiteit wel opmerken wanneer een plant plots de grond in verdwijnt: het werk van een bedrijvige goffer. Goffers zijn niet veel groter dan cavia’s en eten het liefst de plantenwortels die als stalactieten hun tunnels sieren. Soms trekken ze de planten volledig hun hol in, om elders in het ondergrondse netwerk toe te voegen aan de voorraad. Wat de goffers doen is een primitieve vorm van landbouw, stellen Amerikaanse onderzoekers deze week in het vakblad Current Biology. Primitief, omdat de goffers zelf geen zaadjes planten. Dat is een essentieel element van landbouw, erkennen de onderzoekers, maar volgens hen speelt er meer wat het gedrag als boerenbedrijvigheid kwalificeert. Het argument is tweeledig. Ten eerste bekeken de onderzoekers hoeveel energie de goffers nodig hebben voor hun graafwerk. Aan de hand van de gemiddelde groeisnelheid van de planten berekenden ze dat de wortels maximaal goed zijn voor 60 procent van de dagelijkse calorieën, niet genoeg om de hele dag te kunnen graven. Maar, stelt argument twee, de goffers lossen dit energiegebrek op door hun uitwerpselen slim te verspreiden: daardoor groeien de wortels van de planten de tunnels in, wat gravende goffers wat te eten geeft. De conclusie: hier speelt landbouw, want goffers regisseren de willekeurige plantengroei om aan hun dagelijkse voedingsbehoefte te komen. Pepijn Kooij, ecoloog aan de Staatsuniversiteit van São Paolo en niet betrokken bij het onderzoek, zegt dat de goffer het eerste zoogdier zou zijn dat aan landbouw doet, naast de mens. ‘Het is een interessant onderzoek, maar het is nog maar de vraag of het gedrag telt als landbouw’, zegt Kooij. Hoewel de goffers wel degelijk de groei van de wortels begunstigen, is niet duidelijk hoe bewust dat is. ‘Daar lijken wel indicaties voor te zijn, maar je kunt erover blijven discussiëren.’ Zo’n woordenstrijd over de definitie van landbouw en bewustzijn vindt Kooij niet vruchtbaar. Interessanter vindt hij het bestuderen van het agrarische gedrag: onder insecten, schimmels en zelfs bacteriën komt het hier en daar voor, duidelijk vaker dan bij zoogdieren. De specialisatie van Kooij: schimmelmakende bladsnijdermieren. Deze mieren planten, verzorgen en oogsten een specifieke schimmelsoort, hun primaire voedingsbron. Met extra scherpe kaken snijden de mieren stukken blad af en brengen die terug naar de kolonie, als voedingsmateriaal voor de schimmels. De mieren hebben bepaalde klieren die chemicaliën uitscheiden, die als pesticide de schimmels tegen bacteriën en andere parasieten beschermen. Een koningin heeft zelfs speciale zakjes in de mond, waarin ze een beetje schimmel kan bewaren om een schimmeltuin in een volgende kolonie te beginnen. ‘Zij zien de schimmel zoals wij tarwe zien.’ Nog meer insecten kijken zo naar schimmels: van bepaalde wespen, kevers en termieten is bekend dat ze schimmelculturen bebouwen. Ook de Scaptotrigona postica, een Braziliaanse bijensoort, zorgt er netjes voor dat de voorraden schimmel op peil blijven in de cellen waarin larven opgroeien. ‘Landbouw is een bekend fenomeen in biologische systemen’, zegt Kooij. En niet alleen met schimmels: zo houdt de gele weidemier wortelluizen als vee. Zelfs sommige vormloze, eencellige amoeben onderhouden populaties van bacteriën, hun favoriete snack. Het zijn wel allemaal kleine beestjes: eencelligen, schimmels, insecten. Is dat toeval? Allereerst: er zijn zeker grotere diersoorten die aan landbouw doen, zoals de in het Engels toepasselijk genaamde ‘farmerfish’. Deze vissen claimen een stuk grond waar roodwier op groeit, en verzorgen deze vervolgens door ziektekiemen en indringers weg te werken. Zo zijn er ook krabben en kwallen die hun eigen voedselbronnen onderhouden. Toch is het lijstje van kleine boeren-organismen veel langer. Waarom? Kooij: ‘Het is moeilijk om aan landbouw te beginnen. Je moet het juiste product vinden, dat bebouwd kan worden én de juiste nutriënten kan bieden.’ Zo heeft het vele miljoenen jaren geduurd voordat de mens aan landbouw begon. Maar toen het lukte, veranderde dat het hele leven. ‘We gingen van jagers naar boeren’, zegt Kooij. ‘Zo ook de schimmelgroeiende mieren. Die bebouwen hun voedsel naar schatting al zestig miljoen jaar.’ In die tijd zijn koloniën gigantisch geworden, wel 20 meter breed en 10 meter diep. Soms zijn ze zelfs op Google Maps te zien. Dat de meeste agrarische diersoorten klein zijn, komt volgens Kooij doordat ze een relatief klein aantal voedingsstoffen nodig hebben. ‘Een mens kan niet lang op alleen suiker, bijvoorbeeld. Een volwassen wesp kan best vooruit op alleen suiker’, zegt Kooij. Daarom is het voor kleinere organismen makkelijker om nutriënten te vinden die óók bebouwd kunnen worden. Hoe groter het dier, hoe complexer de landbouw.||https://www.volkskrant.nl/wetenschap/bedrijft-dit-knaagdier-net-als-de-mens-landbouw~b7c4569a/
2022-07-15||De recessie komt niet, die ís er al||Dit is hoe een academicus vaststelt dat er een recessie is: je wacht tot er formeel twee opeenvolgende kwartalen van negatieve economische groei zijn en je zegt: ‘ho maar, wat naar’. Voor veel bedrijven komt dat moment natuurlijk niet als een verrassing. Zij hebben de economie al een tijdje voelen afkoelen, en de vraag zien verminderen. Consumenten zijn bezorgder geworden, angstiger ook. Laat ons daarom het late oordeel van de officiële rekenmeesters niet afwachten. Als we nú een thermometer in de Nederlandse economie stoppen, voelen we dan een opkomende koorts? Ja, zo blijkt uit een rondvraag van de Volkskrant onder Nederlandse economen en bedrijven. De tweede jaarhelft levert volgens hen een milde recessie op, met twee kwartalen waarin het krimpcijfer met een nul begint. ‘Meer bewolking, maar nog geen plensbui’, aldus ING-econoom Marcel Klok. Opmerkelijk, aangezien Eurocommissaris Paolo Gentiloni (economie) deze week nog benadrukte dat de eurozone volgens nieuwe ramingen van de Europese Commissie dit jaar niet in een recessie belandt. ‘Dat is onder meer te danken aan Italië en Spanje’, legt Klok uit. ‘Zij profiteren in het derde kwartaal van het aantrekken van het zomertoerisme, dat hun economie een duw geeft.’ Goed, een lichte koorts dus voor de Nederlandse economie, niet meer dan een wintergriepje. Tenminste, waarschijnlijk niet. Want als Rusland plots de gaskraan dichtdraait krijgen we een recessie die wel hard bijt. ‘We komen uit een degelijk tweede kwartaal’, zegt Klok. ‘Zowel de consumptie, de goederenexport als de investeringen waren best goed. Wel konden we in juni door onze gegevens over pintransacties voor het eerst een serieuze daling van de uitgaven vaststellen.’ Soortgelijke geluiden bij ABN Amro. ‘In het tweede kwartaal kwam de klad in de inhaalgroei van na de coronacrisis’, vertelt Nora Neuteboom. ‘In die drie maanden nam het aantal pintransacties jaar op jaar nauwelijks meer toe, terwijl in het eerste kwartaal de transacties nog met 13,5 procent waren gestegen.’ We glijden, en stuiteren dus niet een recessie in. De economische neergang is ‘uiteraard vervelend’, zegt Luc Aben, hoofdeconoom van Van Lanschot, ‘maar dramatisch is anders’. Hij verwacht twee à drie slechte kwartalen. ‘Ingegeven door de hogere energieprijzen die van buitenaf komen. Dat is toch iets heel anders dan een depressie die is veroorzaakt door systemische factoren, zoals in 2008, toen het hele financiële stelsel aan het wankelen ging. Vandaag zie ik niet zo’n verontrustende verstoring van het evenwicht.’ ‘Het gekke is dat bijna alle lichten op groen staan voor de economie’, zegt Neuteboom. ‘Het vermogen van de Nederlanders is historisch hoog, onder meer omdat ze tijdens de coronacrisis noodgedwongen hebben moeten sparen, en omdat de huizenprijzen flink zijn gestegen. Bovendien zijn de schulden van de huishoudens laag, net als de werkloosheid.’ Desondanks zijn er ook grote onzekerheden. ‘Vertrouwen is cruciaal om te blijven spenderen, en het Nederlandse consumentenvertrouwen staat op het laagste peil sinds 1986.’ Gevaarlijk, want zogeheten consumptieve bestedingen maken zo’n zestig procent uit van onze economie. Toch vertaalt dat lage vertrouwen zich voorlopig niet in een flink lagere consumptie. ‘Er zitten historisch gezien altijd een paar maanden tussen een flinke achteruitgang van het consumentenvertrouwen en een daling van de uitgaven. De nieuwe keuken was al besteld bijvoorbeeld, of die dure reis naar het buitenland al geboekt. Gezinnen gaan rond de tafel zitten, en kijken waar ze vanaf nu op kunnen besparen.’ In tegenstelling tot de uitzonderlijke recessie die was ingegeven door de coronacrisis is dit er eentje uit de klassieke schoolboeken, zegt Neuteboom. ‘De eerste die daarbij geraakt worden zijn bedrijven die rechtstreeks aan consumenten verkopen. Denk bijvoorbeeld aan de horeca, dit zijn uitgaven waarop mensen makkelijk kunnen besparen.’ Ook in de detailhandel worden al snel andere keuzes gemaakt. ‘Nu de prijzen in de supermarkt blijven stijgen, zien we de volumes met ruim 6 procent dalen’, meldt Sjanny van Beekveld van onderzoeksbureau IRI Nederland. Dat ziet signalen dat consumenten binnen bepaalde voedselgroepen steeds vaker voor de goedkopere optie gaan (bijvoorbeeld gehakt in plaats van biefstuk) en meer voor huismerken kiezen in plaats van A-merken. Ook winnen goedkopere supermarkten marktaandeel terug ten opzichte van de luxere ketens als Jumbo en Albert Heijn. Het bedrag dat huishoudens kunnen besteden aan niet-elementaire uitgaven kan deze maand een flinke knauw krijgen, zegt Marcel Klok van ING. ‘Heel wat huishoudens krijgen dan een nieuw tarief voor de energierekening. Zo’n driekwart van de Nederlandse huishoudens geeft maandelijks ongeveer uit wat er binnenkomt, wat betekent dat die hogere energieprijzen ten koste gaan van andere uitgaven.’ De overheid kan maatregelen bedenken om gezinnen tegemoet te komen en zo de consumptie en dus de economie te ondersteunen. Maar juist daarin loert het gevaar voor een veel grotere recessie, merkt Aben op. ‘Je ziet dat Europese overheden onder druk staan om de uitgeholde koopkracht van burgers te compenseren. Op korte termijn is dat goed voor de economie, maar op langere termijn maakt het hoofdpijndossiers alleen maar groter. Italië heeft nu al problemen met te hoge staatsschulden. Als dat ontspoort, kijken we tegen een nieuwe eurocrisis aan, die de economie pas echt pijn kan doen.’ Alle economen wijzen erop dat het ondernemersvertrouwen in Nederland nog altijd op een redelijk peil noteert, en dat de orderboeken in de industrie behoorlijk gevuld zijn. Het gaat wel vaak om uitgestelde productie, stipt Nora Neuteboom van ABN Amro aan. ‘Orders die bedrijven voorheen niet konden uitvoeren omdat ze niet genoeg personeel hadden, of omdat er problemen waren in de aanvoerketen, waardoor ze moesten wachten op onderdelen.’ Een sector waar de alarmsignalen wel flink oplichten is die van de telers. Door de hoge energieprijzen en de oorlog in Oekraïne kampen zij met stijgende kosten, vertelt Michel van Schie van Royal FloraHolland, de grootste bloemenveiling ter wereld. ‘Onze grootste zorg is dat zij besluiten hun kassen een paar graden kouder te zetten, waardoor ze minder kunnen produceren.’ Opmerkelijk genoeg is het ondernemersvertrouwen in de bouw het grootst van alle sectoren, terwijl die juist bekendstaat als een van de meest conjunctuurgevoelige sectoren. ‘Het woningtekort blijft heel groot en er zijn veel bouwplannen met lange doorlooptijden goedgekeurd’, verklaart Klok. Meer zorgen maakt hij zich over de industrietakken waar nu al een terugval te zien is. Dat gaat met name over de producenten van investeringsgoederen, zoals machinebouwers of autofabrikanten. ‘In mei liep de productie daar terug. We moeten zien of dat de voorbode is van een diepere recessie dan we tot nog toe verwachten.’ Recessies zijn vooral gevreesd omwille van het banenverlies dat er typisch mee gepaard gaat. Bedrijven schreeuwden in het eerste halfjaar van dit jaar om personeel, voor het eerst sinds het Centraal Bureau voor de Statistiek begon met meten waren er zelfs meer vacatures dan werklozen. Maar verandert dat geschreeuw straks in gefluister? Of erger nog, in de aankondiging van afvloeiingen? Wie het sentiment op de arbeidsmarkt wil peilen, is bij de uitzendbranche aan het juiste adres. Uitzendkrachten fungeren doorgaans als ‘stootkussens’ voor bedrijven: bij economisch ontij verliezen zij vanwege hun flexibele contract als eersten hun baan. Gaat het beter, dan gaan zij ook als eersten weer aan de slag. Steven Gudde, directeur impact en arbeidsmarkt bij uitzendbedrijf Olympia, noemt de vraag naar uitzendkrachten ‘onverminderd groot’. Maar juist daarin ziet hij een signaal dat bedrijven in hun zoektocht naar personeel enige voorzichtigheid betrachten. ‘Normaal gesproken zien we in tijden van extreme personeelsschaarste het aantal uitzendkrachten afvlakken en het aantal vaste contracten stijgen, maar dat is nu nog niet het geval.’ Van een afbouw van het personeelsbestand bij bedrijven is dus door de bank genomen geen sprake. ‘Ze hebben zoveel moeite moeten doen om mensen te vinden, dat ze die niet zomaar zullen ontslaan’, meent Klok. ‘Ze gaan dus personeel hamsteren, en kunnen dat ook betalen. Gemiddeld gezien staat het Nederlandse bedrijfsleven er namelijk goed voor.’ Eenzelfde geluid bij Luc Aben van Van Lanschot: ‘Alleen als bedrijven verwachten dat de economie echt de dieperik ingaat, zullen ze beginnen met ontslaan. Bij een lichte recessie zal de krapte op de arbeidsmarkt niet verdwijnen.’ Hoe diep deze recessie zal snijden, hangt vooral af van wat er verder met de energieprijzen gebeurt, meent Luc Aben. Op 21 juli moet het onderhoud aan de Nord Stream 1-pijplijn zijn afgerond en moet blijken of Rusland weer gas levert. ‘Maar wat als Rusland de kraan dichtdraait? De voorspellingen over de gevolgen van de energieprijs in dat scenario schieten echt alle kanten op. Een olieprijs van 70 dollar per vat betekent toch iets anders voor de Nederlandse economie dan een van 170 dollar. Hoe gaan consumenten reageren op een nieuwe energieschok?’ In het uiterste geval kan de Nederlandse overheid besluiten tot rantsoenering van gas, of tot het afschakelen van grote bedrijven, zodat zij helemaal geen gas meer kunnen verbruiken. Dit zou vooral pijn doen in de chemische industrie, die goed is voor een kwart van het Nederlandse energieverbruik, besluit ABN Amro. Andere flink geraakte sectoren in dit scenario zijn de basismetaalindustrie, de bouwmaterialenindustrie en de raffinaderijen. Of het allemaal gaat gebeuren, is koffiedik kijken. Maar de openingszin van de recentste analyse van de bank is weinig hoopgevend: ‘Op het eerste oog staat de economie er nog goed voor, maar de relatieve rust lijkt stilte voor de storm.’ Met medewerking van Marieke de Ruiter, Anna de Haas, Freyan Bosma en Wilco Dekker.||https://www.volkskrant.nl/nieuws-achtergrond/de-recessie-komt-niet-die-is-er-al~b817bf9e/
2022-07-15||Giselle van Cann nieuwe hoofdredacteur NOS Nieuws||Onder NOS Nieuws vallen het NOS Journaal, NOS.nl, het Radio 1 Journaal, het Jeugdjournaal, NOS op 3, Teletekst en NOS Stories. Met ongeveer achthonderd journalisten is het de grootste nieuwsorganisatie van Nederland. Wekelijks bereikt de omroep via radio, televisie en internet 94 procent van de Nederlanders. Van Cann wordt de negende persoon die daar leiding aan geeft, en de eerste vrouw. ‘Er ligt een volle vernieuwingsagenda en we gaan boeiende journalistieke tijden tegemoet’, zegt ze op de site van de NOS. ‘Het is een eer om daar leiding aan te mogen geven.’ De omroep heeft turbulente tijden achter de rug. Het door de coronacrisis gevoede wantrouwen in de samenleving richtte zich vaak op de NOS. Nadat journalisten werden bedreigd en lastiggevallen, besloot Marcel Gelauff in 2020 de logo’s van satellietbusjes te halen. Tegelijkertijd is de NOS het meest vertrouwde medium van Nederland. In het onderzoek Digital News Report Nederland 2022, dat is opgezet door het Commissariaat voor de Media en het Reuters Institute for the Study of Journalism, kreeg de omroep van respondenten het hoogste rapportcijfer in vertrouwen: een 7,2. (De Volkskrant kreeg een 6,6.) Van Cann begon haar journalistieke loopbaan in 1992 bij Het Financieele Dagblad, waar ze financieel journalist, politiek verslaggever en adjunct-hoofdredacteur was. In 2008 ging ze naar de NOS. Daar begeleidde ze onder meer de vernieuwing van NOS.nl en de app, en was ze verantwoordelijk voor het opzetten van NOS Stories, een nieuwsmerk voor jongeren. Op 1 september begint ze aan haar nieuwe baan.||https://www.volkskrant.nl/nieuws-achtergrond/giselle-van-cann-nieuwe-hoofdredacteur-nos-nieuws~bad56ef1/
2022-07-15||Poetins rakettenregen – ook ver weg van het front – is nog lang niet voorbij||‘Wij zullen onze conclusies trekken en al onze vernietigingsmiddelen, die we in overvloed hebben, gebruiken om die doelwitten aan te vallen die we nog niet hebben getroffen’, waarschuwde Poetin begin juni. Inmiddels wordt de lijst van onverhoedse Russische raketaanvallen op Oekraïense steden steeds langer. De afgelopen vijf weken sloegen raketten in op flatgebouwen, winkelcentra, straten en pleinen in onder andere Kyiv, Krementsjoek, Mykolajiv, Serhiivka, Tsjasiv Jar en Vinnytsja. Alleen al in de tweede helft van juni, kort na Poetins dreigement, vuurde de Russische luchtmacht en marine 202 raketten af. Ter vergelijking: in de eerste weken van diezelfde maand werden met ‘slechts’ 120 raketten steden bestookt. Poetins opmerking diende als waarschuwing voor de Verenigde Staten, die op het punt stonden een verwoestend Himars-raketsysteem aan Oekraïne te leveren. Het ging direct gepaard met een raketaanval op Kyiv, de eerste sinds eind april. Het trefzekere Himars-systeem is inmiddels geleverd en brengt het Russische leger zware klappen toe. Maandag werd volgens Oekraïne een grote Russische munitieopslagplaats vernietigd in het zuidelijk gelegen Nova Kachovka. De Russen reageerden donderdag met een grote raketaanval op de westelijke stad Vinnytsja, die honderden kilometers van de frontlijn ligt. Bij de aanval kwamen 23 burgers om, nog eens 39 personen worden vermist. Onder andere een kliniek, winkels en kantoren werden geraakt. Moskou stelde zich op zoals het ook deed na de andere raketaanvallen van de afgelopen weken: door te zeggen dat het een legitiem militair doelwit zou hebben bestookt. Het Kremlin zei donderdag dat het een militair trainingscentrum had aangevallen. De aanval zou zijn uitgevoerd met Kalibr-kruisraketten die werden afgevuurd vanaf een onderzeeër in de Zwarte Zee. Op vrijdag beweerde het ministerie van Defensie in Moskou echter dat het doelwit een officiersclub was waar men vergaderde met westerse leveranciers van wapens. De Russen houden West-Oekraïne nauwlettend in de gaten omdat het gebied wordt gebruikt om westerse wapens, zoals de Himars, naar het front te brengen. ‘Alle deelnemers aan de vergadering werden uitgeschakeld’, aldus een Russische legerwoordvoerder. Maar uit de beelden van het drama in Vinnytsja, dat tot nu toe voor de verschrikkingen van de oorlog gespaard was gebleven, blijkt dat er zeker niet alleen militairen zijn gedood. Onder de doden waren drie kinderen, onder wie de 4-jarige Liza Dmitrjeva die president Volodymyr Zelensky noemde toen hij op de aanval reageerde. Haar moeder Iryna had haar eerder die ochtend naar een onderwijscentrum gebracht. Een video toont hoe het meisje op straat een kinderwagen duwt. Kort na elf uur, als moeder en dochter weer naar huis gaan, wordt de wandeling hun fataal. Het plein waar ze lopen wordt getroffen door drie van de zeven Russische raketten. Beelden van de vernielde kinderwagen langs de weg gaan de wereld over. ‘Een zonnestraal’, zo eren de hulpdiensten Liza. De Oekraïense first lady, Olena Zelenska, beseft als zij via sociale media de video’s van het meisje ziet dat ze haar kent. Liza was een van de kinderen met wie Zelenska een filmpje opnam voor Kerstmis. In die video is te zien hoe het meisje ballonnen beschildert, samen met de first lady. ‘Ik zal niet alle woorden opschrijven bedoeld voor degenen die haar hebben vermoord’, aldus Zelenska met ingehouden woede op Twitter, verwijzend naar het kerstfilmpje. ‘Kijk alsjeblieft naar haar toen ze nog in leven was.’ De bloedigste aanval tot nu toe was afgelopen zaterdag in Tsjasiv Jar. Er vielen 48 doden toen een appartementengebouw werd geraakt. Volgens Moskou ging het om een tijdelijke basis van reserve-eenheden van het leger. Zelensky verwijt Rusland opzet. De raketaanvallen dienen volgens hem om de bevolking te intimideren. Ook verdenkt de regering de Russen ervan de aanvallen te gebruiken om Oekraïense concessies af te dwingen. ‘Geen land in de wereld vormt zo’n terroristisch gevaar als Rusland’, aldus Zelensky. De vraag is hoe Rusland zal reageren als de Oekraïners het Russische leger nog harder zullen treffen met de Himars. ‘We verminderen het vijandelijk potentieel en treffen de bevoorrading en munitie’, aldus de Oekraïense generaal Oleksi Hromov. ‘De vijand wordt gedwongen hun systeem voor het leveren van munitie en brandstof aan te passen.’||https://www.volkskrant.nl/nieuws-achtergrond/poetins-rakettenregen-ook-ver-weg-van-het-front-is-nog-lang-niet-voorbij~bb0ff231/
2022-07-15||Doelvrouwen ‘polderend’ richting de prijzen op WK hockey: ‘We doen het samen’||‘Over mijn lijk dat deze strafcorner erin gaat’, dacht keeper Josine Koning op het WK hockey in het kwartfinaleduel met België. In de slotfase bleef Koning bij een 2-1-voorsprong ijzig kalm na een discutabel gegeven strafcorner. Ze parkeerde haar emoties, maande haar ploeggenoten tot rust, bleef gefocust en pareerde knap de inzet van de Belgische strafcornerspecialist Stephanie Vanden Borre. De 26-jarige Koning onderscheidde zich dinsdag in de kwartfinale weer eens als een keeper van wereldklasse. Amper een handjevol keren moest ze tegen België optreden, maar ze stond er toen ze er moest staan. Met haar sterke spel had de 1.67 meter kleine doelvrouw een belangrijk aandeel in het bereiken van de halve finale van het WK. Maar als zaterdagavond Nederland en Australië strijden voor een finaleplek staat Koning niet op doel. Die eer valt te beurt aan Anne Veenendaal, de andere uitzonderlijk getalenteerde keeper van het Nederlands team. Bondscoach Jamilon Mülders wilde in aanloop naar het WK zijn vingers niet branden aan de keuze voor een eerste keeper. In overleg met de twee hoofdrolspelers koos hij ervoor om Koning en Veenendaal per wedstrijd af te wisselen. ‘Ik ben supertevreden hoe het nu gaat’, stelde Mülders deze week. ‘Het is puur een luxeprobleem. Ik durf wel te zeggen dat we met Josine en Anne over twee van de drie beste keepers ter wereld beschikken’, aldus Mülders die tot de top-drie ook de Engelse Maddie Hinch rekent. Al jarenlang is het in het Nederlands team stuivertje wisselen tussen Josine Koning van Hockeyclub Den Bosch (geboren op 2 september 1995) en Anne Veenendaal van Amsterdam (geboren op 7 september 1995). Nadat voorganger Joyce Sombroek begin 2017 stopte als international barstte de concurrentiestrijd tussen de twee los. In het verleden rouleerden ze op toernooien zelfs per kwart (15 minuten) of per helft (30 minuten). Op de Olympische Spelen – waar in de 16-koppige selectie slechts plek is voor één keeper – kreeg Koning vorig jaar de voorkeur als eerste doelvrouw. Veenendaal ging als reservekeeper naar Tokio. Tijdens het WK, met de finaleronde dit weekend in het Spaanse Terrassa, wisselen de topkeepers elkaar voor het eerst per wedstrijd af. Met deze constructie zeggen beiden goed te kunnen leven. ‘Het is fijn om hele wedstrijden te spelen’, zegt Koning die het wisselen per kwart te onrustig vond. ‘Natuurlijk zou ik het liefst alles spelen, maar je moet ook realistisch zijn. We hebben de twee beste keepers van de wereld in huis en het zou ook zonde zijn als Anne niet keept. Vanaf de bank zijn we allebei heel erg betrokken, we helpen elkaar en praten in de rust over de corners. We doen het echt samen’, aldus de 98-voudig international. Veenendaal (90 interlands) wees er aan het begin van het WK al op dat het niveau van haar en Koning dicht bij elkaar ligt. ‘Dan is het supermooi dat je dit met z’n tweeën kunt doen’, zei ze op de site Hockey.nl. Voormalig topkeeper en huidig hockey-analist van de NOS Jaap Stockmann ziet het rouleren met keepers als een zwaktebod van een coach die geen keuze durft te maken. ‘Zo’n poldermodel druist in tegen mijn idee van topsport en het schept ook onduidelijkheid’, zegt Stockmann die in 2016 bedankte voor het Nederlands team toen bondscoach Max Caldas vaker wilde gaan rouleren met zijn doelmannen. ‘Ik vind dat altijd de beste keeper moet spelen, zeker in grote wedstrijden. Je kunt mij niet vertellen dat het niveau van twee keepers exact gelijk is.’ In de strijd tussen Koning en Veenendaal zou Stockmann de voorkeur geven aan eerstgenoemde. ‘Ze doen weinig voor elkaar onder, maar ik vind Koning iets completer en stabieler. Ze straalt rust uit en is sterk in shoot-outs.’ Stockmann (140 interlands) vindt het met het oog op de Olympische Spelen ook niet slim om keepers halve toernooien te laten spelen. ‘Als je jarenlang om de beurt op goal hebt gestaan en op de Olympische Spelen ben je opeens eerste keeper dan brengt dat een gigantische mentale druk met zich mee.’ Zelf vond de oud-doelman het ‘extreem vervelend’ om zijn plek beurtelings te moeten afstaan aan een collega. ‘Je kunt niet in een toernooi groeien. Bij de Nederlandse vrouwen lijkt me dat helemaal moeilijk; daar krijg je heel weinig ballen op doel.’ Koning en Veenendaal spelen dit WK allebei drie wedstrijden. Koning erkent dat het lastig is om te groeien in het toernooi. Het speelschema was haar ook niet gunstig gezind; tussen haar eerste en tweede WK-wedstrijd zat een tijdsbestek van negen dagen. Waar Veenendaal zaterdag (18.30 uur) in Terrassa in Spanje, in de halve finale tegen Australië het doel verdedigt, is het zondag de beurt aan Koning in de grote WK-finale óf de kleine finale om het brons. Koning: ‘Eigenlijk moeten we het niet hebben over wie er op doel staat. Het gaat om het team. Hopelijk hebben Anne en ik straks allebei een mooie medaille om onze nek.’||https://www.volkskrant.nl/sport/doelvrouwen-polderend-richting-de-prijzen-op-wk-hockey-we-doen-het-samen~b71816a1/
2022-07-15||Je kunt Twitter prima links laten liggen, maar Twitter laat jou niet links liggen||Ongetwijfeld een ongezonde gewoonte, maar mijn ochtend begint scrollend. Ik neem me wekelijks voor in plaats daarvan sereen uit het raam te turen, maar de verleiding een teen in de troebele twitterpoel te steken blijkt onweerstaanbaar. Ik had dus ook zonder onderzoek wel durven beweren wat drie Franse economen van de week publiceerden: dat Twitter sterk bepaalt waarover journalisten schrijven. Kortom: ook als u de ochtend wél sereen begint met zuurdesembrood en deze krant, krijgt u Twitter op uw bord. Nu richtte dat onderzoek zich op 1,8 miljard Franse tweets, maar ik zie geen reden aan te nemen dat Nederlandse journalisten vaker buitentypes zijn. Ik belde een oudere collega, John Schoorl, en vroeg hem, diplomatiek en zonder hem direct een dinosaurus te noemen, hoe hij het zonder sociale media stelt. Heel verhaal, maar wat me bijbleef, was dat hij vertelde over een meneer Brugsma van het Haarlems Dagblad, die ooit een dag zonder nieuws meemaakte. Hij ging toen naar het circus en haalde daar een olifant op om mee door de Korte Houtstraat te rijden: de voorpagina. Niet doodchecken, zei hij. Je moet op de brand af, zei John, dus liep ik voor de vorm naar het pleintje in mijn vinexwijk, waar ik brand noch circusolifant aantrof. De tijd dat we sociale media nog als zo’n dorpsplein zagen is voorbij: we weten hoe ze echokamers en polarisering in de hand werken. Toch denken journalisten kennelijk dat alleen die wetenschap genoeg is om hun blik terug te buigen naar die van onbevangen buitenstaander. Vorige week zag ik bij de NOS: ‘Discussie over abortus waait over naar Nederland’, en bij NPO Radio 1: ‘Discussie over abortus ook in Nederland weer actueel’. Ik checkte het thuis even: hadden wij hier soms discussie over abortus? Nee hoor. De bedenktermijn is net afgeschaft, en het Europees Parlement wil abortus als grondrecht verankeren. Op Twitter was wél discussie: daar predikt een handvol SGP’ers en FvD’ers, zoals Pepijn van Houwelingen, liefde voor het ongeboren leven, als drie twitteraars toehappen kan dat door voor maatschappijbrede tweespalt. Het Twitter-algoritme, dat politiek rechtse tweets versterkt, draagt daaraan bij. Op tv bleek dat de kaartenbak ‘Pro-Life’ toch wat leeg is: overal kwamen dezelfde drie piepjonge SGP-meiden opdraven. Journalisten blijven natuurlijk als de dood uitgemaakt te worden voor links en elitair, en hopen op Twitter de stem van het volk te vinden. Wie mediapersoonlijkheid wil worden, weet dat: tweet vijfmaal daags, verzamel tienduizend volgers, word uitgenodigd in talkshows, krijg meer volgers, enzovoorts. Zo werkte Sywert van Lienden aan het bereik dat hem zijn mondkapjesdeal opleverde, zo begon Caroline van der Plas aan haar opmars met BBB. Zo hijsen sociale en oude media samen af en toe een Hans Worst in het zadel. En sinds Cambridge Analytica weten we dat sociale media ook eigen sprookjes en draken voortbrengen: negeren is ook geen optie. Of de overname van Twitter door Elon Musk doorgaat, en hij zoals voorgenomen hun regels tegen desinformatie zal versoepelen, is dus niets om je schouders bij op te halen. Twitter en de journalistiek kunnen niet met en niet zonder elkaar. New York Times-journalisten werden dit jaar vriendelijk verzocht te minderen. Verslavingszorg en een dagquotum van een halfuur lijkt me een begin, maar wie houd ik voor de gek? Op de terugweg van de bakker scrolde ik alweer door mijn tijdlijn. Misschien is het de angst voor een doods plein op donderdagmiddag, die journalisten daartoe drijft. De angst dat je straks een olifant uit het circus moet halen om mee door de straat te rijden, íéts om de pagina te vullen – dan toch liever het circus op je tijdlijn, waar altijd wel een olifant doorheen dendert.||https://www.volkskrant.nl/columns-opinie/je-kunt-twitter-prima-links-laten-liggen-maar-twitter-laat-jou-niet-links-liggen~bcd05052/
2022-07-15||Als we vanaf 2064 om migranten gaan vechten, kun je daar nu al een voorsprong in nemen||Tegen het eind van het jaar, waarschijnlijk vanaf 15 november, zijn we met 8 miljard soortgenoten. Op het moment dat ik dit schrijf staat de wereldbevolkingsklok op 7.985.949.664. Per minuut komen er 143 mensen bij, meer dan twee per seconde. Dat lijkt veel en snel, maar er is een kentering gaande. Vanaf 2080 stabiliseert de wereldbevolking op ongeveer 10,4 miljard, melden de Verenigde Naties deze week, en krimpt mogelijk daarna. Andere onderzoeken verwachten een sterke daling, zoals een studie uit The Lancet: tegen 2100 zal de populatie – na een piek van 9,7 miljard rond 2064 – zijn gedaald tot 8,8 miljard. Een hier bekend recept van stijgende welvaart, betere scholing, meer vrouwen die gaan werken en vergrijzing zal ook in de rest van de wereld toeslaan. Met grote gevolgen. ‘Het is een heel realistisch scenario’, zei de Noorse hoofdonderzoeker Stein Emil Vollset in NRC, ‘dat er op langere termijn een concurrentiestrijd tussen westerse landen ontstaat om immigranten, vooral als het aantal arbeidskrachten daar afneemt.’ Moeilijk voor te stellen, maar prikkelend, een totale omslag in het denken. En niet eens zo ver weg, de tieners van nu zouden dat nog meemaken. Je kunt dus zeggen: goed om je op voor te bereiden. Dat blijkt niet makkelijk. Migratie en bevolkingsgroei vormen tezamen een rorschachtest voor politieke gezindheid. Links en centrum-rechts zien een vlek waar ze liever niet te veel in wrijven, uiterstrechts zet er het liefst een microscoop op en heeft een ongezonde fascinatie voor de verschillen tussen etnische groepen. ‘It’s the birthrates. It’s the birthrates. It’s the birthrates.’ Zo begint het manifest, niet van een demograaf, maar van een terrorist. Hij is de door omvolking geobsedeerde, op 4chan geradicaliseerde schutter die bij een moskee in Christchurch 51 mensen doodschoot. Sindsdien is, mede dankzij andere extreem-rechtse aanslagen, de term ingeburgerd geraakt en nu, hoe besmet ook, onweersproken te horen bij de publieke omroep. Ja, it’s the birthrates, maar niet op die manier: krimp is vooral een economisch probleem, zoals demografen weten. Een kwestie van pensioenen en arbeidsplekken. Wie zich zorgen maakt over welke groep groter is dan de ander belandt al gauw in eugenetische hoek. Dat betekent niet dat de overheid geen beleid kan maken over groepen: Nederland groeit alleen nog dankzij instroom, vooral arbeidsmigratie. Dat is ook een keuze. Hoe gevoelig het debat over geboortecijfers en migratie ook ligt, inmiddels is er toch ook de omvangrijke studie Bevolking 2050 in beeld (conclusie: Nederland wordt drukker, diverser en grijzer), en vorige week kondigde minister van Sociale Zaken en Werkgelegenheid Karien van Gennip (CDA) een Staatscommissie Demografische ontwikkelingen 2050 aan, die concrete beleidsvoorstellen moet gaan doen. Kom maar op. Natuurlijk moeten we eerlijk en onbevreesd over bevolkingsgroei (of -krimp) praten, die is namelijk nauw verweven met alle nijpende thema’s voor nu en de komende decennia: klimaat, wonen, arbeid, migratie en zorg. De invloed van beleid op die groei of krimp kan groot zijn, concludeert de minister ook al – het is geen natuurverschijnsel, het is gedrag. Beleid maakt het verschil tussen 17,1 miljoen (een krimp van 0,6 miljoen vergeleken met nu) of 21,8 miljoen in 2050. We hebben aan alles schreeuwende tekorten en leven in een overvol land dat in zijn voegen kraakt, luidt het cliché sinds kort. De brievenpagina’s staan er vol mee. Hoe te ontsnappen? De uitwegen zijn niet denderend. Automatisering is eng en heeft vaak onvoorziene gevolgen. Het geboortecijfer opkrikken is moeilijk en dubieus en heeft pas effect vanaf 2050. Vrouwen meer en langer aan het werk krijgen is misschien mogelijk via gratis kinderopvang en meer verlof voor vaders, hoewel de tekorten zich dan ook weer wreken. Arbeidsmigratie is hooguit een deel van de oplossing, schrijft Van Gennip in haar brief aan de Kamer, ‘aangezien arbeidsmigranten van nu niet noodzakelijkerwijze geschikt zijn voor de arbeidsvraag van morgen’. Nog afgezien van de vele misstanden die hiermee gepaard gaan en de vraag waar zij zouden moeten wonen. Maar alles kan gaan schuiven als de verhoudingen drastisch veranderen. Paul Scheffer schreef namens de Wetenschappelijke Raad voor het Regeringsbeleid (WRR): ‘De aanvaarding van migranten in een samenleving groeit naarmate hun komst een bewuste keuze is en niet de uitkomst van controleverlies.’ Een succesvolle arbeidsmigratie zou vereisen dat de politiek duidelijke keuzes maakt welke krachten van buiten we nodig hebben, en welke niet. Als we inderdaad – vanaf zeg 2064 – om migranten gaan vechten, zou je daar nu al een voorsprong in kunnen nemen; hoe trek je bepaalde groepen aan? Maar daar wil niemand aan, Den Haag hoopt meestal dat zo’n moeilijke kwestie zichzelf oplost, wat nooit gebeurt, tot niemands verbazing. Tijd om daarmee te breken. De staatscommissie moet scherp durven kiezen, en een beetje vaart maken graag. In de tussentijd zou een heldere geest een toekomstroman moeten schrijven waarin robots en migranten de westerse mens uit deze impasse redden. Aan de lezer of dat een dystopie of utopie is.||https://www.volkskrant.nl/columns-opinie/als-we-vanaf-2064-om-migranten-gaan-vechten-kun-je-daar-nu-al-een-voorsprong-in-nemen~b94d4bf7/
2022-07-15||Ivana Trump was slalomkampioen, vrijgevochten zakenvrouw en ‘de enige die Donald tegengas kon geven’||‘De enige die verbaasd reageerde op het overspel van Donald Trump, is zijn vrouw Ivana’, schreef de Chicago Tribune in 1990. Trump stond in New York en ver daarbuiten bekend als een onverbeterlijke vreemdganger en zijn verhouding met Marla Maples, die zijn tweede echtgenote zou worden, was een publiek geheim. Die affaire betekende het begin van een vechtscheiding- en het einde van het huwelijk dat Ivana Trump haar roem bracht. Ivana Marie Zelnícková werd in 1949 geboren in het communistische Tsjecho-Slowakije als dochter van een elektrotechnicus en een telefoniste. Haar vader stuurde haar al op haar 4de naar skiles: hij zag dat als haar ontsnappingsroute uit het Oostblokland. Dat plan slaagde. Als professioneel slalommer reisde Zelnícková de wereld over. Ze beweerde reserve te zijn geweest voor de olympische ploeg voor de Winterspelen van 1972, maar dat werd door het Tsjechoslowaakse olympisch comité ontkend. Aan het eind van haar skicarrière verhuisde Zelnícková naar Canada. Vanwege haar looks – ze werkte tevens als model – vroeg Canada haar om de Olympische Winterspelen van 1976 in Montréal te promoten. Op promotietour in New York leerde ze Donald Trump kennen. Een jaar later trouwden ze en werd Zelnícková Mrs. Donald Trump. Als Trumps echtgenote ontwikkelde ze zich tot een tot een vrijgevochten zakenvrouw. Ze gaf leiding aan verscheidene casino’s en hotels van haar man. Het koppel liet zich veelvuldig zien op New Yorkse feesten en diners, hoewel sommigen uit de elite hun neus ophaalden voor hun ordinaire stijl. Volgens bekenden van de Trumps was Ivana de laatste die hem tegengas kon geven. Samen kregen ze drie kinderen, Donald jr., Ivanka en Eric. Maar in 1992 was het over en uit. Hun vechtscheiding liep zo hoog op dat zowel Ivana als Donald in plaats van een echtscheidingsadvocaat een strafrechtadvocaat koos. Veel bijzonderheden bleven de buitenwereld bespaard: part of the deal was dat Ivana niet in het openbaar over huwelijk en scheiding mocht spreken. In ruil daarvoor kreeg ze onder meer 14 miljoen dollar en een villa met 45 kamers. Ze pakte de draad op, schreef een stapeltje zelfhulpboeken en presenteerde een realityprogramma waarin ze een 40-jarige vrouw aan een jongere man hielp. Ivana Trump steunde haar ex openlijk bij zijn presidentskandidatuur in 2016, ze noemde zichzelf zelfs ‘adviseur’. Toch waren het episoden uit hun huwelijk die Trumps campagne beschadigden. Zo schreef biograaf Harry Hurt al in 1993 dat Trump Ivana had verkracht uit woede over een mislukte plastisch-chirurgische ingreep die Ivana hem zou hebben aanbevolen. Donald Trump heeft de verkrachting altijd ontkend, Ivana niet. Het verhaal werd door de Amerikaanse pers opgeduikeld toen Trump in opspraak raakte door zijn ‘grab ’em by the pussy’-uitspraak. Ook een artikel van Vanity Fair uit 1990, waarin Ivana Trump onder meer vertelt dat Trump een boek met redevoeringen van Adolf Hitler op zijn nachtkastje had liggen, werd in 2016 door media aangehaald als bewijs van Trumps ‘ware aard’. Het verhinderde niet dat Trump met de hakken over de sloot de verkiezingen won. Toen hij dat succes in 2020 niet wist te herhalen en zijn fans op 6 januari 2021 het Capitool bestormden, noemde Ivana tegenover roddelblad People haar ex-man een ‘slechte verliezer’. Ze zei, omwille van de veiligheid van haar kinderen, te hopen dat het gedoe snel voorbij zou zijn. ‘Hoe kan me echt niet schelen.’ Donderdag werd Ivana bewusteloos onderaan de trap gevonden in haar woning in Manhattan. Volgens de New Yorkse politie is ze ter plekke overleden, vermoedelijk door natuurlijke oorzaken, maar dit zou verder worden onderzocht. Haar dood werd bekend gemaakt door Donald Trump op zijn eigen platform Truth Social. ‘Ze was een prachtige en geweldige vrouw, die een goed en inspirerend leven heeft gehad. Ze was enorm trots op haar drie kinderen, zoals wij allemaal enorm trots op haar waren. Rust In Vrede, Ivana!’, schreef Trump.||https://www.volkskrant.nl/nieuws-achtergrond/ivana-trump-was-slalomkampioen-vrijgevochten-zakenvrouw-en-de-enige-die-donald-tegengas-kon-geven~b6417835/
2022-07-15||Het geel dat nu wel bij Vingegaard past||Een Tour de France winnen is een mentale kwestie, nog meer dan een fysieke kwestie. Jonas Vingegaard Rasmussen kan erover meepraten. ‘In de vorige Tour liet ik zien dat ik het niveau heb’, zegt de 25-jarige Deen over zijn verrassende debuut in de Ronde van Frankrijk van 2021. Hij werd tweede achter de twee jaar jongere Tadej Pogacar. Hij gold destijds als ‘best of the rest’. De voorsprong van Pogacar werd een straatlengte genoemd. Fysiek kon Vingegaard vanaf de achtste etappe, waarin Pogacar definitief de gele trui pakte, met de Sloveen meekomen. Hij liet hem zelfs nog even zijn hielen zien op de Mont Ventoux. Mentaal was Vingegaard – spreek uit: Vingego – een jaar geleden echter nog niet klaar voor de strijd om de Tourzege. Nu draagt hij het geel na een geslaagde aanval op Pogacar in de eerste Alpenetappe van woensdag en een adequate verdediging de dag erna op Alpe d’Huez. ‘Het verschil? Mentaal ben ik erg gegroeid. Ik heb dit jaar veel meer zelfvertrouwen. Ik geloof in mezelf en dat heeft me deze prachtige trui opgeleverd.’ Vingegaard is vastbesloten op 24 juli Parijs binnen te rijden in het geel. Het zou de tweede keer zijn dat een Deen de Tour de France wint, maar de eerste keer is besmet. Enkele maanden voor de geboorte van Vingegaard fietste de toen 32-jarige Bjarne Riis in juli 1996 in het geel de Champs-Elysées op. Elf jaar later, in mei 2007, bekende hij tussen 1993 en 1998 doping te hebben gebruikt. Formeel bleef zijn Tour-overwinning staan, maar voor de organisatie is Riis lucht – op geen enkele manier werd dit jaar bij de Tourstart in Denemarken verwezen naar het enige Deense succes in de belangrijkste wielerwedstrijd van het jaar. De Denen hadden Riis’ biecht nog niet verwerkt, of enkele maanden later ging er een streep door de tweede Deense Tourzege. Michael Rasmussen, van de Nederlandse Raboploeg, had op 25 juli 2007 de 16de etappe gewonnen naar de Col d’Aubisque. Een dolgelukkige Rasmussen – met een voorsprong van ruim 3 minuten op Alberto Contador kon hem de eerste Tourzege voor Rabo niet ontgaan – werd kort na zijn ritwinst op staande voet ontslagen. Hij had volgens zijn ploeg gelogen om buiten de wedstrijden om dopingcontroleurs te ontlopen. ‘Het voelt als een open wond’, zegt Rasmussen (48) nu over zijn heenzenden. Hoewel hij later bekende zijn hele wielercarrière doping te hebben gebruikt, zit Rasmussen al jaren als ‘expert-commentator’ voor de Deense tv dagelijks in de perszaal aan de finish van elke Touretappe. De populariteit van wielrennen in Denemarken kan volgens hem niet groter zijn, nu Vingegaard kans maakt de Tour te winnen. ‘Parijs zal Deens worden als het hem lukt.’ De Deense dopingbekentenissen van Riis, Rolf Sörensen, Bo Hamburger en hemzelf hebben volgens Rasmussen geen effect gehad op de stijgende lijn van de belangstelling in Denemarken voor wielrennen. ‘Denen snappen dat in de tijd dat ik doping gebruikte, iedereen dat deed en dat er zo wel degelijk een gelijk speelveld was. Als ik destijds de enige was geweest, was ik in 2007 met een dag voorsprong in Parijs gefinisht. Contador won die Tour en werd later ook weer positief bevonden.’ ‘Ik zie mezelf fietsen’, zegt Rasmussen over de even kleine, lichte en pezige Vingegaard. Zijn Jumbo-Visma is de verre opvolger van de Raboploeg van Rasmussen. ‘In 2004 richtte die zich op de klassiekers, ik was gehaald om de Tour te winnen.’ Die ambitie is nog altijd niet vervuld. ‘Ik denk dat ik toen net zo’n sterke ploeg om me heen had als Vingegaard nu.’ Na het ontslag van Rasmussen overwoog de bank de stekker er maar helemaal uit te trekken; als dat was gebeurd, hadden we mogelijk nooit van Vingegaard gehoord. Jumbo-Visma herkende zijn talent na een inspanningstest, precies zoals de ploeg jaren eerder medekopman Primoz Roglic ontdekte. ‘Ik heb met dezelfde mensen gewerkt’, zegt Rasmussen, doelend op onder meer ploegleiders Frans Maassen en Grischa Niermann. ‘Jumbo-Visma is veruit de meest professionele, best georganiseerde ploeg in de Tour.’ Rasmussen zegt het ogenschijnlijk zonder ironie en een knipoog ontbreekt. Vingegaard loopt niet weg voor het Deense dopingverleden en gaat vragen erover niet uit de weg. ‘Die fouten’, zegt hij, ‘hebben geen invloed op me. Ze hinderen me ook niet. Het wielrennen is veranderd.’ Daar is hijzelf een product van, net als de man die hij tot Parijs van zich af moet houden: Pogacar. Voorheen mochten jonge renners onderaan de hiërarchie van een wielerploeg aansluiten, wachtend op de kans die de ervaren renners hoog in de pikorde hen zouden geven. De Sloveen en Deen zijn van de generatie die ploegen van hun kwaliteiten overtuigt met de juiste cijfers. Alle testen toonden volgens Jumbo-Visma ploegbaas Merijn Zeeman aan dat ze in Vingegaard een renner hadden gevonden ‘waar een heel grote motor in ligt’. Het ‘pluimgewicht’ aldus groenetruidrager Wout van Aert over de ploeggenoot die tegelijk met hem bij Jumbo-Visma kwam, bleek uitstekend te kunnen klimmen en verrassend goed in de tijdrit. Bergop of tegen de klok een stevig, vast tempo kunnen rijden is echter niet genoeg om in de Tour te excelleren. Er moet iets bij: explosiviteit. Vingegaard bewees vorig jaar op de Ventoux dat hij in een lange klim opeens kan versnellen. Het leverde hem woensdag op de Col du Granon de gele trui op. Die griste hij weg bij de renner tegen wie hij sinds 2016 koerst. In 2018 won Pogacar de Ronde van de Toekomst, vaak een aankondiging van succes. Vingegaard werd 67ste. Ze werden een jaar later allebei prof. Pogacar maakte een stormachtige entree, mede dankzij een onbevangen houding won hij van alles en om hem heen werd miljoenenploeg UAE Team Emirates gebouwd. Vingegaard werd juist bewust voorzichtig gebracht. Van hem was bekend dat hij zichzelf zo’n druk op kan leggen, dat hij bevriest. Toen de Deen de Ronde van Polen dreigde te winnen, werd hij daar zo zenuwachtig van dat er kortsluiting in zijn hoofd ontstond en in de laatste etappe van plek 1 naar 26 duikelde. De serieuze Vingegaard zit ook in een andere levensfase dan Pogacar. Hij is getrouwd en werd op zijn 23ste vader – dochter Frida is van 8 september 2020. De tweevoudig Tourwinnaar is daarentegen in alles nog een jongen die ervan geniet dat zijn rap-act op Instagram honderdduizenden likes scoort. Vingegaard is volgens Van Aert een andere man dan een jaar geleden. De renner die zich achter zijn ‘goede vriend’ en aangewezen kopman Roglic, bescheiden opstelde en niet snel op de voorgrond trad, durft zich nu uit te spreken. Van Aert: ‘Hij heeft veel meer vertrouwen. Dat is een groot verschil met toen.’||https://www.volkskrant.nl/sport/het-geel-dat-nu-wel-bij-vingegaard-past~b061d899/
2022-07-15||Hoe kun je wetenschap bedrijven in een cultuur waar competitie, werkdruk en seksuele intimidatie de boventoon voeren? ||Zo redelijk en rationeel als het imago van de wetenschap, zo toxisch blijkt de sfeer op een aantal universitaire afdelingen waar ze wordt bedreven. En dat is funest voor de kwaliteit van het academisch onderzoek. Dit blijkt uit het donderdag verschenen rapport Sociale veiligheid in de Nederlandse wetenschap. Eerder al constateerde vakcentrale FNV samen met de toenmalige Vakbond voor Wetenschap dat vier op de tien academici te maken krijgen met pesterijen, machtsmisbruik en seksueel grensoverschrijdend gedrag. De Koninklijke Nederlandse Akademie van Wetenschappen onderzocht daarom in opdracht van het ministerie van Onderwijs, Cultuur en Wetenschap waarom het misgaat en hoe het tij valt te keren. Afgelopen twee jaar spraken de onderzoekers onder leiding van gedragswetenschapper Naomi Ellemers met ruim honderd betrokkenen – van bestuurders en functionarissen tot slachtoffers en daders. De opvallendste conclusie: het competitieve klimaat, de sterke hiërarchie en hoge werkdruk zijn een voedingsbodem voor ongewenst gedrag. Wie daarover klaagt ervaart vaak dat het ongewenste gedrag niet wordt opgelost, of zelfs verergert. Universiteiten moeten daarom veel meer investeren in onderlinge relaties en samenwerking. Want sociale veiligheid is geen bijzaak ‘maar voorwaarde voor excellente wetenschap’. De keuze voor Ellemers (59) als commissievoorzitter was een logische: als hoogleraar sociale en organisatiepsychologie aan de Universiteit Utrecht doet ze al jaren onderzoek naar het onderwerp. Ook draait ze haar hand niet om voor onconventionele acties omdat ‘het simpelweg overbrengen van wetenschappelijke kennis vaak zo weinig impact op de werkvloer heeft’. Zo richtte ze met drie andere vrouwelijke hoogleraren een paar jaar geleden de actiegroep Athena’s Angels op waarmee ze op hun website ervaringen van vrouwelijke academici verzamelden: variërend van opmerkingen over het uiterlijk van vrouwelijke promovendi (‘ze willen natuurlijk ook wel eens iets leuks zien’) tot uitnodigingen tijdens congressen om op hotelkamers bij een glas whisky onderzoek te bespreken. Van afwijzingen voor een opleidingstraject omdat het vast lastig te combineren is met jonge kinderen tot het in de bil knijpen tijdens borrels en expliciete uitnodigingen voor seks. ‘Tot onze stomme verbazing herkenden we veel van die ervaringen. Zelf waren we inmiddels gepokt en gemazeld en zaten op plekken waar we minder afhankelijk waren. Maar in al die jaren was nauwelijks iets veranderd’, zegt ze in de Bilderdijkkamer van het statige Trippenhuis waar de KNAW zetelt – omringd door marmeren borstbeelden en geschilderde portretten van illustere mannelijke wetenschappers. Volgens Ellemers is er sprake van een patroon. ‘Sterke afhankelijkheidsrelaties. Net als in de sport-, kunst- en filmwereld, waar de afgelopen jaren veel #metoo-zaken naar boven kwamen, lopen er ook in de academische wereld veel jonge, ambitieuze mensen rond op tijdelijke contracten, terwijl er maar voor een paar ruimte is om door te breken. Dat talent is ook nog eens moeilijk te objectiveren, het is meer een belofte die gevestigde wetenschappers moeten inschatten. Dat schept afhankelijkheidsrelaties. En het academische wereldje is klein. In sommige vakgebieden kom je elkaar altijd weer tegen, al zou je naar het buitenland gaan; tijdens congressen bijvoorbeeld of als reviewer van een wetenschappelijk tijdschrift. Je hebt daardoor geen exit-optie zoals je in andere sectoren wel vaak hebt. Dat geeft sommige wetenschappers buitengewoon veel macht, waardoor mensen die van diegene afhankelijk zijn, geneigd zijn heel veel slikken. Daar komt bij dat de universitaire wereld kampt met een permanent tekort aan middelen: de studentenaantallen zijn fors gegroeid, maar de budgetten niet; de werkdruk is gigantisch. Er is op veel plekken geen sprake meer van een motiverend competitief klimaat, maar van afgunst en strijd om schaarse middelen en vaste posities.’ ‘In zo’n klimaat zijn mensen minder gemotiveerd om kennis of nieuwe inzichten met elkaar te delen; er is sprake van een ‘zero-sum’-situatie waarin jouw succes afhangt van het falen van anderen. Fouten worden eerder weggemoffeld, mensen zoeken elkaar niet op als ze twijfelen over uitkomsten. Terwijl de hele wetenschap juist is gebaseerd op het principe van kennis delen en op elkaar voortbouwen.’ ‘Dat speelt ook een rol. Doordat budgetten te krap zijn willen universiteiten vooral die mensen binnenhalen die excelleren in onderzoek en die grote subsidies kunnen binnenhalen. Dat iemand niet zo lekker kan leidinggeven of samenwerken of matig onderwijs geeft, maakt minder uit. Zo ontstaat het beeld dat het alleen gaat om succesvol zijn in onderzoek, ongeacht het aantal huilende slachtoffers langs de kant van de weg. We adviseren universiteiten daarom om juist ook medewerkers te gaan belonen die goed zijn in onderwijs geven of het delen van hun kennis met de samenleving.’ ‘Zo noemde een van de geïnterviewden het. Alles staat in het teken van onderzoek. Wetenschappers zijn bijvoorbeeld supergemotiveerd om deadlines voor subsidieaanvragen te halen. Die zetten alles op alles. Dus je moet niet zeuren als een onderzoeker op vrijdag half zes je vraagt om een budgetberekening te maken; dat doe je gewoon even. Als je zegt dat dat volgens het facultaire reglement drie weken van tevoren had moeten worden aangevraagd, ben je een enorme pietlut.’ ‘Het mooie van experimenteel onderzoek is dat je mensen willekeurig een machtige of minder machtige positie kunt geven – bijvoorbeeld door de een een adviesfunctie te geven en de ander beslissingsbevoegdheid. Dat is al genoeg om een verschillende mindset te creëren. Vervolgens test je hoe goed ze bepaalde taken doen. En dan blijkt dat mensen die controle hebben over de situatie zich minder met details bezighouden waardoor ze beter in staat zijn abstract te denken. Door hun positie kunnen ze het zich veroorloven om zich bezig te houden met de grote lijn en het bereiken van een bepaald doel. Dat heeft niets met persoonlijkheid te maken, maar puur met de omstandigheden. Mensen in een ondergeschikte positie kunnen zelf niet beslissen wat er gebeurt, maar zijn afhankelijk van anderen. Het enige dat ze kunnen doen om nog een beetje controle te hebben, is heel goed opletten en proberen te voorspellen wat er gaat komen. Die focus op het nu maakt het moeilijker om abstract te denken.’ ‘Mensen met macht zien minder details en kunnen zich minder goed verplaatsen in anderen. Ze denken ook dat als die ander iets niet wil, die toch gewoon ‘nee’ kan zeggen. Ze realiseren zich vaak niet dat ze een grens over gaan; dat een grap of pesterijtje niet zo onschuldig is. Wie moeilijk doet stelt zich vaak aan, is overgevoelig.’ ‘Dat wil iedereen altijd weten. Maar ik vind dat niet zo interessant; ik zit hier als onderzoeker. Maar natuurlijk ben ik gemotiveerd omdat ik het zelf heb meegemaakt. Daarom hebben we de website Athena’s Angels ook gelanceerd: om het boven die persoonlijke anekdotes uit te tillen. Om werkgevers wakker te schudden met onderzoek dat laat zien dat prestaties van vrouwen anders gewaardeerd worden dan die van mannen. Het maakt uit of er John of Jennifer onder exact hetzelfde cv staat of onder een onderzoeksvoorstel. Vrouwen moeten aan alle eisen voldoen, bij mannen wordt gezegd: ‘Zus en zo ontwikkelt hij nog wel.’ Een vergelijkbaar verschil geldt voor Mark of Mohammed. Mensen zijn niet in staat objectief te oordelen, maar we blijven wel doen alsof iedereen gelijke kansen heeft. Ik voel het als mijn plicht mensen daar bewust van te maken.’ ‘Nou, we helpen bedrijven ook gewoon om beoordelingsprocedures eerlijker in te richten. Maar inderdaad ook door bijvoorbeeld te laten zien wat beeldvorming doet. We hebben met Athena’s Angels een keer alle portretten van overleden witte mannelijke wetenschappers in de senaatskamer van de Universiteit van Leiden overhangen met foto’s van levende vrouwelijke hoogleraren. Gewoon om te laten zien wat het doet als je dag in dag uit geconfronteerd wordt met bepaalde beelden van succes. Activistisch, hè?’ ‘Dat activisme is geboren uit wetenschappelijke kennis. Het is een andere manier om wetenschappelijke kennis onder de aandacht te brengen.’ ‘Nee, nee, ben ik meteen geneigd te zeggen. Maar als ik mijn onderzoek serieus neem, weet ik dat ik dat niet van mezelf kan zeggen omdat je daar dus per definitie slecht zicht op hebt. Ik organiseer daarom tegenspraak, mensen die me bij de les houden. Ik heb lang gedacht dat we op onze afdeling zo informeel met elkaar omgingen dat we alles tegen elkaar konden zeggen. Tot een promovendus toch ergens mee bleek te zitten. We hebben toen een maandelijks promovendi-overleg opgezet met een vertegenwoordiger die geanonimiseerd verslag doet van wat er leeft. Want waarom wachten tot het escaleert?’ ‘Als je weet dat machtsverschillen, schaarste en werkdruk allerlei onbedoelde effecten hebben, moet je concluderen dat grensoverschrijdend gedrag niet zozeer te maken heeft met de betrokken persoonlijkheden maar met de omstandigheden. Dan moet je dus iets aan de omstandigheden doen, wil je meer sociale veiligheid creëren. Voor de uit de hand gelopen zaken – een schreeuwende leidinggevenden bijvoorbeeld – heb je die juridische procedures natuurlijk nodig. Dan moet je terugkijken en analyseren wie wat gedaan heeft en dat bestraffen of via een waarschuwing bijsturen. Maar het juridische systeem helpt ons niet om grensoverschrijdend gedrag in het grijze gebied te voorkomen. Mensen moeten met elkaar praten over wat wel of niet wenselijk is, anders heb je geen idee wat grensoverschrijdend gedrag is, want dat is voor iedereen anders.’ ‘Wij adviseren om bijvoorbeeld met elkaar een film of toneelstuk over het onderwerp te bekijken. Dat hebben we zelf ook gedaan. Theatermakers Radio Kootwijk hebben met onze input een toneelstuk gemaakt over gedrag op de universitaire werkvloer gemaakt. Dat praat na afloop veel makkelijker: ‘Ik ben toch niet zoals die oude professor, hè?’ of ‘hoe zouden wij reageren in zo’n situatie?’ Je haalt het los van personen, waardoor het makkelijker praat.’ ‘Het werkt! Terwijl mensen aanspreken op grensoverschrijdend gedrag niet werkt: dan schieten mensen in de verdediging of praten het goed. We hebben daar zelf ook onderzoek naar gedaan. In ons lab laten we proefpersonen een ‘impliciete associatietest’ doen waarbij ze bijvoorbeeld een plaatje van een vrouw met hoofddoek moeten koppelen aan een positief plaatje van een strand. Als je een negatief beeld hebt van gesluierde vrouwen gaat dat trager en maak je meer fouten. Maar wij gebruikten de test ietsje anders. Als we tegen mensen zeiden dat het vooral een manier was om je reactiesnelheid testen, vonden ze het niet zo erg om fouten te maken. Zeiden we dat de test liet zien of je mensen gelijk behandelde, dan vonden ze hun fouten onverteerbaar. Ander onderzoek liet zien dat dat soort kritiek gepaard gaat met enorme stressreacties in het lichaam: verhoogde hartslag, verhoogde bloeddruk. We vinden het dus heel moeilijk om aangesproken te worden op ons morele falen. We sluiten ons ervoor af. Je kunt daarom beter praten over gewenst in plaats van ongewenst gedrag.’ ‘Schaarste is zeker ook een probleem. Maar ook dan lossen de problemen niet vanzelf op. We hebben voor een aantal casussen uitgerekend wat zo’n incident van grensoverschrijdend gedrag kost. Dat varieert van een kleine dertigduizend tot bijna drie ton aan verloren arbeidsuren, vervanging, externe adviezen en exitkosten. Iemand die een subsidie van een paar ton binnenhaalt wordt gezien als held en krijgt extra loopbaankansen, maar hebben we ook in beeld dat we gemakkelijk een kostenpost van een paar ton introduceren door te weinig aandacht te besteden aan sociale vaardigheden?’ ‘De #MeToo-beweging heeft er zeker toe geleid dat mensen zich bewuster zijn van wat grensoverschrijdend gedrag is. Kijk naar Vera Pauw (pionier in het vrouwenvoetbal, DvP) die pas jaren later zegt: ‘Wat mij overkwam is eigenlijk verkrachting.’ Maar we zitten ook in een tijdsgewricht van omwentelingen: door de toenemende diversiteit op de werkvloer veranderen allerlei ongeschreven gedragsregels. Nieuwe generaties en werknemers met een andere culturele achtergrond hebben andere verwachtingen en eisen. En dan kan het zijn dat bepaalde dingen die je altijd heel normaal vond omdat ze altijd zo gingen, ineens niet meer van deze tijd blijken. Dag en nacht werken bijvoorbeeld. Sinterklaasfeestjes met zwarte piet op het werk. Of borrels met drank. Als je wil dat mensen zich anders gaan gedragen, moet je de omstandigheden veranderen.’||https://www.volkskrant.nl/nieuws-achtergrond/hoe-kun-je-wetenschap-bedrijven-in-een-cultuur-waar-competitie-werkdruk-en-seksuele-intimidatie-de-boventoon-voeren~bf7834ea/
2022-07-15||De rijke oma als ultiem stijlicoon voor jonge vrouwen||Hadden ze destijds mijn kledingstijl beïnvloed, de oude vrouwen wier huizen ik ooit schoonmaakte voor 9 euro 87 per uur? Mijn dieet misschien, of anders mijn vrijetijdsbesteding? Niet dat ik me kon herinneren, al kreeg ik veel taartjes en leek zo’n geruite boodschappentrolley me ineens best handig. En hoe zat het dan met de vrouwen die door damesbladen ‘stijliconen op leeftijd’ worden genoemd? Ik had in elk geval nooit zo’n grote ronde Iris Apfel-bril aangeschaft, en kende eigenlijk ook niemand onder de 100 die dat wel had gedaan. De riem die ik van mijn oma had geërfd dan, telde die niet? Mwah, moest je net mijn oma hebben, die zich tot haar 62ste kleedde alsof ze 26 was. Helaas maakt ze niet meer mee dat de rollen zijn omgedraaid, en dat jonge vrouwen op TikTok de oma tot het ultieme stijlicoon hebben gekroond. De rijke oma welteverstaan, zonder lichamelijke kwalen maar met strandhuis. Zij duikt deze zomer overal op onder de hashtag #coastalgrandmother (161 miljoen views), in filmpjes van tieners, twintigers en dertigers die leentjebuur bij haar zijn komen spelen. Een coastal grandmother draagt pastelkleurige linnen overhemden, losjes omgeknoopte truien en smetteloos witte bandplooibroeken. Ze eet pasta op haar patio vol whitewash-meubelen en draagt een strooien hoed als ze naar de biologische markt gaat. Denk Diane Keaton in Something’s Gotta Give, Jane Fonda in de Netflixserie Grace and Frankie of Oprah Winfrey in haar moestuin. Concrete aanwijzingen voor de welvarende strandoma stonden onder andere in The New York Times, in de vorm van een lijstje met aan te schaffen spullen: elegante wijnglazen, gevlochten leren sandalen, een lang fijngebreid vest. The Washington Post voegde daar vorige week een lijstje met te bezoeken stranden aan toe. In The Atlantic stond een stuk van Caitlin Flanagan (60), die door TikTok had ontdekt dat haar manier van leven nu een trend is. Zij begreep de jonge oma’s wel: de post-menopauze is de ultieme me-time. Maar, zei ze streng, je moet het wel verdiend hebben met een leven lang hard werken. Genoeg realiteitszin voor vandaag, want de strandoma is natuurlijk ultiem escapisme, zoals wel vaker het geval is bij trends die op TikTok ontstaan. Eerder verheerlijkten de aanhangers van #cottagecore het landelijke leven zonder prikkels en technologie, en maakten daar vlijtig filmpjes van met hun smartphones. In het universum van de coastal grandmother bestaat de stijgende zeespiegel niet, maar zijn er aangenaam ruisende golven. Een schamel AOW’tje na een onzeker bestaan als freelancer? Niets daarvan, hier zitten de gepensioneerden er warmpjes bij, met genoeg tijd om uitgebreid te koken, genoeg geld om kasjmier te dragen en genoeg levenslust om wijn te drinken in de zon. Het patriarchaat bestaat er niet want de eerste coastal granddad moet zich nog melden. De paradox van dit soort vredige, zogenaamd tijdloze trends is dat ze razendsnel worden opgevolgd door iets nieuws. Wat betreft jeugdcultuur is de spanningsboog op TikTok nét iets korter dan in grootmoeders tijd. De mode-industrie wrijft in haar handjes, want elke nieuwe utopie gaat gepaard met instructies over wat je allemaal moet kopen. Zo kondigde een Nederlandse influencer (29) onlangs haar coastal grandmother-collectie aan voor een bekend fastfashionmerk. Leuk voor de aspirant-oma’s op TikTok, minder leuk voor de echte strandoma’s wereldwijd, die steeds dichter aan zee komen te wonen en de plasticsoep straks zien uitbreiden met de kleuren lichtblauw en crèmewit. Je zou ze haast naar TikTok verwijzen voor een welverdiende portie escapisme, als het niet zo contraproductief was.||https://www.volkskrant.nl/columns-opinie/de-rijke-oma-als-ultiem-stijlicoon-voor-jonge-vrouwen~b3a2aca3/
2022-07-15||Jongerenzender 3FM zou juist een podium moeten bieden voor het publieke debat||Dat publieke pop- en jongerenzender 3FM het meest onderscheidende programma 3voor12 schrapt, en met Sagid Carter de wellicht meest bevlogen muziekliefhebber uit het dj-team opzij zet, is al erg genoeg. De nieuwe zenderbaas Menno de Boer belooft dat de aandacht voor nieuwe muziek en bandjes blijft, maar haalt degenen die daar het dichtst bovenop zitten uit de programmering. Minstens zo verontrustend is wat de nieuwe baas zegt over de algemene koers van 3FM. ‘De zender was wat doorgeschoten in de maatschappelijke betrokkenheid en bezorgdheid over de wereld van morgen.’ Inderdaad uitten Carter en oud-collega Angelique Houtveen zich bij gelegenheid over racisme, spreekt collega Vera Siemons bewust de lhbti-gemeenschap aan en had Serious Request een duidelijk ‘groene’ uitstraling. Al vielen de luistercijfers tegen, 3FM liet daarmee zien de tijdgeest aan te voelen: de wereld staat in brand, oorlog en klimaatproblemen houden veel jongeren bezig. Wat stelt De Boer? ‘Veel mensen luisteren naar radio voor de muziek, verstrooiing, een ontsnappingsmogelijkheid.’ Dat geldt inderdaad voor 538, de zender waar De Boer vandaan komt. En voor Qmusic, Radio 10, Veronica, 100% NL en Sky. Maar een publieke jongerenzender moet het publieke debat toch juist wél een plek geven? De makers die dat doen, lijken nu te worden weggepest omwille van een formule die dichter bij het ‘Hééé, fijn dat je luistert, blijf hierrr voor de meeste hits!’ van de commerciële concurrentie ligt.Edwin Wendt, jurylid Zilveren Reissmicrofoon, Middelharnis Ruurd Jelle van der Leij koopt een weiland en tovert dat om tot natuur. In het artikel lijkt het zo makkelijk: waarom doen we dat niet allemaal? In zijn geval kan het ook wel, blijkt halverwege: het is een zanderig perceel dat nooit bemest is geweest. In de meeste gevallen zijn de door natuur beherende instanties aangekochte percelen door en door bemest. Er moet vaak een centimeters dikke bovenlaag worden afgegraven, het watersysteem moet met kunstgrepen worden geïsoleerd van de nog eromheen liggende agrarische percelen, en zo nog meer kunst- en vliegwerk. En dan nog kan het, ondanks speciaal verschralingsbeheer, tientallen jaren duren voordat de situatie van vóór de overdadige bemesting is bereikt. Toch, waren we maar allemaal een beetje zoals Ruurd Jelle van der Leij.Lucien Aspeling, landschapsarchitect, Tiel Wie krijgt het niet koud bij het zien van de foto van de megavarkensstal. Een dag later verongelukken zevenhonderd Nederlandse varkens op de Duitse Autobahn, ze waren met negenhonderd (!) in een vrachtwagen op weg naar... tja naar wat? Die hele megastal past dus in één vrachtwagen. Dit is hoe wij anno 2022 omgaan met (sommige van) onze dieren. Vervang ‘varkens’ door ‘katten’ en de hel breekt los. Wanneer gaan wij dit niet meer normaal vinden, als veehouder, politicus of consument? Some animals are more equal than others.Marjan Rynja, Lisse Het is goed dat Harriet Duurvoort in haar column aandacht besteedt aan niet-criminele jeugd die geplaatst is in jeugdgevangenissen. Kinderen zouden niet opgesloten moeten worden; ik denk dat niemand het daarmee oneens is. Maar enige nuance lijkt me toch op zijn plek. Duurvoort beschrijft dat jongeren (naakt) gefouilleerd worden en gevangeniskleding moeten dragen. Ik heb jaren in een jeugdgevangenis gewerkt en kan vertellen dat sommige aspecten vervelend zijn, maar onder de noemer ‘noodzakelijk kwaad’ vallen. Fouilleren is mensonterend voor de jongere en de groepsleiders, maar u weet niet half hoeveel drugs en wapens daarmee onderschept worden. Het dragen van gevangeniskledij – geen streepjespak, maar joggingbroek en trui – geldt overigens slechts voor de eerste paar dagen. Dit om de kleding te wassen en eventueel te ontdoen van ongedierte (ja, dat komt voor). En die hekken dan? De ervaring is dat kinderen vaak weglopen en dan snel in de fuik lopen van mensen die heel andere dingen met hen van plan zijn. Denk aan loverboys. Kan het anders? Jazeker. Maar dat kost heel veel geld. De laatste jaren dat ik er werkzaam was, is er veel bezuinigd (vooral door Opstelten en Teeven) waardoor een enorme versobering binnen de muren heeft plaatsgevonden. Een heleboel dingen die het leven daar draaglijk maken, kunnen nu niet meer.Gerrit Jan Fransen, Hoogland Met plezier heb ik gelezen dat de Volkskrant aandacht besteedde aan het Historisch Festijn Doorn. Echter... vrouwen moeten het vooral doen met het pellen van kolen en breiwerkjes? Dat is wel erg kort door de bocht. De geschiedenis wordt al eeuwen geschreven door mannen, wat een vertekend beeld tot gevolg heeft. Op re-enactment proberen velen het verleden juist vanuit een breder perspectief te belichten en méér te tonen dan clichés. Zodoende zag ik tijdens het Historisch Festival Doorn onder andere: vrouwen als handelaren, marskramers, ambachtslieden, ruiters en muzikanten. De vrouwen van the Women’s Land Army en vrouwen van het (gewapend) verzet. En, eveneens historisch correct, vrouwen als man verkleed tussen de soldaten. Laat ik het positief bekijken en het opvatten als compliment aan deze laatste groep: goed bezig, de columnist heeft jullie niet als vrouw herkend!Anne Driessen, Eygelshoven Goed dat de familie De Heus, fabrikant van veevoer, met naam en toenaam in de krant komt. Misschien moeten we niet meer de wat kneuterige en verhullende term ‘boerenprotest’ gebruiken. Laten we het beestje bij de naam noemen: het agro-industrieel complex (AIC), dat zich verzet tegen maatregelen die al jaren geleden zijn aangekondigd en dat nu met maffiamethoden onze politici onder druk zet. Graag meer reportages over agrofabrikanten en boerenlobbyisten, en iets minder aandacht voor de heethoofden van FDF en Agractie, die zich voor het AIC-karretje laten spannen.Cornelis Halma, Leiden Lobby is ondemocratisch, schrijft Ludo Grégoire. Dat is misschien vaak zo, maar niet per definitie. Er zijn allerlei vormen van lobby gaande, niet alleen door Uber en dergelijke multinationals, maar ook door bijvoorbeeld gemeenten, provincies en maatschappelijke organisaties. Zo werken er nu ook al lobbyisten namens u, als burger. Kenmerkend is wel dat lobbyisten uiteindelijk een factuur willen versturen. Hun uren, inzichten en netwerk hebben ook echt toegevoegde waarde. Het is in theorie wel mogelijk om dat zelf te doen als burger met een petitie, maar het kost gruwelijk veel tijd en leergeld als je voorstel niet direct wordt opgepakt door een Kamerlid. Organisaties kunnen facturen beter betalen dan een groepje burgers. Maar burgers (en hun lobbyisten) hebben dan weer vaker argumenten waar Kamerleden wat mee kunnen. Zoek daarom als burger met een petitie die aanslaat zelf contact met een lobbyist, bijvoorbeeld een maatschappelijke organisatie met eigen of ingehuurde lobbyisten. Belangrijke regel is om kleine beetjes geld aan organisaties met goede doelstellingen te doneren, daar kunnen ze hun lobby van betalen.Reinder Rustema, eindredacteur Petities.nl, Utrecht Afgelopen week stemde de PvdA in de Eerste Kamer om vooral geopolitieke redenen voor Ceta, het vrijhandelsverdrag tussen de EU en Canada. Eerder stemde de PvdA-fractie in de Tweede Kamer tegen datzelfde verdrag, om multinationals en investeerders niet nog machtiger en gekozen nationale politici niet nog machtelozer te maken. Ik snap dat er politieke spelletjes worden gespeeld, daarom is het vertrouwen in de politiek zo laag. Politici mogen intussen echter wel belangrijke stappen zetten, zoals ons verder de veramerikaniseerde claimindustrie in te duwen, met alle risico’s van dien. Want het meest discutabele onderdeel van Ceta is het uit investeerdersbelang kunnen passeren van de nationale rechter – wel zo praktisch voor (de juristen van) toch al ongrijpbare multinationals.Gerard van der Weijden, Oudkarspel De Internationale zong ik vroeger uit volle borst mee, omdat ik vond en vind dat mijn partij (ik ben al een halve eeuw PvdA-lid) alleen met internationalisme goed kan werken aan haar opdracht om de wereld te verbeteren. En tegelijk alles wat zweemt naar nationalisme dient te vermijden. Daarom steun ik de redenering van Koole over Ceta. Ik ben óók groot voorstander van consuminderen en van het stoppen met de flirt van onze partij met het neoliberalisme, maar Ceta staat dat volgens mij niet in de weg. Strak georkestreerde wereldhandel kan juist helpen. Kleinschaligheid (moestuin op ons dak) is ook uitstekend, maar wel de ramen en deuren wijd openhouden naar de wereld.Piet Mollema, Amsterdam Telescoop James Webb ‘hangt’ op 190 miljoen kilometer van de aarde, kijkt terug in de tijd en maakt er prachtplaatjes van. Maar naar welke kant van het heelal kijkt James Webb? Wat als we hem 90 of 180 graden draaien? Wat zien we dan? Geen sterrenkundige die het daar over heeft, geen talkshowpresentator die dit ooit vraagt. Het heelal zal toch niet naar maar één kant uitdijen?Ton van der Veeken, Den Haag||https://www.volkskrant.nl/columns-opinie/jongerenzender-3fm-zou-juist-een-podium-moeten-bieden-voor-het-publieke-debat~b4b9561e/
2022-07-15||Regeringscrisis in Italië, maar president accepteert ontslag Draghi niet – hoe gaat dit verder?||Wat wil Mario Draghi? Dat is de vraag die Rome na een dramatische donderdag bezighoudt. Er is geen meerderheid van nationale eenheid meer, constateerde de oud-voorzitter van de Europese Centrale Bank, nadat de Vijfsterrenbeweging was weggelopen bij een vertrouwensstemming. De woorden waarmee Draghi zijn poging tot ontslag nemen donderdagavond toelichtte, lieten weinig ruimte voor een doorstart. Toch is dat de koers waarop president Sergio Mattarella aanstuurt, door het ontslag te weigeren en hem terug te sturen naar het parlement, waar hij woensdag verschijnt. In de tussenliggende dagen zullen politici overuren maken, koortsachtig overleggend om een nieuw onderling evenwicht te vinden. Heeft Draghi wel oren naar zo’n lijmpoging? ‘Er zal geen tweede regering-Draghi komen’, waarschuwde hij dinsdag nog onomwonden, in een uiterste poging de Vijfsterrenbeweging weer in het gareel te dwingen. Voordat hij zijn ontslag indiende, bedankte hij zijn ministersploeg voor hun werk met een verklaring die afscheid leek te nemen van het premierschap. Toch heeft Draghi ook zonder de Vijfsterrenbeweging nog een meerderheid in het parlement. Hij overleefde de vertrouwensstemming dan ook, maar hij oordeelt zelf dat er niet langer voldoende politiek draagvlak is. Kunnen een paar dagen achterkamertjesoverleg daarin verandering brengen? Draghi toonde zich de afgelopen weken niet bereid tot grote concessies aan de partijen, omdat die een schadelijk precedent voor de toekomst zouden scheppen. Als de Vijfsterrenbeweging eisen ingewilligd krijgt, is het wachten op de wensenlijstjes van andere coalitiepartijen en de volgende crisis. Het is kortom geen recept voor blijvende stabiliteit en bovendien funest voor de slagkracht van de regering, iets waarop Draghi continu hamert als noodzakelijke voorwaarde. Desondanks is een akkoord nog altijd de uitkomst waarop zowel Brussel als de financiële markten hopen. Het Duits-Italiaanse renteverschil op staatsobligaties – de zogeheten spread, belangrijke maatstaf voor het vertrouwen van de financiële markten in Italië – liep donderdag onder invloed van de politieke crisis hard op. De beurs van Milaan sloot donderdag in het rood (-3.4 procent), maar richtte zich vrijdagochtend voorzichtig op. Ook op de EU-burelen is de hoop dat Draghi de crisis doorstaat nog niet vervlogen. Hoewel Ursula von der Leyen geen commentaar geeft op de interne politiek van lidstaten, benadrukte ze donderdagavond de nauwe en constructieve samenwerking met Draghi. De Italiaanse eurocommissaris Paolo Gentiloni liet zich duidelijker uit tegenover het dagblad Il Messaggero: ‘Stabiliteit is een waarde op zich. We zitten in een storm waarin cohesie en sterk leiderschap nodig is, eigenschappen waarin de regering van Mario Draghi uitblinkt.’ In het Italiaanse parlement hoopt de centristische Partito Democratico, de partij van Gentiloni, ook nog vurig op een doorstart. Zelfs een deel van de sterk versplinterde Vijfsterrenbeweging – die nota bene verantwoordelijk is voor de crisis – liet vrijdag weten open te staan voor verzoening. Het rechtse blok, dat er in de peilingen goed voorstaat, pleit voor vervroegde verkiezingen. Ook dat scenario kent bezwaren. De verkiezingen, eigenlijk volgend voorjaar gepland, vervroegen naar de herfst levert problemen op met de begrotingswet die voor het eind van het jaar rond moet komen. En een derde optie, een andere premier met genoeg gezag om uit het verdeelde parlement een nieuwe eenheidsregering tevoorschijn te toveren, is niet zomaar voorhanden. Waar Mattarella zelf in januari op voorspraak van Draghi tegen wil en dank een tweede termijn als staatshoofd accepteerde, om de politieke stabiliteit te bewaren, is het nu de beurt aan de premier om te kiezen: het land een vervroegde verkiezingscampagne in sturen of zijn eerder zo stellig uitgesproken woorden inslikken.||https://www.volkskrant.nl/nieuws-achtergrond/regeringscrisis-in-italie-maar-president-accepteert-ontslag-draghi-niet-hoe-gaat-dit-verder~b8bc2d5b1/
2022-07-15||Portret van Christophle le More, lijfwacht van keizer Karel V||In de vroege Nederlandse schilderkunst zien we zelden zwarte mensen. Des te uitzonderlijker is dit portret van een onbekende man, rond 1525 geschilderd door Jan Jansz. Mostaert. Deze zelfverzekerde zwarte man is geen personage uit een bijbels verhaal, geen bijfiguur, zoals op andere afbeeldingen van Afrikanen uit die tijd. Nee, hij is de hoofdpersoon. Er is zelfs een vermoeden over wie hij is: Christophle le More. Le More, ‘de Moor’, is niet zomaar een achternaam, hij kreeg deze naam als verwijzing naar zijn donkere huidskleur. Dit is het ideale schilderij om een serie over het Nederlandse koloniale verleden mee af te trappen. Het portret laat namelijk zien dat er al zwarte mensen in de Nederlanden aanwezig waren vóór de oprichting, aan het begin van 17de eeuw, van de Vereenigde Oostindische Compagnie en de West-Indische Compagnie. En dat de mensen in die periode anders werden afgebeeld dan tijdens en na de Nederlandse slavenhandel. Het portret werd geschilderd door de Haarlemse kunstenaar Jan Jansz. Mostaert, die al eerder probeerde zwarte mensen vast te leggen. Als je goed naar de zwarte koning op afbeelding 2 kijkt, Mostaerts De aanbidding van de koningen, dan lijkt die eerder uit de fantasie van de schilder ontsproten dan dat zijn gezicht gebaseerd is op eigen observatie. Waarschijnlijk had Mostaert nog nooit een zwart persoon in het echt gezien. Dat is niet vreemd, want rond de eerste helft van de 16de eeuw zijn er in de Noordelijke Nederlanden slechts vier à vijf zwarte personen in de archieven te vinden. Enkele jaren later maakte Mostaert het uitzonderlijk realistische portret van de man in het rood. Dat het om de dan 30-jarige Christophle Le More gaat is niet zeker, maar uit speurwerk van historicus Ernst van de Boogaart uit 2005 blijkt dat de kans groot is dat hij het is. Christophle was als lijfwacht in dienst van het elitekorps van Karel V, Habsburgse keizer en heer der Nederlanden tussen 1515 en 1555. Christophle had een bijzondere positie voor een Afrikaanse man, want zowel vrije gekleurde als tot slaaf gemaakte mensen deden in die tijd vooral vies en zwaar werk – met uitzondering van de in Zuid-Europa wonende Afrikaanse koninklijke families en hun gezantschappen. Karel V was dan ook niet zomaar een vorst. Toen hij in 1516 koning werd van het Spaanse Rijk, erfde hij ook al gebieden in de Cariben, Centraal-Amerika en delen van Afrika en Azië. Karel V reisde vaak tussen Spanje en de Nederlanden om zijn positie te versterken. Waarschijnlijk heeft Le More op deze manier zijn weg naar het noorden gevonden. Christophle was niet tot slaaf gemaakt. Zijn naam duikt op in de loonlijsten van de Spaans-Nederlandse heersers en formeel was slavernij in de Nederlanden verboden. Dit suggereert dat hij een vrij man was, hoewel de scheidslijn tussen dienaar en tot slaaf gemaakte dun was. Le More verschijnt in 1501 in de archieven als stalknecht, waar hij met een salaris van vier stuivers onderaan de loonlijst stond. Later werkte hij zich op tot lid van een groep van honderd lijfwachten van Karel V. Hij verdiende 12 stuivers per dag, destijds het dubbele van het dagloon van een meester-ambachtsman in Gent of Brussel. Le More werd een welvarend man. Vanaf 1521 is Le More niet meer terug te vinden in de archieven. Vooralsnog staat vast dat het schilderij van deze statige man de geschiedenis ingaat als het enige geschilderde zelfstandige portret van een zwarte Afrikaan dat bewaard is gebleven uit de Europese kunst van de late Middeleeuwen en de Renaissance. Een eeuw later, toen de Nederlanden officieel deelnamen aan de trans-Atlantische mensenhandel, veranderde de manier waarop zwarte Afrikanen werden afgebeeld. In de 17de eeuw worden zwarte Afrikanen minder als (volwaardige) mensen verbeeld en gaan de weergaves meer op karikaturen lijken. Want met de opkomst van de slavenhandel lijkt het opportuun om de Afrikaanse menselijkheid te relativeren. Dat leidde ertoe dat Afrikanen onder andere als ‘ongeciviliseerde beestachtigen’ werden beschreven en verbeeld. Ook in de kunst krijgen zij een ondergeschiktere rol: die van onderdanige dienaren achter de witte geportretteerde mensen van stand. De verbeelding van dienaar wordt een trend en vanaf 1660 worden de gezichtskenmerken van zwarte mensen almaar meer stereotiep weergegeven: volle lippen, grote witte tanden, een brede neus en een rond voorhoofd. Een beeld dat op den duur pijnlijk genoeg werd beschouwd als een objectieve weergave van de zwarte mens.||https://www.volkskrant.nl/cultuur-media/portret-van-christophle-le-more-lijfwacht-van-keizer-karel-v~b59e8b70/
2022-07-15||Ons koloniale verleden in 50 voorwerpen||Op de vraag hoe de wereld eruit zou zien als er geen kolonialisme was geweest, heeft Wayne Modest geen antwoord. Volgens de inhoudelijk directeur van het Nationaal Museum voor Wereldculturen heeft het kolonialisme zo veel invloed gehad, dat een wereld waarin dat nooit had plaatsgevonden eigenlijk niet voor te stellen is. ‘De koffie die je ’s ochtends zet, de suiker die je daarin doet, de hardhouten stoel waarop je zit als je die koffie drinkt, de pan van bauxiet of aluminium waarin je je eitje bakt. De kaneel in je appeltaart, de nootmuskaat op je spruitjes.’ Valika Smeulders, hoofd geschiedenis in het Rijksmuseum, vult aan: ‘Door koloniale handel, roof en onderdrukking zijn deze producten deel van het leven in Nederland geworden. Veel dingen die we nu volkomen vanzelfsprekend vinden, komen voort uit de Nederlandse koloniale geschiedenis.’ Toch hebben veel Nederlanders op school weinig of eenzijdig geleerd over deze geschiedenis, die vanaf het eind van de 16de eeuw begon met de scheepvaart naar andere werelddelen. Er was de Vereenigde Oostindische Compagnie, die vanaf 1602 naar Afrika en ‘de Oost’ voer, en de West-Indische Compagnie die vanaf 1621 naar Afrika en het Westen voer. Veel mensen leerden bijvoorbeeld vooral over de winst en rijkdom die deze scheepvaart en handel de Republiek opleverde, maar niet over hoe Nederlanders vanaf het begin hun handel met geweld hadden afgedwongen. Ook het perspectief gezien vanuit de mensen die werden onderworpen en verscheept bleef onderbelicht. En om welke landen gaat het eigenlijk? Dat Indonesië, Suriname en de Antillen zijn gekoloniseerd is bekend. Maar lang niet iedereen weet bijvoorbeeld dat Sri Lanka en Madagaskar ook deel zijn van het Nederlands verleden, omdat Nederlanders zich daar ook land en grondstoffen hebben toegeëigend. Ook niet iedereen leerde over de slavernij in Nederlands-Indië. En wie kent de verzetshelden die tegen de kolonisator in opstand kwamen? Ze waren zelf Nederlander, meestal niet vrijwillig. Janey Tetary vocht aan het begin van de 20ste eeuw in Suriname voor de rechten van Hindoestaanse contractarbeiders. De tot slaaf gemaakte man Tula leidde in 1795 een opstand in Curaçao, geïnspireerd door de opstanden in de Franse koloniën waardoor in dat jaar de slavernij werd afgeschaft. Hun verzet tegen onrecht is ook onze geschiedenis. Dat geldt net zo goed voor belangrijke, soms ontwrichtende en catastrofale gebeurtenissen waarvan slechts weinigen weet hebben omdat ze ver weg plaatsvonden. Zo werd in Zuid-Afrika op last van de VOC-Beleidsraad in Kaapstad de San-bevolking uitgeroeid. De Beleidsraad keurde dit op 5 juli 1777 officieel goed. In Madagaskar knuppelden Nederlanders de laatstbekende dodo dood. Nieuwsgierig naar al deze gebeurtenissen en onderbelichte perspectieven nodigde de Volkskrant elf experts uit om een lijst samen te stellen van 50 voorwerpen die samen een completer beeld van onze koloniale geschiedenis geven. Valika Smeulders en Wayne Modest leiden deze commissie van experts. De 50 verhalen die vanaf vandaag een jaar lang in V te lezen zijn, worden geschreven 50 verschillende auteurs, van jonge historici tot bekende schrijvers. De aandacht groeit voor een bredere blik op ons verleden. Banken, gemeenten, overheden – steeds meer organisaties zijn bereid om hun rol in de geschiedenis van Nederlandse onderdrukking en slavernij onder ogen te zien en te onderzoeken. Er wordt verantwoording afgelegd. Premier Rutte en koning Willem-Alexander boden excuses aan voor het Nederlandse geweld in Indonesië, Femke Halsema sprak excuses uit in Amsterdam over het aandeel van de stad in de slavernij. Tien jaar geleden was deze serieuze aandacht voor het Nederlandse kolonialisme nog nauwelijks denkbaar. Voor veel Nederlanders was het idee van Nederland als land van beschaving, rijkdom, innovatie en democratie moeilijk te verenigen met de gedachte dat datzelfde land ook een gewelddadige en vernietigende kolonisator was. Het kantelpunt van de aandacht hiervoor kwam volgens Wayne Modest niet hoofdzakelijk uit de academische wereld of uit de culturele instellingen, maar uit de samenleving. ‘Activisten hebben het onderwerp op de kaart gezet, onder meer met het Zwarte Pietendebat dat oplaait sinds 2011, en de Black Lives Matter-protesten in 2020. Er is frictie en soms ruzie, maar het onderwerp is bespreekbaar geworden. Daarmee is voor veel mensen een moeilijk moment aangebroken, want praten over het koloniale verleden kan ervaren worden als het afbreken van trots. Mensen hebben soms het gevoel dat hen zekerheden worden afgenomen.’ Het koloniale verleden vormt ook de achtergrond van zaken die in het nieuws spelen, zoals economische ongelijkheid, institutioneel racisme, burgerschap, identiteit, kansengelijkheid en de klimaatcrisis. Mede daardoor is er een groeiende behoefte aan kennis. De podcast De Plantage van onze voorouders van Maartje Duin en Peggy Bouva bracht veel teweeg, boeken over het koloniaal verleden krijgen veel aandacht. Verhalen die verteld zijn vanuit het perspectief van de mensen die door de kolonisator onderdrukt werden, vinden een publiek. Grote musea maken er tentoonstellingen over, en er wordt op universiteiten al langer onderzoek gedaan naar de Nederlandse koloniale geschiedenis. Om het heden te begrijpen, moet je het verleden onder ogen zien, vindt het panel van experts. Dus als we nu het net ophalen, vroeg de Volkskrant zich af, wat zou iedereen dan écht moeten weten over ons koloniale verleden? Zo’n lijst als aanvulling op de bestaande canon van Nederlandse geschiedenis is niet nieuw. Twintig jaar geleden vroeg de Volkskrant ook aan experts om een serie te maken die de officiële Canon van de Nederlandse geschiedenis kon aanvullen: de bèta-canon. Dat was omdat volgens experts in de bestaande canon natuurwetenschappelijke geschiedenis ontbrak. Door een commissie onder leiding van Robbert Dijkgraaf werd aldus de bèta-canon gemaakt, geschreven door veelal jonge academische auteurs. Het was een groot succes, en het boek dat erbij verscheen wordt nog steeds gelezen en in het onderwijs gebruikt. Naar dit model hebben nu dus elf deskundigen de serie Ons koloniale verleden aan de hand van 50 voorwerpen gemaakt. Anders dan bij de eerdere alternatieve canons, willen de commissievoorzitters het woord ‘canon’ niet gebruiken. Het is immers onvoltooid verleden en bij veel onderwerpen een verslag van lopend onderzoek. Dat is dus het tegendeel van een in beton gegoten canon, vindt Modest: ‘Ik heb de uitnodiging opgevat als een vorm van iconoclasme, het kraken van bestaande beelden. We stellen ter discussie dat sommige mensen en momenten in de geschiedenis worden gekoesterd, en andere juist niet. Zodat mensen zien hoe de geschiedschrijving ons en de samenleving framet en vormt. Ik noem onze serie liever een anti-canon.’ In deze serie komt naar voren dat kolonialisme een gecreëerd systeem is dat grote invloed heeft op ons denken over onszelf en de geschiedenis. Te beginnen met het woord ‘ontdekken’, dat nog steeds gebruikt wordt, maar onjuist is. Want er is niets ontdekt, er waren al millennia lang bewoners op de continenten waar de ‘ontdekkingsreizigers’ voet aan wal zetten. Er bestonden al eeuwen uitgebreide handelsnetwerken en er was wetenschappelijke kennis, er was literatuur, zeevaart en er waren handelscontacten met andere continenten. De kennis daarover is veronachtzaamd en voor een deel verdwenen. Het eurocentrische verhaal over de geschiedenis wekt de indruk dat er een soort niemandsland werd aangetroffen vol verborgen grondstoffen om van te profiteren. Maar het tegenovergestelde is het geval, zegt Valika Smeulders: ‘De Hollanders waren niet nieuwsgierig naar een leeg gebied. Ze voeren juist naar Afrika en Azië omdat ze wisten van de rijkdom, kennis en cultuur daar.’ Eenmaal aan de klus begonnen, was het voor de experts nogal een opgave om te kiezen welke momenten of personen uit welke deelgebieden besproken moesten worden. Nederland heeft, lang voordat het het Koninkrijk der Nederlanden heette, heerschappij gevoerd in veel continenten. Dat begon met de zeevaart in de Republiek der Zeven Verenigde Nederlanden, sinds 1602 georganiseerd door de VOC en vanaf 1621 ook door de West-Indische Compagnie (WIC). Er werd beslag gelegd op land, grondstoffen en op mensen. In het huidige Bangladesh, de Kaapkolonie in Zuid-Afrika en het huidige Maleisië, Taiwan en Sri Lanka (door de VOC), in Mauritanië, Brazilië, het huidige New York, Suriname en Tobago (door de WIC), om enkele voorbeelden te noemen. In onder meer Ghana, het huidige Nigeria en Togo bestonden handelsposten van waaruit mensen werden verhandeld. Niet vreemd dat dat moeilijk past in 50 verhalen. Er is uiteindelijk een keuze gemaakt waarmee volgens Smeulders overgebracht wordt ‘hoe en waarom het Nederlandse kolonialisme begon, wat de rode draad was en hoe het systeem werkte.’ Smeulders maakte een indeling die chronologisch, maar ook thematisch is opgezet, waardoor de verhalen vallen onder hoofdstukken zoals ‘de pre-koloniale tijd’, ‘winstbejag’, ‘de creatie van een raciale hiërarchie’, ‘culturele versmelting’ en uiteindelijk ‘het onvoltooide koloniale verleden’, over hoe de erfenis van ons verleden in het heden aanleiding blijft voor onderzoek. Het panel lette erop dat in de serie naar voren komt hoe mensen binnen het gewelddadige systeem leefden, zegt Smeulders. ‘Onder de koloniale onderdrukking lieten mensen zich hun menselijkheid niet ontnemen, en er was van meet af aan verzet. Dus er zijn in de canon bijvoorbeeld stukken over de nieuwe vormen van religie die ontstonden door de ontmoeting van christendom, volksgeloof en spiritualiteit. En over verzet, in de vorm van mondelinge overlevering van verhalen.’ Natuurlijk hadden de leden veel discussie over de onderwerpen. Moet Madurodam erin, een plek die iedereen kent maar waarvan lang niet iedereen weet dat die is vernoemd naar een Joodse verzetsstrijder uit Curaçao? Moet de Hollandse zeevaart en de techniek die het kolonialisme mogelijk maakten een onderwerp worden? Moet de educatie van de koloniale elite van Indische Nederlanders erin? Een praktijk die gericht was op sociaal klimmen – kinderen werden vaak in hun eentje naar Nederland gestuurd om hun kansen te vergroten. Moet het Koninklijk Paleis erin, en de grachtenpanden in de Nederlandse steden waarin veel details verwijzen naar de koloniale overheersing? De keuze viel op onderwerpen die zo veel mogelijk mensen aangaan of die nog onderbelicht zijn. ‘De hoop is dat elke aflevering een aha-moment oplevert’, zegt Modest. Daarom is gelet op hoe het koloniale verleden in alledaagse dingen te vinden is, zoals de rijsttafel, een door Nederlanders bedachte samenstelling van Indonesische gerechten. ‘En daarom hebben we de paleizen van de historische elite niet als onderwerp gekozen.’ Burgerschap is zo’n alomtegenwoordig onderwerp waarin het koloniale verleden een rol speelt. De vraag wat een Nederlandse burger is, gaat over wie hier hoort en wie niet, over rechten en over macht. Als er veel racistische reacties zijn op een foto van voetballers van Surinaamse afkomst in het Nederlands elftal, gaat dat over burgerschap. En denk aan de mensen die na de onafhankelijkheidsoorlog uit Indonesië naar Nederland kwamen. Zij waren statenloos – ze kregen geen Nederlands paspoort, terwijl ze in Nederlands-Indië Nederlands burger waren. Burgerschap wordt vastgelegd in een paspoort dat je wereldwijd rechten en privileges geeft. Maar ook mét een paspoort kan je burgerschap bevraagd worden. Smeulders heeft er zelf ervaring mee. ‘Aan mijn achternaam hoor je dat mijn voorouders uit Nederland komen, en toch word ik nog geregeld gezien als iemand die hier niet hoort omdat ik niet wit ben. Dat is het complexe van koloniale geschiedenis.’ Modest: ‘Wat betekent burgerschap met het lichaam dat je hebt geërfd? Je kunt ondanks je paspoort nog steeds als buitenstaander behandeld worden. Dat houdt een koloniale hiërarchie in stand.’ De aanwezigheid van mensen van kleur in Nederland wordt nog steeds bevraagd, ook door politici, terwijl mensen in de voormalige koloniale gebiedsdelen al honderden jaren Nederlands zijn. Het antwoord op die vraag is verwoord door de beroemde cultuurwetenschapper Stuart Hall, zegt Modest: ‘Wij zijn hier omdat jullie daar waren.’ Daarom heeft Smeulders moeite met het woord bicultureel. ‘Vanaf dag één dat Columbus naar de overkant voer, is een groot deel van de wereld met elkaar verbonden geraakt en werden mensen van de ene naar de andere kant van de oceaan gesleept.’ Door het kolonialisme werd de wereld multicultureel en multireligieus. ‘Het idee dat in de 20ste eeuw ineens biculturaliteit en multiculturaliteit ontstonden, is een ontkenning van wat er gebeurde in de vijf eeuwen daarvoor.’ Daarom werd er bijvoorbeeld gekozen om géén aflevering over dna te maken. Dna-onderzoek helpt mensen die meer over hun afkomst willen weten. Maar, zegt Modest, het zegt nauwelijks iets over je plek in de samenleving: ‘Dna-tests zijn zeer populair, begrijpelijk, maar je kunt ze ook zien als een product van een commerciële industrie die rasdenken reproduceert. Dan hebben wij als samenleving een probleem, want daarmee raak je de complexiteit van burgerschap en identiteit uit het oog.’ Toen Smeulders in het Rijksmuseum werkte aan de tentoonstelling Slavernij, kreeg ze geregeld de vraag of zo veel onderdrukking, moord en slavernij niet te zwaar werd voor de bezoeker. Een rare vraag, vindt ze: ‘Elke film in de bioscoop heeft een akelig deel. Bijna elke roman ook. Het is vreemd dat mensen van musea en geschiedschrijving dan ineens verwachten dat alles mooi en fijn is.’ Maar, zegt ze, ‘Dat is ook onze schuld. Als musea hebben we veel te lang de geschiedenis opgediend als een zoet verhaal van succes en rijkdom.’ Modest wijst erop dat we kritiek op geschiedenis nog vaak ervaren als kritiek op onszelf. Daarom hielden mensen koloniale geschiedenis op afstand. ‘Lange tijd was het verhaal: slavernij gebeurde dáár, wij leven hier, en hier is het mooi.’ Een mogelijk verrassend thema in de serie is dan ook vreugde. Vreugde en creativiteit zijn niet de eerste dingen waaraan je denkt bij koloniaal verleden, maar mensen vonden in onderdrukking altijd manieren om mens te blijven. Ook al was de wet en het systeem tegen ze. Als je de wereld wilt veranderen, moet je onrealistisch zijn, zegt Modest. ‘Kijk naar de slavernij. Mensen die tot slaaf gemaakt waren voelden geen optimisme. Er was realistisch gezien geen uitzicht. Je kon alleen hoop hebben, op een ontmoeting met Jezus na de dood, of op een andere wereld voor je kinderen.’ Het onderwerp vreugde is onmisbaar, zegt Modest, want lange tijd is er alleen over koloniaal verleden gesproken in termen van pijn en leed. ‘Eerst werd er helemaal niet gesproken, daarna ging het altijd over het geweld, het gebroken lichaam, de zweep en de ketenen. Maar wat nauwelijks besproken werd is hoe mensen momenten van vrijheid creëerden en leefden ondánks de slavernij.’ Hoe ze voor hun kinderen zorgden, hoe ze muziek maakten en ook hoe die creativiteit werd gebruikt om het systeem af te wijzen. ‘Mensen waren inventief en intellectueel, ze hadden schoonheid en rituelen, en ze verzetten zich.’ Dus komen er hoofdstukken over een banjo op de plantage, en over de kotomisi, Surinaamse vrouwenkleding waarmee een cultuur werd uitgedragen. De serie is geslaagd als lezers nieuwsgieriger zijn geworden naar de volle breedte van de Nederlandse geschiedenis, zegt Valika Smeulders. ‘En als mensen er iets meer afstand van kunnen nemen. Als we het koloniale verleden als gegeven accepteren en de emoties een beetje kunnen loslaten.’ Wayne Modest heeft een andere opvatting dan zijn collega. ‘Voor mij is het geslaagd als het klaar is’, zegt hij. Er volgt een bulderende lach. ‘Mensen hoeven me niet te vertellen dat ze iets geleerd hebben. Je kunt ook iets geleerd hebben als je enorm geïrriteerd bent. Het is voor mij genoeg dat dit onderwerp op deze manier in het publieke debat wordt geplaatst. Dat het een plek heeft en daarmee invloed heeft op de collectieve kennis van mensen. Het is genoeg dat het debat verandert.’ Er valt een stilte. Dan: ‘Ik ben een pessimist, ik kan alleen maar hopen.’ Met medewerking van Ashwant Nandram.||https://www.volkskrant.nl/cultuur-media/ons-koloniale-verleden-in-50-voorwerpen~b2987870/
2022-07-15||Het concert van Ed Sheeran in de Johan Cruijff Arena is een complete ramp ★☆☆☆☆||Het is moeilijk iets tegen hem te hebben. De olijke Engelse liedjeszanger is altijd even sympathiek als knuffelbaar. Goed, zijn liedjes lijken erg veel op elkaar. Maar als hij de tonen van zijn akoestische gitaar met zijn ‘loopstation’ bewerkt tot een heuse backingtrack denk je altijd: joh, wat knap allemaal, doe er nog maar zo een. En bijzonder ook, dat de inmiddels 31-jarige vader van twee dochters elf jaar geleden nog in Nederland op het Haagse Crossing Border stond en nu, op twee achtereenvolgende avonden, in de Johan Cruijff Arena. In dit Amsterdamse stadion stond Ed Sheeran vier jaar geleden ook al. Solo, al kreeg hij toen onverwacht bezoek op het podium van Robbie Williams. Tijdens zijn huidige tournee laat Sheeran zich deels begeleiden door een heuse band. Wat een slecht idee is. Niet alleen omdat het geen gezicht is: die extra gitaristen, drummer en toetsenist staan tientallen meters van elkaar, ver weg van hun broodheer, verspreid tussen een soort kebabspiesen die rondom het podium zijn geprikt. Maar vooral omdat hun bijdragen het stadiongeluid nog rampzaliger maken dan wanneer Sheeran alleen speelt. Aanstootgevend lelijk galmen toetsen en gitaren meteen al in het openingsliedje Tides. Dan wil je met z’n allen graag meezingen, maar hoor je niet waar Sheeran zich in het liedje bevindt. Ook zo potsierlijk: dat roterende podium op de middenstip. Je wordt duizelig van het gedraai van Sheeran, terwijl je maag het door het suikerpercentage van het repertoire toch al moeilijk heeft. Een enkel liedje over liefde en geluk is nog wel te doen, maar twee uur zoetigheid? Na de valse start lijkt Sheeran solo wat los te komen. Shivers brengt ook echt wat sfeer na de uitleg hoe hij met gitaar als band kan klinken. ‘Alles live, hoor’, stelt hij het publiek gerust. Ook laat hij weten Nederland dankbaar te zijn hem als eerste te hebben omarmd. En ach, wat lief: een Braziliaans homopaar kondigt voor Eds microfoon aan te gaan trouwen. Ja, Sheeran draagt graag zijn steentje bij aan ieders geluk. Maar heeft hij dan echt helemaal niets te vertellen? De wezenloosheid die kenmerkend is voor al zijn werk wordt langzaam onverdraaglijk. Sommige liedjes stopt hij in een medley, maar eigenlijk is dit concert één lange medley van altijd maar weer diezelfde toonzettingen, tempi en weeïge zanglijntjes. Even staat daar ter afwisseling in Galway Girl een violist naast hem die het Ierse folkelement van het liedje moet onderstrepen. Ook van haar spel hoor je alleen een modderige klankbrij. Ondertussen blijft het publiek leuk meedoen met hun smartphonelichtjes en zingt het alles woordelijk mee. Heel gezellig allemaal. Maar hoeveel oppervlakkigheid kan een mens verdragen? Sympathie slaat om in ergernis en uiteindelijk lukt het Ed Sheeran toch om je boos te krijgen. Goed, hij geeft het publiek alle hits waar het voor kwam, maar het had er beter thuis naar kunnen luisteren. De man die daar bovenin – ja, het podium kan ook nog de lucht in – staat te zingen, raakt steeds meer op afstand, en erger: hij vervormt zijn liedjes tot een amorfe brok geluid. En zelfs in een stadion is daar anno 2022 geen enkel excuus voor.||https://www.volkskrant.nl/nieuws-achtergrond/het-concert-van-ed-sheeran-in-de-johan-cruijff-arena-is-een-complete-ramp~bae22a72/
2022-07-15||Onderscheiden diplomaat waarschuwt voor collectieve slaperigheid: ‘We kunnen niet toekijken bij naakte agressie’||Alexander Hug was in 2014 plaatsvervangend hoofd van de speciale monitoringsmissie van de Organisatie voor Veiligheid en Samenwerking in Europa (OVSE) in Oekraïne. Nadat het nieuws over het neerstorten van MH17 binnenkwam, snelde hij met een klein team waarnemers vanuit Kyiv naar het rampgebied, waar hij, in de woorden van minister van Buitenlandse Zaken Wopke Hoekstra, ‘ van onschatbare waarde’ is geweest bij het verkrijgen van toegang tot de crashsite, de identificatie en repatriëring van de slachtoffers en het mogelijk maken van waarheidsvinding ter plaatse. Hug zei vrijdag in het Johan de Witthuis in Den Haag, ten overstaan van een select publiek van diplomaten en nabestaanden, dat hij de onderscheiding ‘nederig en dankbaar’ aanvaardt, ook namens zijn OVSE-collega’s. ‘Maar ik ben me ervan bewust dat we destijds niets hebben kunnen doen dat de misdaad had kunnen voorkomen. Geen van ons kon verhinderen dat het Boek-raketsysteem getransporteerd werd uit Rusland en gebruikt tegen onschuldige slachtoffers.’ Volgens Hug, die tot 2018 in Oekraïne werkte voor de OVSE-missie, gebeurt er nu in Oekraïne ‘meer van hetzelfde’, op een ‘onvoorstelbare schaal’ die Europa sinds de Tweede Wereldoorlog niet heeft gezien. ‘De moord op onschuldige burgers door een statelijke actor, dat hebben mijn collega’s en ik jarenlang gezien. Ik kan deze onderscheiding niet aanvaarden zonder u en ons allen te vragen wat we meer kunnen doen aan de voortdurende slachtpartij in Oekraïne.’ ‘Op dezelfde plek waar passagiers van MH17 hun leven verloren, verliezen op dit moment nog meer onschuldigen hun leven, en staat zelfs het voortbestaan van Oekraïne op het spel.’ Maar na de eerste schok lijkt Europa nu in de ‘fase van schemeroorlog’ te verkeren (een verwijzing naar de eerste ‘stille’ maanden van de Tweede Wereldoorlog, red.). ‘Te midden van deze collectieve slaperigheid sterven dagelijks honderden mensen. We kunnen niet toekijken bij naakte agressie, en niets doen.’ Voor Hug is het fenomeen oorlogsmoeheid niet nieuw. Eerder maakte hij mee hoe zelfs na MH17 de oorlog in Oost-Oekraïne geleidelijk uit de aandacht verdween. ‘De oorlog ging door, er bleven mensen sterven, maar het was niet meer in het nieuws.’ Hetzelfde gebeurt nu. ‘Oorlogen leiden in het begin tot grote krantenkoppen, maar na een tijdje verdwijnen ze naar de pagina’s achterin, tenzij er iets heel opmerkelijks gebeurt.’ Toch is het volgens hem belangrijk te voorkomen dat mensen ‘afgestompt’ raken. ‘Daarom moet je blijven tonen wat de oorlog doet met mensen die erdoor geraakt worden.’ Hoekstra wees er vrijdag op dat Hug en zijn team verschil hadden gemaakt door hun moedige en volhoudende optreden – waarbij ze regelmatig in beschietingen terechtkwamen. Ze gingen ‘verder dan hun mandaat’ en ‘niets hiervan was simpel of veilig’. Het mogelijk maken van forensisch onderzoek ter plaatse was volgens Hoekstra ‘het begin van een lange weg naar gerechtigheid’. Nederland streeft die al vele jaren na, ‘via onderhandelingen, internationale juridische procedures en de vervolging van verdachten onder Nederlands strafrecht’. Volgens diplomatie-kenner Robert van de Roer is het de vraag ‘of die weg naar rechtvaardigheid niet een doodlopende weg is. Poetin, de eindverantwoordelijke, blijft buiten beeld. Bovendien doet hij niet aan uitleveringen – en al helemaal niet aan die van zichzelf.’ Zelfs Poetins adviseur, Vladislav Soerkov, over wie Joint Investigation Team-onderzoeker Fred Westerbeke in 2019 zei dat hij betrokken was bij het beschikbaar stellen van het Boek-luchtdoelsysteem, is nooit gedagvaard. ‘Premier Rutte heeft er altijd voor gekozen Poetin verbaal uit de wind te houden’, zegt Van de Roer. ‘Zo zit Nederland na acht jaar met vier onderknuppels in de beklaagdenbankjes opgescheept, die ook nog ontkennen. Het beschaafde Westen probeert Poetin steeds met regels tot inkeer te brengen. Tot nu toe is dat niet effectief.’||https://www.volkskrant.nl/nieuws-achtergrond/onderscheiden-diplomaat-waarschuwt-voor-collectieve-slaperigheid-we-kunnen-niet-toekijken-bij-naakte-agressie~b9139a0b5/
2022-07-15||Sifan Hassan: ‘Er moet iets magisch gebeuren om goud te winnen’||Was er dit jaar geen WK atletiek geweest, dan had tweevoudig olympisch kampioen Sifan Hassan waarschijnlijk dit jaar geen wedstrijd gelopen. Maar er is wel een WK en dus trok ze zichzelf in gang met de hoop op een medaille. Op was ze, na het olympisch seizoen. In Tokio had ze alles gegeven wat ze in zich had met een unieke verzameling medailles tot gevolg: goud op de 5.000 en 10.000 meter en brons op de 1.500 meter. En hoe onverwoestbaar ze tijdens de Spelen ook overkwam, de terugslag kwam onvermijdelijk. ‘Ik dacht dat het makkelijk zou zijn om na de Spelen door te gaan, maar ik vond het heel moeilijk om me weer te focussen.’ De Spelen waren een hoogtepunt voor de 29-jarige Hassan, die in 2008 als asielzoekster naar Nederland kwam en verslingerd raakte aan hardlopen. Ze had haar doelen in Japan bereikt, wat moest ze zichzelf nu voor uitdagingen stellen? Ze wist het niet en nam vakantie. Dat betekent bij haar: niet hardlopen. Dat is al zo sinds ze onder leiding van Honoré Hoedt aan haar opmars in de atletiek begon. ‘Ik vergeet dan dat ik topatleet ben. Ik heb wel geprobeerd dat te veranderen, maar dat lukt niet altijd.’ Het hoefde ook niet. Coach, management, iedereen begreep dat ze gebaat was bij het verzetten van haar zinnen. Ze reisde naar Turkije, Ethiopië en ging op bedevaart naar Mekka. ‘Die plek is echt fantastisch. Er zijn daar zoveel verschillende mensen uit zoveel verschillende landen. Het is een beetje als de Spelen.’ Het was niet alleen de impact van de Spelen van Tokio die haar de lust om hard te lopen deden verliezen. Ook het vooruitzicht van de komende jaren boezemde angst in. Normaliter zijn de WK’s in oneven jaren, maar door corona werd dat van 2021 doorgeschoven naar deze zomer. En volgend jaar is er weer één, zoals gebruikelijk. Dan in 2024 Spelen van Parijs en in 2025 wacht alweer een WK. Paar maanden stilstand En haar agenda kende al geen lege dagen: na het WK-seizoen van 2019 was er geen jaar waarin Hassan even op adem kon komen. Ook al gingen in 2020 de Spelen niet door, ze had er wel voor getraind. Dat hakt erin. ‘Ik denk niet alleen voor mij, ook veel andere atleten hebben mentale problemen.’ Wat bedoeld was als een vakantie van een week of drie draaide uit op een hardlooploze periode van een paar maanden. Ze voelde geen drang om te rennen, maar bang dat ze het plezier niet meer zou hervinden, was ze niet. Dat was in het verleden ook altijd weer teruggekeerd. ‘Ik was wel bang dat als ik zonder pauze zou doorgaan, ik in Parijs op zou zijn’, zegt ze. ‘Ik weet hoeveel ik voor Tokio heb gedaan.’ Toch kon ze het niet over haar hart verkrijgen om dit seizoen helemaal over te slaan. Daarvoor betekenen de WK te veel voor haar. Zeker omdat het in Eugene is, niet ver van de plek waar ze een aantal jaar trainde bij het Nikes Oregon Project, onder leiding van de omstreden coach Alberto Salazar. De roots van Nike, nog altijd haar sponsor, liggen in Eugene. Ze wilde iets terugdoen. Dwang om deel te nemen voelde ze niet, bezweert ze. ‘Rennen moet een eigen keuze zijn. Zoiets kun je niet pushen.’ Hassan doet het wel iets rustiger aan dan in Tokio. In Eugene neemt ze enkel deel aan de 5.000 en 10.000 meter. De 1.500 meter, die ze lopen mocht, slaat ze over. ‘Je moet slim zijn om een lange carrière te kunnen hebben. Het is balanceren, zorgen dat je je kaarsje niet opbrandt.’ Hassan traint met coach Tim Rowberry doorgaans in Park City, een wintersportdorp bij Salt Lake City in Utah. Daar doet ze een week voor de WK haar verhaal vanuit een stilstaande skilift met uitzicht op de bergen. En ze bekent dat het tot voor kort voor geen meter liep. Drie weken voor de mondiale titelstrijd sloeg de paniek toe. ‘Ik was nergens. Ik had overal pijntjes.’ Even snel als de paniek opkwam, verdween die weer. De laatste twee weken voelt ze zich kiplekker. ‘Ineens was het weer oké. Ik weet niet waar het vandaan kwam.’ Over waartoe ze instaat is, tast ze in het duister. Het is duidelijk dat ze minder heeft getraind dan vorig jaar, maar het staat of valt bij de inspanningen die haar concurrenten hebben gedaan. Hebben zij ook een dipje gehad na de Spelen van Tokio of hebben ze vol doorgetraind? ‘Er moet iets magisch gebeuren om goud te winnen. Misschien is mijn vorm goed genoeg, maar dat ligt aan andere atleten. Als zij net zo hebben getraind als ik vorig jaar heb gedaan, zo hard, dan lopen ze net zo hard als ik toen.’ Als anderen beter zijn, dan zal ze dat accepteren. Ze weet dat ze niet te veel mag verwachten. In feite heeft ze maar tien weken echt getraind voor de WK. Maar zij en haar coach hopen dat dat evengoed genoeg is om mee te doen in de strijd om de medailles. ‘In trainingen gaan we altijd voor goud’, zegt Rowberry, ‘maar we kunnen de concurrentie niet controleren. Eerlijk: we moeten het gaan zien.’ Misschien is het genoeg, want ze mag dit jaar relatief weinig hebben getraind, in de afgelopen jaren heeft ze wel een stevige basis gelegd. ‘Met alle kilometers van vorig jaar heb ik één klik nodig om in goede vorm te zijn.’||https://www.volkskrant.nl/sport/sifan-hassan-er-moet-iets-magisch-gebeuren-om-goud-te-winnen~bb2b344f/
2022-07-15||Wonderspikes geven de sprinters op de 100 meter nog geen vleugels ||Sinds een jaar of wat kunnen sprinters beschikken over zogenoemde superspikes. De dikke zool zou op de 100 meter zomaar 0,1 seconde tijdwinst kunnen opleveren, is het idee. Maar of dat ook zal gebeuren, zaterdag tijdens de finale van de mannen bij de WK, betwijfelt bewegingswetenschapper Wouter Hoogkamer. Hij doet onderzoek naar snelle hardloopschoenen. Op de lange loopafstanden sneuvelden de records de afgelopen jaren bij bosjes. Dat gebeurde dankzij de Nike Vaporfly, een schoen met een dikke zool waarin behalve een dikke schuimlaag ook een koolstofvezelplaat verwerkt is. Het was die Vaporfly die Hoogkamer in 2016, toen postdoc aan de Universiteit van Colorado, in opdracht van de producent onderzocht. 4 procent minder energie vergde het lopen op de wondersloffen, concludeerde hij. Dat leverde minuten tijdwinst op. Langeafstandslopers stapten massaal over op de lomp ogende schoen en andere fabrikanten ontwikkelden razendsnel varianten op de Vaporfly. Het vaste recept is altijd die combinatie van een carbonversteviging en een schuimzool. Dankzij het schuim deukt de zool in bij de landing en veert terug bij de afzet. Zo krijgt de loper een zetje mee. Van toploper tot recreant werd iedereen sneller. Na de marathon volgden de middellange baanafstanden en vorig jaar werd de techniek vertaald naar de sprintspike, met de Nike Maxfly. In aanloop naar de Spelen in Tokio werden ze geïntroduceerd en wereldrecordhouder Usain Bolt was not amused. Hij noemde het ‘weird and unfair’, raar en oneerlijk, dat zijn opvolgers dankzij hun schoeisel 0,1 seconde cadeau zouden krijgen. Toch is het veel minder duidelijk wat het voordeel is van de nieuwste generatie spikes vergeleken met de marathonschoenen , zegt Hoogkamer, die nu als universitair docent in Massachusetts onderzoek doet naar het ideale schoeisel voor Puma (de voormalige sponsor van Bolt). ‘De marathonschoen konden we testen door te kijken naar zuurstofverbruik tijdens de inspanning. Dat gaf een indruk van de verbruikte energie. Op de sprint kan dat niet.’ Tijdens de korte spurt nemen de spieren geen zuurstof op, ‘anaeroob’ heet dat in vakjargon en dus heeft zuurstofopname meten geen zin. Het bewijs dat de spikes sneller zijn kan enkel in de praktijk geleverd worden. Maar dat is lastig, want prestaties in trainingen en wedstrijden fluctueren. Het is moeilijk te zeggen of een goede tijd aan het weer, de vorm van de atleet of de schoenen ligt. Er zijn bovendien veel minder sprinters dan marathonlopers. Bij de vrouwen en op de middellange afstanden lijkt er wel een effect. De tijden zijn daar over de breedte de laatste tijd aangescherpt, met onder meer de benadering van het wereldrecord op de 100 meter door Elaine Thompson-Herah vorig jaar. Ze bleef in augustus met 10,54 slechts 0,05 seconde verwijderd van de 10,49 van Florence Griffith, de onwaarschijnlijke tijd die in 1988 is gelopen onder dubieuze omstandigheden (extreem sterke rugwind is niet geregistreerd). Het wereldrecord van Sydney ­McLaughlin op de 400 meter horden (51,41) zal dan zeker ook samenhangen met de nieuwe schoenen? De Amerikaanse loopt op de laatste modellen van fabrikant New Balance (net als haar concurrente Femke Bol). Hoogkamer: ‘Onzin. Ik zag haar in 2016 al lopen en vermoedde toen al dat zij in staat moest zijn het wereldrecord te verbreken. Zo’n record is op zichzelf geen bewijs dat de super­spikes een voordeel bieden.’ Dat blijkt ook op de 100 meter bij de mannen. Van de door Bolt gevreesde 0,1 seconde tijdswinst lijkt nauwelijks sprake. Zijn wereldrecord van 9,58 staat nog altijd en geen enkele sprinter kwam de afgelopen anderhalf jaar in de buurt. Trayvon Bromell kwam er vorig jaar nog het dichtste bij, tot 9,76. Misschien dat de verrassende opmars van olympisch kampioen Lamont Marcell Jacobs (9,80) met de spikes samenhangt, maar zeker is dat niet. Sowieso is de werking van de nieuwe schoenen nog wat raadselachtig. Zelfs Hoogkamer weet niet wat de exacte functie van de koolstofplaat is. Nike kwam ermee, nadat Adidas er in het begin van het millennium al mee had geëxperimenteerd. ‘In ons onderzoek hebben we zo’n plaat doorgezaagd en de resultaten waren niet heel anders.’ Toch maken alle fabrikanten ­gebruik van de combinatie van verend schuimrubber en carbon. Als het werkt, dan werkt het, is de gedachte. Waarschijnlijk helpt de plaat wel om de kracht bij het neerkomen evenredig over het verende schuim te verdelen. Maar dat lijkt bij de sprintende mannen niet het gewenste effect te hebben. ‘Het is een sterke observatie dat de schoen bij de mannen op de 100 meter minder effect lijkt te hebben’, zegt Hoogkamer. De precieze oorzaak weet hij niet, maar hij kan er wel naar gissen. Misschien zijn de mannen te groot en te sterk voor de vinding. ‘Wellicht zijn ze te zwaar voor het foam en te sterk voor die carbonplaten.’ Het kan ook zijn dat de sprinters nog moeten wennen aan de spikes met de dikke zolen. Decennialang moesten spikes vooral licht en stijf zijn. Zo hadden de atleten het beste gevoel met de baan en was het contactmoment met het tartan zo kort mogelijk, minder dan 0,1 seconde per pas. ‘Met de nieuwe spike is het grondcontact langer’, legt Hoogkamer uit. Het foam veert in en uit: dat kost tijd en het voelt heel anders aan. De toekomst ligt waarschijnlijk in maatwerk, toegespitst op de individuele atleet. ‘Alles is te maken, maar we weten nu nog niet hoe het precies werkt. Uiteindelijk zullen we kunnen voorspellen op basis van gewicht, loopstijl en loopsnelheid welke schoen bij welke loper past.’ Bij de WK in Eugene is dat nog niet te verwachten. Sowieso is de kans klein dat er komende dagen een revolutionair nieuwe vinding te zien zal zijn, denkt Hoogkamer. Vooralsnog lijken de records van Bolt veilig.||https://www.volkskrant.nl/sport/wonderspikes-geven-de-sprinters-op-de-100-meter-nog-geen-vleugels~b2922b53/
2022-07-15||Politiek Den Haag smacht zelf ook naar vernieuwing, maar moet eerst de wolk van wantrouwen zien te verdrijven||Welkom in het Haagse moeras. Elk vers Kamerlid met het verlangen alles anders te doen, krijgt als hij voor het eerst onder het poortje van het Binnenhof doorloopt een klontje boter op z’n hoofd. De observatie is van Hans van Mierlo en hij wordt in herinnering gebracht door Joost Sneller, Kamerlid voor D66. ‘Je stapt in een wereld met bestaande mores’, zegt Carla Dik-Faber, tot 2021 Kamerlid voor de ChristenUnie. ‘Daar heerst een cultuur die hardnekkig is. Je springt en moet het hoofd boven water houden.’ Of Ton Elias, tot 2017 Kamerlid namens de VVD: ‘Om binnen te komen, moet je je eerst conformeren aan het systeem. Pas daarna kun je wat gaan veranderen.’ De Haagse politiek wil zich graag opnieuw uitvinden. Een verlangen naar transparantie en integriteit wordt beleden, de betrokkenheid van de burger moet vergroot. Tegelijk is het Binnenhof een kneedmachine. De roep om verandering is groot. Maar is een gemeenschap met zo’n aanzuigende werking, waarvan de bewoners van functie naar functie springen om vooral maar niet weg te hoeven, wel te veranderen? Het Binnenhof is met afstand de wonderlijkste werkomgeving die ik als journalist heb meegemaakt. Een plek die niet alleen op politici en aanverwanten, maar ook op journalisten een sterke invloed heeft. Op de vierkante kilometer rond Plein en Binnenhof, of nu in het deprimerende slurflabyrint aan de Bezuidenhoutseweg, klontert de macht samen. Met macht is meteen een woord gebruikt dat in de Nederlandse politiek gevoelig ligt. Zelden wordt het machtswoord gesproken, alles gebeurt op basis van een quasi-vrijwilligheid die een van de wezenskenmerken van het Haagse bedrijf is. Toen ik me negen jaar geleden als politiek verslaggever meldde, verbaasde ik me over de ruwe omgangsvormen. Als correspondent in Parijs voor deze krant was ik de Franse politiek gewend, waar diepe tegenstellingen schuilgaan onder een dikke laag gestolde hoffelijkheid. In Nederland waren PowNews en GeenStijl opgekomen. Die vroegen politici of ze nog geneukt hadden en gingen letterlijk op tenen staan terwijl ze hun gesprekspartner knoflookadem in het gezicht bliezen. Ik kon amper geloven dat zo’n bejegening van politici getolereerd werd en noteerde een mengeling van agressie, sarcasme en amicaliteit. Sindsdien is er veel gebeurd. Rutger Castricum is een keurige tv-persoonlijkheid geworden, ook de andere PowNews-verslaggevers zijn hun wilde haren kwijt. En de omgang van verslaggevers met politici is weer tamelijk hoffelijk. De brute omgangsvormen zijn naar een ander kamp overgegaan: de burger heeft zich er nu over ontfermd. Eerst wat gele hesjes, daarna mensen van viruswaarheid en nu dreigboeren. Politici worden thuis lastig gevallen, het regent aangiften, de Kamervoorzitter maakt zich zorgen om de veiligheid van parlementariërs, de Haagse binnenstad is veranderd in een vesting met zwaarmetalen barricaden. Een zeker basisrespect lijkt verdwenen. De media, die zichzelf als controleurs van de macht beschouwen en pionierswerk verrichtten in de agressieve omgang met politici, worden nu gezien als vazallen van de overheid; ze krijgen zelf hun trekken thuis en moeten vaak onder beveiliging hun werk doen. Dat zijn ogenschijnlijk radicale veranderingen. Ze hangen samen met de onvrede die al jaren sluimerde en sinds een jaar of twee naar buiten komt. De aardbevingsschade in Groningen, de toeslagenaffaire, het stikstofdossier, het verwaarlozen van defensie, de wankele koers tijdens corona – een lawine aan falend beleid zorgt ervoor dat de schijn van onfeilbaarheid van het overheidsapparaat is verdampt. Een wolk van wantrouwen dwingt nu de politiek aan introspectie te doen. Dat proces, met de naam ‘nieuwe bestuurscultuur’, is in volle gang. De vraag is wat we daarvan verwachten mogen. Elk berichtje in de orde van ‘Oud-staatssecretaris Fred Teeven gaat belangen bierbrouwers behartigen’, ‘NPO-baas Rijxman op vakantie met media-staatssecretaris Dekker’, of ‘Landbouwminister Staghouwer draagt boerenzakdoek bij debat’ herinnert je eraan dat we hier van doen hebben met een systeem met diep ingesleten patronen. Veel Binnenhofbewoners hebben er geen enkel belang bij dat systeem te veranderen. Wie de sleutels heeft, geeft die niet graag uit handen. Dat geldt voor politici, maar net zo goed voor journalisten. Wie eenmaal zijn weg heeft gevonden, koestert die positie. Vandaar dat de hardste kritiek altijd van buiten komt, van columnisten of analytici die het Binnenhof op afstand volgen. Politiek verslaggevers moeten de volgende dag weer door, met dezelfde contacten en bronnen. Ze maken op een bepaalde manier deel uit van het systeem waarvan ze verslag doen. In zekere zin zijn ze embedded, een positie die zeldzaam is in de journalistiek. ‘Er zijn maar twee smaken: of je gaat het hier leuk vinden, en dan blijf je. Of het is niks voor jou en dan ben je snel weg.’ Dat voorspelde VVD-Kamerlid en oud-journalist Ton Elias toen ik als verse Haagse verslaggever een rondje kennismakingsgesprekken deed. Maar zijn voorspelling is niet uitgekomen. In geen enkele journalistieke omgeving heb ik het zo lang volgehouden als in Den Haag. Maar nee, ik ben nooit verslingerd geraakt aan het leven aan het Binnenhof. Terwijl het die uitwerking beslist kan hebben. Femke Merel van Kooten kwam in de Kamer namens de Partij voor de Dieren en begon na allerlei omzwervingen haar eigen partij, Splinter. Die haalde de kiesdeler niet, maar Van Kooten bleef komen, ook na de verkiezingen. In het Kamergebouw betrok ze een leeg werkkamertje met uitzicht op de Ridderzaal. Alsof er niets gebeurd was. ‘In de Kamer weet ik wie ik ben’, zei ze. Zo verslavend kan die omgeving zijn. Voor CU-Kamerlid Carla Dik-Faber was die kadans juist een reden om te stoppen. ‘Ik dreigde mezelf te verliezen. Overal waar je kwam was je de politicus die problemen kon oplossen.’ Ze noemt het ‘de mooiste hondebaan die er is’. Omdat geen twee dagen hetzelfde zijn en elke dag anders verloopt dan je had verwacht. Maar Kamerlid ben je de klok rond, zeker sinds sociale media alomtegenwoordig zijn. ‘Je kunt het nooit uitzetten, dat is lastig.’ Vrijwel ieder Kamerlid zal benadrukken dat het een enorme eer is volksvertegenwoordiger te zijn. ‘Ik was investment banker in Londen maar wist altijd al dat ik een tijdje public service wilde doen’, zegt VVD’er Jan Middendorp, die Kamerlid werd in 2017. Toch wilde hij na één termijn niet door. De inhoudelijke kant trok hem – Middendorp deed veel aan regelgeving rond digitalisering – maar met het politieke handwerk van meerderheden zoeken had hij minder. ‘Mijn idee van impact maken is goede ideeën in praktijk brengen en dat kan als Kamerlid. Wachten tot de coalitie iets heeft afgestemd of honderden moties door de Kamer loodsen, ligt me minder. Ik kom uit het bedrijfsleven, daar werk je met targets. In de Tweede Kamer zijn geen maatstaven voor succes.’ Ook D66’er Joost Sneller, die anders dan Middendorp wel een loopbaan als medewerker had voordat hij Kamerlid werd, zegt niet aan het pluche te hechten. ‘Fuck mijn zetel’, zegt hij. ‘Er zijn hier te veel zevenvinkjesmensen zoals ik. Johan Remkes sprak in zijn rapport over het parlementair stelsel van ‘prefab Kamerleden’. Ik ben er voor het kiesstelsel te wijzigen en voorkeurstemmen belangrijker te maken.’ Een altruïstische suggestie: in 2021 kreeg Sneller 933 stemmen. Hij snijdt hier een wezenlijk punt aan. Veel Kamerleden komen uit Haagse kringen, ze waren medewerker, ambtenaar, voorlichter, diplomaat. Ook bij Forum voor Democratie, dat graag alle andere Kamerleden tot ‘het partijkartel’ rekent, komen drie van de vijf fractieleden uit de ambtenarij. Kamerleden bereiken de Kamer niet op eigen kracht of vanwege een mandaat uit de regio, zoals in veel andere landen, maar op het profiel van de lijsttrekker of partij. Dat vereenvoudigt het aanpassingsproces van die nieuwe Kamerleden aan de Haagse mores. Kom erbij, doe als wij, is de ontvangst van elke nieuwe ‘bewoner’ van het Binnenhof, of die nu Kamerlid, medewerker of journalist is: laten we snel eens koffie drinken, zeg vooral geen ‘u’, geef je telefoonnummer en vertel wat over jezelf om het ijs te breken. Zo word je – ongeacht je rol – medeplichtig gemaakt aan het in stand houden van het politiek bestel. Een volgende belangrijke les: praten is cruciaal, woorden zijn de brandstof van de politiek. Maar uit gesprekken kun je alleen citeren als dat van tevoren is afgesproken. Al het andere is ‘achtergrond’, ‘off the record’, ‘alleen voor jouw informatie’ of zelfs ‘niet bedoeld om ooit in de krant terug te zien’. Die afspraken kun je negeren, maar niet zonder gevolgen. Wie gesprekspartners noemt die onbekend hadden willen blijven, laat bronnen opdrogen. Nergens in het land is de gemiddelde woordwaarde zo hoog als op het Binnenhof. Alles in Den Haag moet functioneel zijn. Niets gebeurt zomaar, geen woordje mag ontsnappen. Gebeurt dat toch, dan zijn de gevolgen niet te overzien en gaat het ineens wekenlang over iets als ‘functie elders’ of ‘sensibiliseren’. Elk woordje wordt voordat het een eigen leven mag gaan leiden van alle kanten bekeken, elk geschreven interview wordt geautoriseerd. Men wil de onderwerpen, de gesprekslijn en liefst de vragen vooraf ontvangen, ‘zodat de voorbereiding optimaal kan zijn’. En als het even kan is een voorlichter bij zo’n gesprek aanwezig. Die controledwang is groter bij coalitiepartijen dan bij de oppositie. In 2017 maakte ik mee hoe die toegankelijke, vrijuit pratende CDA-fractie een strak geleide machine werd zodra de partij regeringsverantwoordelijkheid kreeg. Kamerleden bij wie je eerder kon binnenlopen, wilden nu dat afspraken via de afdeling voorlichting liepen. Het omgekeerde gebeurde bij de PvdA. Die argwanende, angstige fractie van Samsom, waar je na lang aandringen een informeel gesprekje kreeg dat louter platitudes opleverde, veranderde in de oppositie in een opgewekt en mededeelzaam clubje. Intussen dijt het leger voorlichters en woordvoerders op en om het Binnenhof alsmaar uit. De departementen samen hadden toen Rutte III begon 633 fte aan voorlichters in dienst, aan het eind van de regeerperiode was dat 811 fte. Die voorlichters – niet zelden belanden ze later zelf in de Kamerbankjes – bepalen in hoge mate wat naar buiten komt en wat niet wordt gedeeld. Ze kunnen je brokken toewerpen: of je het leuk zou vinden als eerste de minister te interviewen over zijn of haar mooie plan, of het een idee is als deze Kamerleden hun initiatiefnota via jou lanceren. Schijnprimeurs zijn dat. Media kunnen ermee suggereren dat ze als enige weten wat er speelt, politici verschaffen zich een directe toegang tot hun achterban. Die schijnprimeurs zullen door de digitale beschikbaarheid van informatie geleidelijk hun status verliezen. Voor ‘gelekte’ informatie geldt hetzelfde. Ambtenaren delen met gulle hand brokstukjes waardoor hun bewindspersonen in een fraai daglicht komen te staan. Rond de coronapersconferenties was dat een vast patroon: media deden het voorkomen alsof ze dankzij hun spitwerk en goede bronnen achterhaalden wat verteld zou gaan worden. In werkelijkheid werden beleidswijzigingen gretig gelekt om de geesten rijp te maken. Zoals Rutte het fatalistisch formuleert: ‘Lekken is een onderdeel van de Haagse realiteit.’ Geleidelijk ontdekte ik dat je het hoofd van een politicus moet zien als zo’n ouderwetse apothekerskast met eindeloos veel lades. In die lades liggen de antwoorden. Het politieke vakmanschap bestaat voor een deel uit het beheren van die lades. Dat begint met een heldere ordening, vervolgens de vaardigheid snel de juiste lade open te trekken, en tenslotte – misschien het lastigste deel – te doen alsof wat daarin ligt voor de politicus zelf ook een verrassing is. Er zijn trainers die je die vaardigheden proberen bij te brengen. Voormalig politiek journalist Eva Kuit (voor NOS en RTL) geeft onder de merknaam ‘Mediavrouw’ trainingen. Van de huidige bewindspersonenploeg nam ze er acht onder handen. Wat ze hun leert? ‘Zo authentiek mogelijk blijven voor een draaiende camera.’ Getraind worden om authentiek te zijn – het is de Haagse spagaat in een notendop. Als dat onherstelbaar misgaat, zie je hoe moeilijk die vaardigheid is. Denk aan de antwoorden die Rob Jetten aan verslaggever Frits Wester gaf kort nadat hij fractieleider van D66 was geworden; hier was sprake van een lade die niet meer dicht wilde terwijl er maar één velletje in lag. Iets vergelijkbaars zag je bij Sophie Hermans op het laatste VVD-congres. Ze kwam met ingestudeerde zinnen die haar authenticiteit moesten aantonen, maar op geen enkele manier aansloten bij de – door stikstof nogal opgelopen – politieke temperatuur. Die lades gaan vaak verborgen achter een wonderlijk fenomeen: de Haagse glimlach. Let maar eens op, Haagse politici schieten als de camera gaat draaien in een verkrampte grijns. Hermans doet het, Jetten, Klaver, Rutte, zelfs Diederik Gommers, al is hij geen politicus. Wilders kan knorrig uit zijn beveiligde omgeving komen. Maar zodra hij vlak bij de camera’s is, haalt hij zijn Haagse glimlach tevoorschijn. Die overigens met opgewektheid niets te maken heeft; de glimlach moet iets van ontspanning en welwillendheid suggereren, een grondhouding die van pas komt in een overlegdemocratie als de onze. Goede politici durven die lades dicht te laten. Ik herinner me een interview met VVD’er Klaas Dijkhoff waarin hij zichzelf verbaasde door een verband te leggen tussen de keuzen die zijn vader vroeger maakte en zijn eigen keuze om Den Haag te verlaten. Ik herinner me dat Hugo de Jonge geen enkel lades kon vinden toen hem gevraagd werd of Sywert van Lienden in de hemel zou komen. Mark Rutte is de opperapotheker. Zijn kast is immens, het is vrijwel onmogelijk onderwerpen aan te snijden die nog niet zorgvuldig zijn ondergebracht. Door de elegantie waarmee hij met die lades omgaat, doet hij denken aan de dame op het schilderij Brandende Giraf  van Salvador Dalí: weidse gebaren, het been, een ladenkast. Dat maakt een interview met hem een hachelijke onderneming, omdat verrassingen zo goed als uitgesloten zijn. Al is Rutte ambachtsman genoeg om de schijn van verrassing op te houden. Een Haagse insider – ook in dit verhaal zijn ze niet helemaal te vermijden – spreekt in dat verband van compartimentering: kennis en informatie zodanig gebruiken dat je je doel bereikt zonder je strategie prijs te geven. Waarbij de informatie steeds wordt afgestemd op de ontvanger; fractie, onderhandelingspartners, media, achterban – allemaal krijgen ze een deel van de plannen. De Haagse werkelijkheid is opgebouwd uit halve waarheden: ijskoud zeggen dat er nooit gebeld is als er wel WhatsApp-berichten heen en weer gingen. Leugens daarentegen zijn gevaarlijk en alleen daarom al zeldzaam. Diezelfde insider zegt dat veel bestuurders een aan autisme grenzende doelgerichtheid hebben, ongeacht de reacties van de omgeving. Desnoods worden signalen van buiten weggehouden als een besluit in aantocht is. Om verrassingen te beperken, hechten ze sterk aan rituelen. Je ziet dat bij Hugo de Jonge, die tegen de afspraken in mails bleef versturen van een persoonlijk account, omdat de wachtwoorden van z’n werkaccount lastig waren. Ook op dit vlak zet Rutte de norm. Zijn vrijdagse persconferenties verlopen altijd volgens exact hetzelfde ritueel, om dezelfde reden is hij intens gehecht aan zijn Nokia. Ook het premierschap is een gewoonte geworden. Politici die met een hoofd vol idealen naar het Binnenhof komen, moeten al snel constateren dat het zo niet werkt. Je eigen neus kun je hier maar een heel klein eindje achternalopen. Altijd zijn er anderen nodig om je idealen te realiseren. Die kunnen een eindje met je oplopen, maar hebben een andere eindbestemming en komen ergens anders vandaan. Als een kopgroep in de Tour, die even samenwerkt maar uiteindelijk tegen elkaar om de winst strijdt. Dergelijke tactieken zijn ook in de politiek vereist om bij je doel in de buurt te komen. Binnen een bedrijf werk je samen aan een doel, binnen een teamsport ook. In de Tweede Kamer is daarvan geen sprake. Kamerleden zeggen graag dat ze Nederland beter willen maken. Maar wat dat ‘beter’ is, dat ziet er voor elke fractie anders uit. Dat je in de politiek moet samenwerken met je tegenstanders, is de oorzaak van het enorme verschil tussen de wereld voor en achter de schermen. Daarom is het heel normaal een PVV’er en een D66’er geanimeerd in gesprek door hartje Den Haag te zien lopen. Kamerwerk is een contactsport. Dat geldt ook voor de Haagse verslaggevers. Links en rechts moet je contacten onderhouden. Wat geen straf is: overal op het hele politiek spectrum zitten interessante figuren. ‘De sfeer onder die Haagse kaasstolp is amicaal’, zegt voormalig Kamerlid Dik-Faber. ‘De lijnen zijn kort, je hebt ieders nummer. Je moet altijd anderen overtuigen om meerderheden te creëren.’ ‘Om vorderingen te maken moet je het vooral hebben van collega’s van andere fracties, en dan met name in commissievergaderingen’, zegt Ton Elias. ‘Dat is belangrijker dan contacten in de eigen fractie. Je moet collegialiteit met andere partijen hebben, snappen waarom ze vinden wat ze vinden, bereid zijn op het juiste moment met veel tamtam een concessie te doen. Het is schaken, scrabbelen en flipperen tegelijk. Dat je weet: als ik het balletje daar raak, dan stuitert het zo verder en eindigt daar.’ Soms wordt zichtbaar hoe poreus die grenzen tussen partijen zijn. Oud-Kamerleden zijn doorgaans graag bereid nieuwkomers te helpen. Zo werden leden van de fractie van Volt ondersteund door de VVD’ers Arend-Jan Boekestijn, Han ten Broeke en Frans Weisglas en door de PvdA’ers Tino Wallaart en Myrthe Hilkens. Van Kooten werd om hulp gevraagd door Pieter Omtzigt en Denk en bood haar diensten aan bij Khadija Arib (PvdA). Den Haag is een vlechtwerk van onzichtbare lijnen. Die zorgen ervoor dat nieuwkomers niet alleen de kennis, maar ook iets van de mores van oudgedienden overnemen. Wie mee wil doen, voelt de druk zich aan te passen. Dat zie je gebeuren bij nieuwkomers. Ook Kaag, die nieuw leiderschap predikt, kampte met ruttiaanse geheugenuitval toen ze werd doorgezaagd over de affaire Van Drimmelen. Ook de frisse jonge mensen van Volt opereren schimmig in de affaire Gündogan. Zelfs Omtzigt, rolmodel voor burgers én Kamerleden, zie je soms in oude reflexen schieten. Dan twittert hij twee foto’s van een rat met de tekst: ‘Na een dag in de tweede Kamer loop ik naar buiten…’. In duizenden reacties gingen alle sluizen open: ‘Mark Ratte’, ‘het kabinet is van de ratten besnuffeld’, ‘...en je kwam Mark tegen…’, ‘Sigrid Knaag’. Met zo’n voor velerlei uitleg vatbaar signaal hanteert Omtzigt de ambiguïteit die de landelijke politiek vaak zo troebel maakt. Het register dat je als journalist ter beschikking staat bij het schrijven, is zowat hetzelfde als in het dagelijks leven. Verbazing, woede, teleurstelling, ontzetting, ontroering, waardering, afschuw, bewondering – alle denkbare gemoedstoestanden komen voor. Dat palet komt ook in de parlementaire journalistiek langs, maar er is één register dat je in Den Haag leert te vermijden. Bewondering is een toonsoort die in de politiek eigenlijk nooit van pas komt. Je bewondering kun je etaleren in de kunsten, in de wetenschap, de sport, desnoods in het actiewezen of bij goede daden. Maar in de politiek blijft bewondering nooit lang goed. Je kunt Rutte bewonderend een staatsman noemen na zijn coronatoespraak in het Torentje. Je kunt bewonderend vaststellen dat Kaag in de verkiezingen het momentum naar zich toe wist te trekken, net als Samsom dat trouwens in 2012 deed. Maar uiteindelijk kom je van een koude kermis thuis. Voor bewondering is geen ruimte, voor grootsheid nog minder, waarmee het register van de parlementaire journalistiek noodzakelijk beperkt is. Dat komt omdat Nederland geen Frankrijk is, en ook geen Engeland. De Haagse politiek is een grijsmaker. Dat is misschien minder enerverend, maar het heeft decennia tot tevredenheid van velen gewerkt. Grote ideeën worden getrimd totdat ze in de mal van de polderpolitiek passen. Meteen na elke verkiezing worden de verschillen verkleind en de raakvlakken benadrukt. Dat elke kans op bewondering daarbij in de kiem wordt gesmoord, wordt voor lief genomen. De Franse en Engelse politiek ontlenen een deel van hun interne dynamiek aan het feit dat parlementariërs hun mandaat in de eigen kieskring moeten veroveren; enkele ministers uit de regering van president Macron moesten aftreden nadat ze in hun eigen district hadden verloren. Daar hoort bij dat er duidelijke winnaars zijn, die hun stempel op een nieuwe regering kunnen drukken. Het Nederlandse systeem is ingericht op een status quo met accentverschuivingen. Door de kieslijsten, goeddeels gevuld met anonieme politici die niet voor hun eigen kans hoeven te strijden, zijn parlementariërs vaak eerder technocraten dan volksvertegenwoordigers in de oorspronkelijke betekenis van het woord. Dat hoeft niet erg te zijn. Waarschijnlijk is dat juist de reden waarom Nederland in politiek opzicht zo’n wonder van stabiliteit is. Vijf eerste ministers in veertig jaar – qua vestigingsklimaat geldt dat als een pluspunt. Het betekent wel dat het politieke systeem alleen langs de weg der geleidelijkheid te veranderen is. En dat eerste ministers vaak aanblijven tot de laatste restjes bewondering zijn opgelost in verveling en afkeer. Dat maakt het belangrijk de eigen houdbaarheidsdatum in de gaten te houden. Ook als journalist. In de politieke podcast De kamer van Klok blikt Ariejan Korteweg samen met Gijs Groenteman, Pieter Klok, Sheila Sitalsing en Raoul du Pré terug op zijn tijd rond het Binnenhof.||https://www.volkskrant.nl/nieuws-achtergrond/politiek-den-haag-smacht-zelf-ook-naar-vernieuwing-maar-moet-eerst-de-wolk-van-wantrouwen-zien-te-verdrijven~b75f177e/
2022-07-15||De nieuwe bestuurscultuur heet institutionele onzekerheid: zes maanden Rutte IV gewogen||Nauwelijks een half jaar regeert het kabinet, en de ministers lopen al op hun tandvlees. Vanaf zaterdag mogen ze een maand met vakantie. Het is ze gegund, al was het maar omdat de ene tegenvaller de andere verdringt. Deze week nog kwam uit Brussel het bericht dat het afgelopen is met de Nederlandse uitzondering wat betreft het uitrijden van mest. Boven op de stikstofcrisis kunnen we dat er echt niet bij hebben. Tweede domper in een paar dagen: het lukt niet om het vermogen van huizenbezitters extra te belasten, omdat de Belastingdienst het domweg niet voor elkaar krijgt. Weinig tot niets komt tot een goed einde. Een week geleden lag het in de rede om iets te doen aan de koopkracht voor de middengroepen. Helaas, de systemen kunnen het niet aan. Een nare boodschap, verzuchtte minister Sigrid Kaag (Financiën) in het AD. Het is niet de vasthoudende oppositie van Pieter Omtzigt of het steenharde geluid van Geert Wilders waar het kabinet tegenaan loopt. Ook een ontbrekende meerderheid in de Eerste Kamer is niet wat ze tegenhoudt. De ministersploeg is nog nauwelijks aan de eigen ambities toegekomen door de hobbels die zich keer op keer aandienen, niet in de laatste plaats hobbels van eigen makelij. Tijdens de vakantie blijven de onderwerpen zich aandienen, zei premier Mark Rutte tijdens zijn voorlaatste persconferentie. Hij noemde stikstof, koopkracht, energie, asiel. Die opsomming laat precies zien waar het aan schort. Stikstof blijft een inzichtelijk voorbeeld. Na een tijd waarin men dacht zowel de boeren als de natuurliefhebbers te kunnen bedienen, waren de EU-richtlijn en de rechter onverbiddelijk. Minister Christianne van der Wal (Stikstof) zei dat ze met de rug tegen de muur stond en niet anders kon. Politiek hoort het rijk van de vrijheid te zijn, maar bestuurders is alle ruimte benomen door beslissingen uit het verleden. Ook minister Van der Wal had een nare boodschap, zij het met veel meegevoel voor de boeren. Collega Henk Staghouwer (Landbouw) verscheen zelfs met een rode zakdoek om de pols in de Kamer, bij wijze van tot niets verplichtende boerensolidariteit. Soortgelijke politiek van de voldongen feiten voltrekt zich bij het managen van de asielzoekers die zich in groten getale aanmelden. De VVD-fractie vroeg nog een ritueel onderzoekje over de vraag of asielzoekers bij de grens kunnen worden tegengehouden. Het antwoord – nee – was van tevoren bekend want al een paar jaar geleden gegeven door de commissie-Donner. Eind van het liedje is dat onwillige gemeenten worden gedwongen asielzoekers op te vangen. Voeg daarbij dat de Raad van State vorige week bepaalde dat Syrische asielzoekers niet naar Denemarken mogen worden teruggestuurd, aangezien de Denen vinden dat Syrië een veilig land is. De hoogste bestuursrechter is nog altijd druk bezig het eigen leven te beteren na de toeslagenaffaire. Zo ontmoet onmacht om een probleem op te lossen ook nog eens tegenwind uit eigen bestuurlijke kring. Dat is de samenvatting na een half jaar regeren. Minister Kaag mag graag verongelijkt zijn over de toon van de tegenspraak, en Gert-Jan Segers (ChristenUnie) klaagt nogal eens over leunstoelgeneraals terwijl hijzelf met zijn poten in de modder staat. In werkelijkheid zit het bestuur vooral zichzelf dwars. Niet alleen wordt men keer op keer hardhandig herinnerd aan besluiten uit het verleden, bovendien is de beleidsconsensus verdampt. Dat geldt overigens niet alleen voor de regering. Deze week bleek dat de twee centrum-linkse fusiepartijen in spe het niet eens kunnen worden over de voordelen van vrijhandel (Ceta). Stikstof is wederom de lakmoesproef die de interne verdeeldheid in het midden ongenadig laat zien. Het VVD-congres stemde tegen de maatregelen van de eigen minister. Het CDA ligt er uitgeteld bij. Provincies weigeren het beleid van de centrale overheid uit te voeren, en als kers op de taart liet de koning publiekelijk weten dat hij met de boeren meeleeft. Stemmen uit de binnencirkel van de macht keren zich tegen de minister, zoals landbouwexpert Louise Fresco. Zelfs het Planbureau voor de Leefomgeving, normaliter de heraut van het strengste klimaatbeleid, waarschuwde dat dit beleid afkoerst op een muur. De tegenspraak komt niet van de oppositie maar van de beleidselite zelf. ‘Eén overheid’, was de slogan die een studiegroep een paar jaar geleden had bedacht. Dat was niet bedoeld als reclame, maar om uit te dragen dat we op voorspelbaarheid en degelijkheid mogen rekenen. Misschien voelde de studiegroep al nattigheid. Hoogleraar staatsrecht Wim Voermans schreef in zijn boek Het land moet bestuurd worden (2021) over de ‘ontketende bestuursstaat’, een uitvoerende macht die lak heeft aan parlement en pers. Het tegendeel is het geval. Het bestuur wankelt en rammelt en wordt ook van binnenuit aangeknaagd. Topambtenaar Bernard ter Haar schreef een jaar geleden dat Nederland de afgelopen decennia niets noemenswaards heeft gepresteerd. Zijn collega Mark Frequin gaat de boer op met de boodschap dat ambtenaren hun ministers vaker nee moeten verkopen. De nieuwe bestuurscultuur heet institutionele onzekerheid. Kunnen we het nog wel in Nederland? In het coalitieakkoord staat hier en daar nog dat Nederland voorop wil lopen, vooral op klimaatgebied. Tegelijk trekt de nasleep van de toeslagenaffaire nog altijd diepe voren. Chris van Dam, oud-voorzitter van de parlementaire commissie die de affaire onderzocht, vertelt in lezingen hoe weinig hij nog op heeft met de overheid. De Nationale Ombudsman zegt het hem maandelijks na. Minister Hanke Bruins Slot (Binnenlandse Zaken) zei van de week dat de toetsing van wetten aan de Grondwet eraan komt, die de burgerij moet beschermen tegen de grillen van haar eigen openbaar bestuur. Over een maand komt het kabinet terug. Dan gaat gespreksleider Johan Remkes redden wat er te redden valt in de stikstofcrisis. Een tweede crisis zal vermoedelijk niet lang op zich laten wachten. Als de Russen de gasbuis Nordstream I gesloten houden, heeft Duitsland een acuut probleem dat wij twee weken later ook hebben. De kolencentrales draaien nu al op volle kracht, in september zal de druk op minister Rob Jetten (Klimaat) vermoedelijk flink toenemen om het Groningse gasveld weer te openen; bezweringen en beloften uit het verleden geven ook hier geen garanties voor de toekomst. Helden van de terugtocht, zo zou je dit kabinet na een half jaar kunnen typeren. En de terugtocht is zelden een mooi gezicht.||https://www.volkskrant.nl/nieuws-achtergrond/de-nieuwe-bestuurscultuur-heet-institutionele-onzekerheid-zes-maanden-rutte-iv-gewogen~bb02dc29/
2022-07-15||Birkenstocks: de schoenen die geen enkele opoffering van je vragen, behalve een mentale||Tijdens de echt warme dagen hul ik mij graag in een losse jurk. Hoewel, jurk – dat suggereert nog een vorm. Die heeft deze jurk niet, het is eigenlijk meer een gewaad. Toen ik het gewaad op een website zag, gedragen door een fotomodel, zag het er heel charmant uit. Toen ik het voor het eerst aan had sprak de buurvrouw mij meteen aan met ‘Ma Flodder’. Ik draag er dan ook nog eens Birkenstocks bij. Birkenstocks: de schoenen die geen enkele opoffering van je vragen, behalve een mentale, omdat je voortdurend moet proberen te accepteren dat je blijkbaar iemand bent die Birkenstocks draagt. Inmiddels heb ik de gewaad-Birkenstockcombi mentaal omgedoopt tot ‘de outfit Kanaäns’, en dan gaat het wel weer. Ik stond in een winkel, waar een peuter naar mij wees en tegen zijn vader riep: ‘Ook een papa!’ Inderdaad is de outfit Kanaäns heel genderneutraal. Ik moest maar eens een ark gaan bouwen.||https://www.volkskrant.nl/columns-opinie/birkenstocks-de-schoenen-die-geen-enkele-opoffering-van-je-vragen-behalve-een-mentale~bfe54357/
2022-07-15||Fotograaf Cigdem Yuksel vindt het beeld van de migrantenvrouw te eenzijdig: ‘Ik wil laten zien dat dit ménsen zijn’||Aan het eind van het gesprek loopt Cigdem Yuksel (33) naar de hoek van haar eettafel, waar een grote witte monitor staat. Ze wil de foto’s tonen die ze verzamelt in het kader van haar nieuwe project – nee, laten we het haar missie noemen. Zelf won Yuksel in 2016 de Zilveren Camera, de prijs voor de beste persfoto van Nederland, met haar serie over Syrische vluchtelingenkinderen die werken in Turkse fabrieken. De jury prees de foto’s, die ze destijds maakte voor de Volkskrant, om hun compositie, de krachtige kleuren, de consistente kwaliteit. Ze neemt altijd de tijd, zeggen mensen die met haar hebben gewerkt, ze wil het verhaal horen van degene die ze fotografeert. Yuksel begon als stagiair bij de Volkskrant, werkte een tijd als freelancer voor de krant, maar maakt tegenwoordig vooral eigen werk. Haar fotoseries worden door heel Nederland tentoongesteld. Ze maakte portretten van lhbti’ers in de Turks-Nederlandse gemeenschap, van alzheimerpatiënten en hun mantelzorgers, van jongeren die als minderjarige alleen naar Nederland vluchtten en samen met de fotograaf een manier zochten om hun nieuwe identiteit te verbeelden. Die serie, A New Beginning, was vorig jaar ook te zien op het New Yorkse fotofestival Photoville. De beelden die ze nu aan de houten eettafel op het scherm toont, zijn niet van haar hand. Het zijn privéfoto’s, familiekiekjes eigenlijk. In maart plaatste ze een oproepje op Instagram: ‘Ik ben op zoek naar foto’s van de eerste generatie Turkse vrouwen uit jullie familie-albums’, schreef ze. ‘Waar zijn bijvoorbeeld de foto’s van onze oma’s die werkten in de visfabrieken, in de textielindustrie of bij bedrijven als Philips en Verkade? De eerste generatie heeft vaak heel hard gewerkt, meegebouwd aan Nederland, maar daar zien we weinig van terug in onze archieven. Dat gat in ons visuele geheugen moet worden gevuld.’ Al snel reageerden kleinkinderen. ‘Ik ben fan van mijn oma’, schreven die, ‘ze is een powervrouw, je móét haar verhaal horen.’ Dus reist Yuksel op dit moment door Nederland, op zoek naar de verhalen en beelden van de eerste generatie vrouwelijke gastarbeiders. Ze hoeft eigenlijk alleen maar een afspraak te maken, zegt ze. ‘De kinderen en kleinkinderen regelen alles. De fotoalbums staan klaar en oma is helemaal ready om te vertellen en op de foto te gaan. Ik merk dat er een enorme behoefte is om dit verhaal vast te leggen, om de complexiteit ervan te laten horen. De mensen zijn al op leeftijd natuurlijk, en ontvallen ons ook, straks kunnen ze het niet meer zelf vertellen.’ Yuksel interviewt de vrouwen, portretteert ze en scant ter plekke de foto’s uit de familiealbums in. Het project moet volgend jaar resulteren in een tentoonstelling in het Nederlands Fotomuseum in Rotterdam, de familiefoto’s wil ze onderbrengen in een archief. Ons beeld van migrantenvrouwen, en zeker dat van moslima’s, is veel te eenzijdig, vindt ze. Op foto’s in de media zien we ze vaak van een afstandje, gesluierd en wandelend over de markt met een boodschappenkarretje – waarover later meer. Die anonieme, passieve beelden doen geen recht aan het leven dat deze vrouwen hebben geleden, benadrukt ze, en ook niet aan de diversiteit onderling. ‘Kijk’, zegt Yuksel, en ze klikt op het mapje van een vrouw die ze onlangs portretteerde. Een leven ontvouwt zich: de vrouw als twintiger, poserend voor Amsterdam Centraal in een knalroze A-lijnrokje. Een foto met haar man, verliefd in het park. De geboorte van hun eerste kind. De fotograaf opent een volgend mapje: een andere vrouw, weer een leven dat zich ontvouwt. De vrouw met een witte zonnehoed naast een retro sportauto, aan het werk in een fabriek, op de stang van de fiets van haar man. Yuksel laat ook de portretten zien die ze onlangs van de vrouwen maakte: trots kijken ze in de lens, maar ook zacht. ‘Dat is vaak zo. In hun jonge jaren was het geloof meer sluimerend aanwezig, naarmate ze ouder werden, kwam het meer op de voorgrond. Het is geen big deal voor ze.’ ‘Nee, hoor. Het is een terechte observatie. Maar in Nederland zijn we heel politiek naar die hoofddoek gaan kijken. Terwijl het voor deze vrouwen gewoon iets persoonlijks is.’ De Nederlands-Turkse Yuksel zat net op de middelbare school op 11 september 2001, de dag dat Al Qaida de Twin Towers in New York verwoestte. Ze keek met open mond naar de beelden, maar dacht ook: shit, hoe gaan ze op school reageren? Daarna kwam de opkomst van Pim Fortuyn, de moord op Theo van Gogh, de oprichting van de PVV door Geert Wilders. Radicaal rechts werd een constante factor in de Nederlandse politiek. Tijdens Yuksels volwassenwording stonden moslims plotseling in het brandpunt van de belangstelling, werd de wenselijkheid van hun aanwezigheid openlijk bediscussieerd en betwist. ‘Dat kan niet gezond zijn’, zegt ze. ‘Het is heftig om constant te moeten incasseren. Elke keer als mensen van de PVV of Forum voor Democratie hun mond opendoen, is dat een bedreiging voor mij en mijn familie. Dat zouden we niet normaal moeten vinden. ‘Het verklaart wel waarom ik nu zo bezig ben met die eenzijdige beeldvorming. Ik wil deze vrouwen in een ander daglicht zetten, laten zien dat het mensen zijn, individuen, met een leven én een geschiedenis in Nederland. Dat mogen we niet laten overschaduwen door het debat over de islam.’ Zo komen we bij het boek dat voor haar op de eettafel ligt, haar inspiratiebron, het werk dat haar op het spoor zette om de dingen te doen die ze nu doet. Vrouwen te gast heet het, een boek van de Nederlandse fotograaf Bertien van Manen, gepubliceerd in 1979. Yuksel wist tot een paar jaar geleden niet dat het boek bestond en, héél eerlijk, eigenlijk kende ze Van Manen toen ook nog niet. Het begon voor Yuksel met een vraag: waar begint mijn verhaal in Nederland eigenlijk? ‘Het antwoord ligt bij mijn opa en oma. Hij kwam in de jaren zeventig naar Nederland om bij de Hoogovens te werken, zij volgde een paar jaar later en ging werken in de visfabriek in IJmuiden. Mijn oma is overleden toen ik 14 was en ik baal ervan dat ik zo weinig van haar weet, dat ik zo weinig beelden van haar heb.’ Om meer over het leven van haar oma te weten te komen, ging ze op zoek naar foto’s van andere vrouwelijke gastarbeiders. ‘Ik wist eigenlijk niet zo goed waar ik moest beginnen. Het Noord-Hollands Archief heb ik doorgespit, maar daar vond ik niets. Ik heb navraag gedaan bij de IJmuider Courant, bij fotografen die misschien destijds in de fabrieken zijn geweest, maar ook dat leverde niets op.’ Uiteindelijk kroop ze achter een computer bij Atria, het kennisinstituut voor emancipatie en vrouwengeschiedenis in Amsterdam, en tikte ‘Turkse vrouwen’ in. En ja, op het scherm verscheen eindelijk het beeld waar ze naar zocht. ‘Een foto uit 1978 van stakende Turkse vrouwen bij een kippenfabriek in Almelo. Ze protesteerden tegen de slechte arbeidsomstandigheden. Ze maakten lange dagen en hadden opgezwollen handen, omdat ze het kippenvlees van het bot moesten plukken terwijl het nog gloeiend heet was. Dit was het allereerste protest dat werd georganiseerd door Turkse vrouwen en Van Manen was daar gewoon bij. Ik was zó geraakt door die foto. Wow, dacht ik, eindelijk een ander beeld.’ ‘De foto’s zijn van dichtbij genomen. Van Manen begaf zich echt tussen de vrouwen. Een simpele regel voor fotografen is: kom zo dichtbij mogelijk als je mensen fotografeert, dan pas wordt een foto echt goed. Dat was de eerste les die ik leerde bij de Volkskrant, één die ik nog altijd in mijn achterhoofd heb. ‘Nu ik portretten maak van deze generatie vrouwen, zoek ik ook bewust de nabijheid op. Ik wil ze mooi fotograferen, scherp ook. Ik wil de ogen zien, de lippen, de rimpels. Eerst vertellen ze over hun leven, daar neem ik de tijd voor. Vervolgens zet ik mijn studiootje op, leg uit wat ik aan het doen ben. Dat studiootje vinden ze fantastisch, want in hun fotoalbums zie ik ook vaak dit soort foto’s terug. Er is altijd wel een moment in hun leven geweest dat ze de studio in zijn gegaan, bij hun huwelijk bijvoorbeeld, dat herinneren ze zich dan. Als we uiteindelijk toe zijn aan het maken van de foto vinden ze het oké dat ik dichtbij kom.’ ‘Ik denk van wel, verder zijn er nauwelijks foto’s van vrouwelijke gastarbeiders. In een interview met Trouw vertelde Van Manen ooit dat ze op het idee kwam door het boek The Seventh Man, over arbeidsmigranten in Europa. In de verantwoording vertelden de schrijver en fotograaf dat ze niet aan de vrouwen waren toegekomen, omdat het voor hen vrijwel onmogelijk was toegang te krijgen tot die wereld. Dat ga ik dan doen, heeft Van Manen gedacht. ‘Na het zien van de foto’s bij Atria ben ik op zoek gegaan naar Vrouwen te gast. Het was alleen nog tweedehands te krijgen. Voor mij is het boek een troost. Ik had zo graag mijn oma nog willen fotograferen, die vrouw in al haar facetten. En in dit boek zie je deze gastarbeiders protesteren, lachen in de camera, een beetje ondeugend kijken, zo van: hier sta ik. Dat is toch fantastisch?’ ‘Precies. Mijn oma heeft tien jaar in de visfabriek gewerkt, met veel andere Turkse vrouwen uit de omgeving. Om vijf uur in de ochtend verzamelden ze beneden bij de flat – ze woonden bijna allemaal op dezelfde plek – en liepen dan door de duinen naar de fabrieken. In grote hallen stonden ze lange dagen vis te fileren. Ook in niet al te beste omstandigheden: het moest daar heel koud blijven, anders zou de vis bederven.’ ‘Elke keer als ik een interview afneem met deze generatie denk ik: jeetje, dit had ik nooit gekund, ik had allang met een burn-out of depressie in de goot gelegen. De kracht en de overlevingsdrang verbazen me elke keer. ‘Stel je de cultuurshock voor als je nog nooit in een vliegtuig hebt gezeten, je landt op Schiphol, je weet niet waar je naartoe moet, je spreekt de taal niet. Je man komt je ophalen en je wordt naar een kamertje gebracht, want daarin woonden ze. Soms was er niet eens een badkamer. ‘Een vrouw uit Amsterdam vertelde me dat ze als schoonmaakster drie banen had: ’s ochtends, ’s middags en ’s avonds. Ze zette de broodjes en het avondeten alvast op tafel, vertrok om 7 uur ’s ochtends en was pas om 11 uur ’s avonds thuis. Dan gaf ze haar slapende kinderen een kus en in de ochtend was ze alweer weg. Haar kinderen zag ze alleen in het weekend. Ze had tranen in haar ogen toen ze het vertelde, nog steeds had ze er moeite mee. Jezus, denk ik dan, deze vrouwen worden gezien als geïsoleerd en slecht geïntegreerd. Dat doet zó geen recht aan wie ze zijn.’ Zelf weet Yuksel ook hoe het is om gereduceerd te worden tot haar moslimachtergrond. Ze is geboren en getogen in IJmuiden, draagt geen hoofddoek en doorgaans wel knalrode lippenstift. Toch kreeg zij in haar leven ook zo vaak te horen dat ze ‘zo goed Nederlands spreekt’, lage verwachtingen verpakt als compliment. Haar moeder en zus zijn wel gesluierd, daardoor weet Yuksel van dichtbij dat de reacties op straat ronduit vijandig kunnen zijn. Een leeftijdsgenoot die ze interviewde, ook met hijab, werkt achter de kassa. ‘Jij mag blijven’, zei een klant ooit tegen haar. Mensen kijken op een bepaalde manier naar ons, realiseerde ze zich. Ze hebben een bepaald beeld. Waar komt dat vandaan, vroeg ze zich steeds vaker af. ‘Als fotograaf heb je macht’, zegt ze. ‘Je hebt macht over hoe je iemand fotografeert, over de keuzes die je daarbij maakt. Daar ben ik me altijd bewust van. Als ik de krant lees, let ik natuurlijk erg op beeld. Sterker nog, ik blader de krant eerst helemaal door om naar de foto’s te kijken, sla ’m dicht, en begin dan opnieuw om de artikelen te lezen.’ Maar de vrouwen met een moslimachtergrond die ze in de media ziet, zijn vreemden voor haar. Ze herkent zichzelf er niet in, haar moeder niet, haar zus, haar vriendinnen. ‘Tijdens de lockdown zagen we allemaal foto’s van ouderen in verpleeghuizen die vanachter een raam met hun kleinkind aan het praten waren. Nergens zag ik een oudere, gesluierde vrouw die zo met haar kleinkind communiceerde, terwijl die er natuurlijk ook waren. Die wereld is onzichtbaar.’ Om dat ongemak te staven deed ze onderzoek naar de beeldbank van het ANP, het persbureau waarvan vrijwel alle Nederlandse media gebruikmaken. Ze analyseerde bijna 4.500 foto’s die zijn getagd met ‘moslima’. In het najaar van 2020 publiceerde ze de resultaten in het rapport ‘Moslima’, onlangs werd op NPO Radio 1 in het programma OVT de tweedelige podcast uitgezonden over het onderzoek en de reacties erop. ‘Kun je als eenling iets veranderen aan een diepgeworteld systeem?’, is de vraag die Yuksel en podcastmaker Maartje Duin daarin centraal stellen. De conclusies van haar onderzoek? Moslima’s worden vaak op straat gefotografeerd, onherkenbaar, op afstand. Safarifoto’s is ze het genre gaan noemen, beelden die met een lange lens worden gemaakt. Vrouwen met een nikab zijn oververtegenwoordigd in de beeldbank. Hoeveel moslima’s het kledingstuk dragen in Nederland is niet bekend, deskundigen schatten tussen de vijftig en vierhonderd vrouwen. Toch was op 13 procent van de foto’s een vrouw in een nikab te zien. ‘Schokkend vond ik de omschrijvingen die aan de foto’s worden toegevoegd. Het commerciële systeem dat stereotypering in de hand werkt. Ik heb voor mijn onderzoek ook fotografen geïnterviewd en die vertelden dat je, wil je kunnen rondkomen van foto’s, ze zo vindbaar mogelijk moet maken. En dat doe je door allerlei woorden toe te voegen waar beeldredacteuren mogelijk op zoeken. ‘Fotografen voegen hun eigen associaties toe en vaak komen die rechtstreeks uit het politieke debat over moslims en de islam. Termen als ‘inburgering’ en ‘integratie’ bijvoorbeeld, maar in extreme gevallen ook ‘terrorisme’ of ‘sharia’. Die laatste stond zelfs bij een foto waarop burgemeester Aboutaleb en een paar gesluierde vrouwen gewoon een iftar-maaltijd eten.’ ‘Het is de bedoeling dat je feitelijk beschrijft wat er op de foto te zien is. Zodat de beeldredacteur weet: dit is de context. Heb je een foto gemaakt van een gesluierde vrouw die door een straat in Amsterdam-Oost loopt, dan kun je opschrijven dat het een gesluierde vrouw is, dat is immers wat we zien, door welke straat ze loopt en op welke dag. Meer kun je er eigenlijk niet over zeggen, toch? De foto gaat niet over inburgering, want ze is niet gefotografeerd in een inburgeringsklas. In de journalistiek hebben we de mond vol van feitelijkheid. Dan kan dit toch niet? ‘Stereotypen sijpelen zo door in de beschrijvingen. De gesluierde vrouw is geen individu, maar een symbool van integratie, het islamdebat – you name it.’ ‘Wij fotografen moeten accepteren dat sommige mensen niet op de foto willen en anderen wel. Iedereen wil weten: waarvoor is het, bij welk artikel komt dit beeld? Als het problematische onderwerpen zijn, sta je daar natuurlijk niet graag naast met je foto. Er zijn genoeg moslima’s die wél willen worden gefotografeerd, kijk maar naar de vrouwen die ik nu portretteer voor mijn project. Het kost alleen iets meer moeite.’ ‘Ik had een probleem gesignaleerd, de eenzijdigheid van de fotografie dus, en ging ernaartoe met de gedachte: misschien kunnen we iets voor elkaar betekenen, de handen ineenslaan? Meteen was al duidelijk dat we niet verder zouden komen. Hij probeerde mijn onderzoek te diskwalificeren en vond dat het ANP al heel goed bezig was. Dat zijn twee dichte deuren, dan kun je niets meer.’ ‘Er is veel te zeggen over dat gesprek. Ik heb het onderzoek juist zo feitelijk mogelijk aangepakt. Ik wist dat ik cijfers nodig had, anders word je zo afgeserveerd. Het gesprek is exemplarisch voor wat er gebeurt in de journalistiek als je zoiets probeert aan te kaarten, de reflex is: we doen het al heel goed. Maar ik zeg niet dat het ANP slecht bezig is, wat voor mij telt is: hoe kan het beter?’ ‘Het gaat erom hoe moslima’s in beeld worden gebracht en welke omschrijvingen bij de foto’s worden gezet. Of er meer of minder op een woord wordt gezocht maakt dat probleem niet minder groot. De beeldbank is natuurlijk niet verantwoordelijk voor de gehele beeldvorming. Daarom ben ik nu bezig met een vervolgonderzoek waarin ik kranten onder de loep neem. Bij welke onderwerpen worden foto’s van gesluierde vrouwen gebruikt? Met twee stagiairs heb ik zeventien dagen in de Koninklijke Bibliotheek gezeten. Krantenarchieven zijn helaas niet digitaal, een deel is fysiek opgeslagen en een deel op microfilm. We hebben dus grotendeels handmatig door al die duizenden kranten gebladerd om te kijken welke beelden de afgelopen twintig jaar zijn verschenen in De Telegraaf, NRC en de Volkskrant. ‘In oktober publiceer ik de resultaten, maar wat ik nu al kan zeggen: we zijn veel leed tegengekomen. Vrouwen in oorlog, in het puin, op de vlucht, in de rouw. Gesluierde vrouwen in andere landen dus, vooral Iran en Afghanistan. Het is heel goed dat media daar aandacht aan besteden, maar ik vermoed wel dat moslima’s in Nederland last hebben van dat frame. Dat van hen ook sneller wordt gedacht dat ze onvrij zijn, onderdrukt worden.’ ‘Ja, het gaat ook om wat we niet zien: gesluierde vrouwen die sporten, een bepaald beroep uitoefenen, een moeder die haar kind helpt met huiswerk. Gewoon, het dagelijks leven, beelden waarin iedereen zich kan herkennen.’ ‘Vrijwel iedereen erkent het probleem. Maar het mag niet meer tijd kosten, niet meer geld. Het moet allemaal passen binnen het huidige systeem. Toen ik er nog werkte, was bijna de hele fotoredactie wit en dat betekent vaak dat het netwerk van fotografen ook wit is. Het zou goed zijn om mensen aan te trekken van verschillende achtergronden, leeftijden, sociaal-economische klassen. ‘Een klein groepje mensen bepaalt welke beelden wij te zien krijgen in de media. Zij openen ons venster op de wereld. Daarom is het zo belangrijk dat deze groep een afspiegeling is van de samenleving. Ik denk dat het anders kan, en moet.’||https://www.volkskrant.nl/nieuws-achtergrond/fotograaf-cigdem-yuksel-vindt-het-beeld-van-de-migrantenvrouw-te-eenzijdig-ik-wil-laten-zien-dat-dit-mensen-zijn~bea4df17/
2022-07-15||Na revalidatie is EK beloning voor Van de Donk: ‘Ik ben echt heel fit’||Ooit zei een psycholoog tegen Daniëlle van de Donk dat ze als ze een centimeter langer wilde zijn, ze een centimeter langer kon zijn. En ook dat ze altijd moest denken dat ze de bal erin schoot als ze een doelpoging deed. ‘Nu kreeg ik die bal’, zegt ze over haar uithaal woensdag tegen Portugal. ‘En ik dacht: ik schiet hem erin.’ Met een prachtig afstandsschot waar de kleine Portugese keeper niet meer bij kon, maakte Van de Donk (30) de zo belangrijke 3-2, die Nederland drie punten bezorgde. Door de zege staan de voetbalsters eerste in hun EK-poule. Zondag volstaat een gelijkspel tegen Zwitserland om naar de kwartfinale te gaan. En dat terwijl het tot kort voor het toernooi in Engeland niet zeker was of Van de Donk wel mee kon. November vorig jaar scheurde de middenvelder de pees van haar voorste scheenbeenspier aan de rechterkant af. Een zeldzame blessure waarvan het onduidelijk was hoelang de revalidatie zou duren. Pas in mei stond ze weer op het veld. Het revalidatieproces is te zien in de documentaire Chasing the Euros op YouTube. Je ziet erin hoe Van de Donk zich moet afbeulen en dat ze er geregeld doorheen zit, bijvoorbeeld als ze slecht nieuws te horen krijgt. ‘Het is niet eerlijk’, zegt ze in tranen in de derde aflevering. ‘Ik werk er zo verdomde hard voor.’ De emoties zijn inmiddels weggeëbd, zeker tijdens de wedstrijden heeft ze er geen last van. Dan gaat het knopje bij de altijd fanatieke Brabantse gewoon om en wil ze alleen maar winnen. Maar toen de dokter, met wie ze samenwerkte tijdens de revalidatie, na de eerste wedstrijd tegen Zweden na haar toekwam, ging er toch wel wat door haar heen. ‘Hij zei: je hebt het toch maar geflikt, ik ben echt trots op jou, je staat gewoon in de basis’, herinnert Van de Donk zich. ‘Toen had ik wel even een momentje. Ik raakte er een soort van verlegen van en aan de andere kant ben ik ook zo trots.’ In de documentaire vraagt ze zich op een gegeven moment af of de lange dagen die ze maakt wel zin hebben. ‘Hoezo train je zo hard als je lichaam dat helemaal niet aankan?’ Maar nu ze terug is op het veld, merkt ze dat de trainingsuren hun vruchten afwerpen. Vooral in de eerste wedstrijd tegen Zweden moest ze enorm veel meters maken, maar ondanks haar lange afwezigheid lukte haar dat. ‘Toen ik eruit ging, dacht ik: nou, ik ben niet helemaal op. Juist omdat ik er zo lang uit heb gelegen, heb ik gewoon keihard kunnen beesten. En daarom ben ik nu misschien gewoon echt heel fit.’ In die eerste wedstrijd wisselde ze in de tweede helft van plek. Van nummer 10, waar ze bij haar club Olympique Lyonnais ook speelt, verhuisde ze naar de rechterkant. Nederland heeft op de spelverdelerspositie een luxeprobleem. Drie van de beste spelers – Van de Donk, Jill Roord en Vivianne Miedema, die nu met corona besmet is – spelen het liefst op die plek. Voorlopig lijkt het erop dat Roord de voorkeur krijgt. Ook zij speelt bij haar club Wolfsburg op 10, ze heeft duidelijk laten weten dat ze zich daar het prettigst voelt en Van de Donk wil het probleem niet groter maken dan het is. ‘Op 10 speel ik natuurlijk bij de club’, legt ze uit. ‘Dan gaat alles helemaal vanzelf. Ik snap ook wel dat Jill gewoon zegt dat het voor haar meer naturel is. Dat is voor mij ook zo. Maar als je dan op een andere positie wordt gezet, dan ga je dat zo goed mogelijk invullen. Ik vind het ook heel leuk om rechtsvoor te staan en andere dingen te laten zien. En ik ben dichterbij de goal dan. Is ook leuk.’ Haar goal tegen Portugal was van grote afstand, en vanaf links. Het doelpunt was nodig, omdat Nederland een 2-0-voorsprong uit handen gaf en toch weer in de vechtmodus moest. ‘Het hoort er ook bij, dan weten we ook weer wat vechten is’, zei ze na afloop van de wedstrijd tegen Portugal. Al vond ze het zonde dat Nederland het zichzelf zo moeilijk maakte. De ploeg wordt dit toernooi sowieso op de proef gesteld door het uitvallen van keeper Sari van Veenendaal en de coronabesmettingen van Vivianne Miedema en Jackie Groenen. Die laatste keerde gisteren terug bij de groep, nadat ze negatief had getest. Van de Donk hoopt dat ze ploeg over een dood punt heeft geholpen, dat het geloof terugkeert dat Nederland kan winnen. Al had van haar iedereen de winnende mogen scoren. ‘Het is superfijn, echt geweldig hoor. Maar ik hecht veel meer waarde aan het moment dat we juichend op de grond lagen en iedereen riep: ‘Je hebt dit zo verdiend.’ Dat is veel mooier dan dat ik ’m erin schiet.’||https://www.volkskrant.nl/sport/na-revalidatie-is-ek-beloning-voor-van-de-donk-ik-ben-echt-heel-fit~ba143280/
2022-07-15||Hoe voetballer Frenkie de Jong speelbal werd in het harde spel om de knikkers||In de kracht van zijn voetballeven staat Frenkie de Jong (25) voor de uitgang bij Barcelona, omdat de liefde niet meer wederzijds is. De middenvelder, het idool van voetballend Nederland, is ongewenst verklaard. Hij is te duur vooral. Vertrekt hij nu naar Manchester United, na slopende onderhandelingen? Gaat hij terug naar trainer Erik ten Hag, onder wie hij relatief onbezorgde tijden beleefde bij Ajax? De toekomst is nog ongewis. Een weinig verheffend spel voltrekt zich rond Camp Nou. Barcelona heeft ruimte nodig in de door de competitieleiding van La Liga streng gecontroleerde salarishuishouding en wil van zijn duurste speler af, ook om nieuwelingen als Rafinha, Christensen en Kessié te kunnen inschrijven. Alleen: De Jong wil helemaal niet weg uit Catalonië. Hij vertrok in 2019 voor een transfersom van 85 miljoen euro bij Ajax, inclusief bonussen. Hij kost United nu naar het schijnt opnieuw 85 miljoen, inclusief allerlei afspraken, want hij heeft nog miljoenen tegoed van de club die hem te duur vindt in het onderhoud. Is hij dan mislukt, nu de prijs niet is opgedreven in drie jaar? Nee, zeker niet. Alleen: een onverdeeld succes is hij ook niet, ondanks alle toeristen die zijn shirt kochten, ondanks de heerlijke dribbels in Camp Nou en de lach die zich als een olievlek over het veld verspreidde op dagen dat hij de bal toucheerde zoals hij dat wilde. De Jong probeerde zich te verheffen bij de club in verval, die hij al bezocht als kereltje, op vakantie met zijn ouders, toen hij zich vergaapte aan Lionel Messi, met wie hij opeens voetbalde. Maar de beste tijd van Barcelona was voorbij. Eén prijs won hij in drie jaar, de Copa del Rey in 2021. Messi vertrok, trainer Ronald Koeman werd ontslagen, voorzitter Laporta keerde terug, Xavi kwam, de kas bleek leeg, mede door de desastreuze effecten van corona op het bezoek van zwermen toeristen aan het stadion en de aanpalende winkel. En Frenkie kwam te weinig op de positie te spelen waar hij het best rendeert. Als architect, centraal op het veld, aansturend van achteruit op het middenveld. Of, zoals bondscoach Louis van Gaal zei toen hij een jaar geleden aantrad bij Oranje: Frenkie is onze beste speler. Hij staat centraal. Misschien was Barcelona niet eens de beste keus in 2019, want daar voetbalt routinier Sergio Busquets, sinds jaar en dag de centrale man op het middenveld. Maar Barcelona was zijn droomclub. De Jong zwierf door het elftal, tot aan rechtsbuiten en centrale verdediger toe. Soms was hij goed, soms zelfs heel goed, soms viel hij nauwelijks op. En Xavi wisselde hem vaker dan hem lief was. Zelf oordeelde hij dat het altijd beter kon. Daarbij is hij gelukkig. Hij vroeg zijn jeugdliefde Mikky onlangs ten huwelijk door een knieval tijdens de vakantie in Amerika. Ze kochten een nieuw huis. Zijn contract is verlengd tot 2026. Hij wil blijven. Hier ligt zijn toekomst. Hier wil hij kampioen worden. Voorzitter Joan Laporta zei begin juli nog dat Barcelona hem niet wilde verkopen, maar steeds meer informatie over financiën lekt uit. Over (achterstallig) salaris. Twintig miljoen? Hoe gaan ze dat oplossen? Barcelona dirigeert De Jong sindsdien met niet eens zo zachte hand naar de uitgang. Barcelona, dat naar de Verenigde Staten vertrekt voor een tournee, kan hem verwijderen uit de selectie en alleen laten trainen, en hem daarmee een slechte aanloop naar het WK bezorgen. Het is een smerig spel. Als Barcelona hem negeert, daalt ook zijn transferwaarde. Wie houdt het spel het langst vol? De Jong weet intussen dat Manchester United hem dolgraag wil. De clubs zijn het eens. Barcelona denkt hem te kunnen missen, ook vanwege de aanwezigheid van andere goede middenvelders. Pedri en Gavi zijn dé talenten van Spanje, Busquets is de routinier, Kessié is overgenomen van Milan. Terwijl United een nieuwe spelmaker nodig heeft. Ten Hag ziet in hem én in een andere oud-Ajacied, Christian Eriksen, de vormgevers van het elftal. Ten Hag bouwde zijn succesvolle Ajax rond Frenkie de Jong, met een dubbele zes, zoals hij dat noemde. Twee controleurs op het middenveld, waarbij De Jong de bijna vrije man was. Meestal startend vanaf de linkerflank, met genoeg ruimte om in te dribbelen, te passen of te combineren. Doelpunten maken is daarbij nooit een specialiteit geweest. Hij is de man die anderen beter kan laten voetballen, die de zwaarte in een elftal kan wegnemen. Alleen: bij Barcelona willen ze dat niet meer zien.||https://www.volkskrant.nl/sport/hoe-voetballer-frenkie-de-jong-speelbal-werd-in-het-harde-spel-om-de-knikkers~b2fb6384/
2022-07-15||De voetballer Simen Agdestein kan nog altijd meer dan behoorlijk schaken||Met stijgende belangstelling volg ik deze week het kampioenschap van Noorwegen. Magnus Carlsen doet er sinds 2006 niet meer aan mee, maar ook een niet bijster sterk bezet toernooi is spannend als je een van de deelnemers alles gunt. Mijn favoriet is Simen Agdestein (55), die in 1982 voor het eerst nationaal kampioen werd en veertig jaar later op koers ligt voor een achtste titel. Met recht kan Agdestein de voorloper van Carlsen worden genoemd, omdat hij de eerste Noorse schaker was die wereldwijd de aandacht trok. Niet zozeer omdat hij rond 1990 volgens Garri Kasparov ‘de sterkste amateur onder de topgrootmeesters’ was, maar vooral omdat hij ook een andere sport op hoog niveau beoefende. Hij was een goede voetballer die in het seizoen 1988-’89 achtmaal in het Noorse nationale elftal speelde. Agdestein koesterde de combinatie van voetbal en schaken, al kreeg hij daardoor te maken met dilemma’s. Zo weigerde hij in 1989 een contractvoorstel van de Turkse club Besiktas, omdat hij dan een uitnodiging zou moeten afslaan voor het Interpolistoernooi in Tilburg, waarin hij twee partijen tegen Kasparov zou spelen. Toen een kruisbandblessure in 1992 zijn voetbalcarrière abrupt beëindigde, verloor Agdestein tijdelijk ook de liefde voor het schaakspel. Na een aantal magere jaren liet hij pas weer van zich horen in 1999, toen hij het sterk bezette open toernooi in Cappelle la Grande won. Na de eeuwwisseling werd hij de coach van de jonge Carlsen. In 2004 beschreef hij in het boek Wonderboy de eerste successen van zijn pupil. In het nationaal kampioenschap liet Agdestein deze week zien dat hij ook zelf de kunst nog steeds beheerst. Twee ronden voor het einde staat hij met een score van zes punten uit zeven partijen een punt voor op de concurrentie. Agdestein – Hammer Kongsvinger 2022 1.c4 e5 2. Pc3 Pf6 3. Pf3 Pc6 4. g3 Lb4 5. Lg2 Lxc3 6. bxc3 0-0 7. 0-0 e4 8. Pg5 Te8 9. f3 exf3 10. Pxf3 De7 11. e3 Pe5 Een stelling die bekend is uit de WK-match Kasparov – Karpov, Sevilla 1987. In de vierde partij speelde Kasparov nu 12. Pd4. 12. Pxe5 Dxe5 13. Tb1 c6 14. Tf4 d6 15. Df1 De7 16. a4 16 ... Pg4 Op weg naar een slechter veld. Meer in aanmerking komt 16 ... Le6 om eventueel ... d6-d5 te kunnen spelen. 17. a5 a6 18. h3 Ph6 19. e4 Dg5 20. Tf3 Dxa5 Met pionwinst, maar na de volgende zet is goede raad duur. 21. d4 f5? Nu wint wit gemakkelijk. Hoe onaangenaam ook, zwart had niet beter dan 21 ... Dc7 22. Lxh6 gxh6 23. Tf6 Te6 24. d5 cxd5 25. exd5 Txf6 26. Dxf6 Ld7. 22. Lxh6 fxe4 23. Tf7 gxh6 24. Lxe4 Dg5 25. Kh2 h5 26. h4 Dh6 27. Lxh7+ Kh8 28. Ld3 Kg8 29. Lh7+ Kh8 30. Ld3 Kg8 DIAGRAM 2 31. Tf6 Na een zetherhaling om bedenktijd te winnen vindt wit de onmiddellijk beslissende zet. 31 ... Dd2+ 32. Kh1 Zwart geeft op.||https://www.volkskrant.nl/sport/de-voetballer-simen-agdestein-kan-nog-altijd-meer-dan-behoorlijk-schaken~bb6b7639/
2022-07-15||Bikkelharde strijder Lisandro Martinez levert Ajax de hoofdprijs op||Eens, na een wedstrijd in de Champions League, zei de verslaggever tegen Lisandro Martinez dat hij op Daniel Passarella lijkt. Qua spel en qua stijl. Martinez groeide figuurlijk van het compliment. Hij lachte zo breed als iemand kan lachen. Hij voelde zich vereerd. Passarella, pffff. Passarella is een icoon van het Argentijnse voetbal. Centrale verdediger. Bikkelhard. Goede pass, geweldig linkerbeen. Aanvoerder van de ploeg die in 1978 de finale van het WK won, na verlenging tegen Nederland in Buenos Aires. Martinez heeft dezelfde eigenschappen als Passarella destijds. Sprongkracht en timing, die hem ondanks zijn 1,75 meter in staat stellen kopduels te winnen van grote spitsen. Een goede, strakke pass. Inzicht. Hardheid. Ja, hij maakte zich soms belachelijk, als hij al simulerend over het veld rolde tegen PSV, terug binnen de lijnen, om tijd te rekken. Hij was veelbesproken toen hij afgelopen seizoen spits Cyriel Dessers opving in de Klassieker tegen Feyenoord, dat een strafschop had behoren te krijgen. Met andere latino’s als Nicolas Tagliafico en Edson Alvarez was hij het gif van Ajax, dat nodig was om de weerbaarheid te vergroten. Weerbaarheid, mentale kracht, dat had trainer Erik ten Hag gemist in het eerste halve jaar na zijn aanstelling. Mannen met een instinct waarin overleven cruciaal is. Martinez is nietsontziend. Alles doen voor de overwinning, ook als het op of over de grens van sportiviteit is. Martinez was cruciaal in de successen van Ajax. Hij was snel gewend bij Ajax en, tot vreugde van Erik ten Hag, op meerdere posities inzetbaar. Middenvelder of verdediger. Linksback eventueel, al speelt hij het liefst centraal. Het is opvallend dat hij niet eens altijd een vaste waarde was in vooral zijn tweede seizoen, dat hij in een bekerduel bij AZ zo goed speelde dat Ten Hag niet meer om hem heen kon. En nu vertrekt hij dus voor 55 miljoen euro naar Manchester United, ook als gevolg van zware onderhandelingen, van Ajax dat hem niet kwijt wilde en Ten Hag die hem per se wilde aantrekken. Op Transfermarkt.com is hij geschat op 32 miljoen, wat iets zegt over het succes voor Ajax. Meer valt er niet uit te halen, uit een transfer. Bij Argentinië maakte hij inmiddels zijn debuut, maar vaak is hij nog reserve. Onlangs, tijdens een vakantie op Ibiza, stond hij van al die aanwezige internationals naast Messi. Arm om diens schouder. Het beeld is in zekere zin symbolisch, voor de snelle klim van Lisandro Martinez in de hiërarchie van het voetbal. Als derde uitgaande transfer in de geschiedenis van Ajax, na Frenkie de Jong en Matthijs de Ligt (allebei rond 85 miljoen).||https://www.volkskrant.nl/sport/bikkelharde-strijder-lisandro-martinez-levert-ajax-de-hoofdprijs-op~b2882dea/
2022-07-15||Onderzoek naar misbruik in vrouwengevangenis Nieuwersluis volgens advocaat ‘volstrekt onvoldoende’ ||Advocaat Johan Oosterhagen noemt het aangekondigde onderzoek ‘volstrekt onvoldoende’: er is, vindt hij, een ‘van de overheid onafhankelijk’ onderzoek nodig. Komt dat er niet, dan zal de advocaat eind augustus namens twintig (ex)gedetineerde vrouwen de staat aansprakelijk stellen wegens het schenden van de zorgplicht. In mei arresteerde de politie een 47-jarige cipier op verdenking van seksueel misbruik van drie gedetineerden in de vrouwengevangenis in Nieuwersluis. Het balletje ging rollen nadat een cliënt van Oosterhagen hiervan een jaar eerder aangifte had gedaan. Na onderzoek bleek dat meer vrouwelijke gedetineerden melding hadden gedaan van seksueel misbruik door deze cipier. ‘Het lijkt erop dat de meldingen van de kwetsbare vrouwen destijds niet serieus zijn genomen’, zei Oosterhagen toen. Inmiddels heeft Oosterhagen met meer dan vijftig (voormalig) gedetineerde vrouwen gesproken uit Nieuwersluis en Ter Peel, een andere vrouwengevangenis in Limburg. Uit die gesprekken rijst volgens hem het beeld op dat er structureel sprake is van grensoverschrijdend gedrag in die vrouwengevangenissen. ‘Ik hoor dat cipiers de doucheruimte van de vrouwen inlopen. Of ze vragen vrouwelijke gedetineerden eerst hun borsten te laten zien voordat ze mogen telefoneren’, zegt de advocaat. ‘Voortdurend worden er ongepaste opmerkingen gemaakt of worden vrouwen uitgenodigd seks te hebben. Ook proberen sommige bewakers net voor vrijlating telefoonnummers los te peuteren van vrouwen, terwijl dat volgens de gedragscode niet mag.’ Vorige week sprak Oosterhagen met minister Weerwind (rechtsbescherming) over de kwestie. Nu er zo veel signalen zijn, vindt de advocaat een breder onderzoek gepaster dan alleen dat van de inspectie Justitie en Veiligheid naar aanleiding van het incident in Nieuwersluis. Daarbij denkt hij dat veel vrouwen in de gevangenis niet met de inspectie zullen willen praten, omdat die ‘onder de overheid valt’. De inspectie vindt dat de advocaat te voorbarig is met zijn conclusie dat er slechts beperkt onderzoek zal worden gedaan. ‘Wij gaan proberen met iedereen te spreken die betrokken is bij dit onderwerp, zeker ook de vrouwelijke gedetineerden’, zegt een woordvoerder. ‘Ons onderzoek is onafhankelijk. En mocht uit onze bevindingen blijken dat het nodig is, dan breiden wij het onderzoek uit.’ De eerste vraag die de inspectie wil beantwoorden is wat er bij de gevangenis in Nieuwersluis bekend was over het seksueel misbruik van vrouwelijke gedetineerden waar een gevangenismedewerker van wordt verdacht. De inspecteurs willen weten wat de inrichting met die signalen heeft gedaan. Na de aanhouding van de cipier in mei is de inspectie meteen begonnen met een oriënterend onderzoek, vertelt de woordvoerder. ‘Op basis daarvan is nu besloten een onderzoek in te stellen.’ Oosterhagen is niet overtuigd. Hij heeft nu twintig vrouwelijke gedetineerden van de vrouwengevangenis Nieuwersluis en Ter Peel als cliënt – uit de derde vrouwengevangenis, die in Zwolle, ontvangt hij geen meldingen van zulke misstanden. ‘Deze vrouwen willen dat het seksueel misbruik stopt. Daarnaast klagen zij dat hen medische zorg wordt onthouden.’ Voor de vrouwen die schade hebben geleden door de misstanden wil de advocaat bovendien schadevergoeding gaan vragen.||https://www.volkskrant.nl/nieuws-achtergrond/onderzoek-naar-misbruik-in-vrouwengevangenis-nieuwersluis-volgens-advocaat-volstrekt-onvoldoende~b671a215/
2022-07-15||Het kabinet is ook best lekker bezig||Het coalitieakkoord mag dan een drol zijn geweest (mijn eigen woorden na de presentatie ervan), het kabinet dat nu een dik halfjaar regeert is best lekker bezig. De gedachte vormde zich bij het lezen van de Kamerbrief van de minister van Sociale Zaken, Karien van Gennip, over de hervorming van de arbeidsmarkt. Daarover later meer. Er komen steeds meer voorbeelden voorbij van goed beleid en van ministers die groeien in hun rol. Laten we eens een paar zaken benoemen die goed gaan. Minister Sigrid Kaag van Financiën, bij aantreden een onbeschreven blad waar het de openbare financiën betreft, groeit in haar rol: zij is degene die op de schatkist past. Het coalitieakkoord (waar ze natuurlijk als D66-leider aan meeschreef) is, waar het om de centen gaat, bepaald onverantwoord, zowel voor deze kabinetsperiode als voor de langere termijn. En de Kamers bleven (en blijven) maar zeuren om nóg meer overheidsbestedingen. Maar ergens dit voorjaar trok ze een streep in het zand. Meer uitgeven? Prima, maar dan elders bezuinigen, schreef ze in de (overigens nog spilzieke) Voorjaarsnota. ‘Voor nieuw beleid met gevolgen voor de begroting zal dus in beginsel dekking geleverd moeten worden.’ Kaag pakt haar rol. Lekker bezig. Minister Christianne van der Wal van Natuur en Stikstof doet wat decennia eerder had moeten gebeuren: de stikstofcrisis aanpakken. Als we over tien jaar het verhaal gaan schrijven hoe de natuur zich heeft hersteld, en hoe we van een failliet systeem van industriële landbouw zijn overgestapt op een landbouw die economische gezond is en volop bijdraagt aan natuurwaarden, wijzen we het voorjaar van 2022 aan als het keerpunt. Toen gooide minister Van der Wal de knuppel in het (overvolle) hoenderhok. De boerenacties van nu zullen worden herinnerd als de luidruchtige doodsreutel van een stervende productiewijze. Lekker bezig. Het verhaal van Schiphol en minister Mark Harbers van Infrastructuur en Waterstaat lijkt sterk op dat van Van der Wal. Het gaat om een historisch omslagpunt. Decennialang mocht Schiphol van kabinetten ongebreideld groeien met alle negatieve externe effecten van dien. Totdat voorjaar 2022 Harbers Schiphol dwong te krimpen. Nu deze kogel eenmaal door de kerk is, is nieuwe groei in de toekomst ondenkbaar geworden; verdere krimp is juist waarschijnlijk (en nodig). Andermaal: lekker bezig. Ook in de belastingheffing staan we op een omslagpunt. ‘Jarenlang’, zei staatssecretaris Van Rij van Fiscale Zaken in april, ‘is vermogen op een verkeerde manier belast’. Hij werkt nu aan de vormgeving van een vermogensaanwasbelasting, die het rendement op vermogen als inkomen aanmerkt en daar belasting over gaat heffen. Dat is niet alleen rechtvaardiger, maar maakt het ook mogelijk belastingen op werk te verlagen. Lekker bezig. Tenslotte minister Karien van Gennip van Sociale Zaken. Ook zij grijpt in bij een crisis die al veel te lang ettert: die op de arbeidsmarkt. Flex wordt minder flex; vast minder vast. Net als haar collega’s is ze bezig met ‘groot onderhoud’ en ‘hervorming’, dit alles keurig in lijn met het advies van de commissie-Borstlap. Ook zij: lekker bezig. Nee, niet alles wat het kabinet doet, is wel gedaan. Breek me de bek niet open. Maar wie kranten leest, krijgt soms de indruk dat alles kommer en kwel is en dat het kabinet niets voor elkaar bokst. Mocht u die indruk hebben: dat beeld is te eenzijdig. Er gaan ook dingen goed.||https://www.volkskrant.nl/columns-opinie/het-kabinet-is-ook-best-lekker-bezig~b7f41a5c/
2022-07-15||De Mix Nederland: historische en hedendaagse fotografie in het Zeeuws Museum||De Mix is een project van fotograaf Rafaël Philippen waarin hedendaagse fotografen zich laten inspireren door een historische fotocollectie. Voor de Zeeuwse editie van De Mix staat de historische fotocollectie van de Westkapelse Flipse-Roelse centraal. Nadat ze in de archieven van het Zeeuws Museum is gedoken en op bezoek is gegaan bij de familie van Flipse-Roelse, legde de van oorsprong Walcherse fotograaf contact met de lokale bevolking. “In deze ontmoetingen werd soms meteen duidelijk wat voor foto ik wilde maken, zoals het frietje in de auto op de dijk. ‘Romantiek op dn diek’ noemde het stel dat ik interviewde dit gekscherend. Andere gesprekken liet ik even sudderen”, vertelt Van Doorn. “Ik heb me laten inspireren door lokale mensen en hun verhaal. Door hun fascinatie voor en hun verbinding met de zee die ik zelf, ook al woon ik het merendeel van mijn leven al niet meer bij de kust, nog altijd voel.” Door de persoonlijke aanpak ontstaan prachtige portretten van dingen die ogenschijnlijk altijd zo waren, maar ook van situaties waar de tand des tijds het beeld van de omgeving heeft veranderd. Zo wordt er nog altijd veel gevist en worden krabben gevangen en mosselen geplukt. Vroeger vanuit armoede, tegenwoordig voornamelijk als hobby. De vuurtorenwachter loopt nog steeds iedere dag om kwart voor 6 een rondje langs de kust. Ook het hokje bij de KNRM waar al 40 jaar iedere dag dezelfde mannen uit het dorp komen, toont een beeld van hoe dingen waren en nog steeds zijn. Toch zien we ook veranderingen. Die hebben te maken met het oog van de aanschouwer, maar ook met de veranderende omgeving. De selectie voor de foto’s is gemaakt door Annegien van Doorn i.s.m. Rafaël Philippen en Ivo van Werkhoven (curator van het Zeeuws Museum). “Het werk van Neeltje staat vooral bekend om het historische karakter. Er zit zeker overeenkomst in haar werk en dat van mij”, vindt Van Doorn. “Zij herkent net als ik zowel de schoonheid als absurditeit van alledaagse situaties. Ik heb geselecteerd op foto’s die ik interessant vond en die haar autonome blik als maker laten zien.” De fotograaf ontdekte dat Flipse-Roelse in haar werk veel eigenzinniger was dan van tevoren gedacht. Ze maakte ook collages en tekeningen. Uit allerlei foto’s had de wijlen fotograaf stukjes geknipt en de zin ‘Ons dorp en de zee’ geknipt. Dat werd de werktitel voor Van Doorn en uiteindelijk ook de naam van de tentoonstelling waar ook de persoonlijke albums van Flipse-Roelse te zien zijn. De individuele foto’s en video’s ziet Van Doorn meer als bouwstenen die gezamenlijk een groter verhaal vertellen. Dat blijkt ook uit het tentoonstellingsontwerp dat de fotograaf samen met Margot Wolters heeft gemaakt. Het idee erachter is dat je, net als op het strand, door de tentoonstelling kunt struinen en als een ware ‘strandjutter’ van alles kunt ontdekken. Er is bijvoorbeeld een heuse zitdijk gebouwd en je kunt een audiofragment beluisteren waarin de inwoners van Westkapelle, die Van Doorn heeft geïnterviewd, vertellen over hun verbinding met de zee. De eerste reacties van bezoekers zijn erg positief. Wil je de tentoonstelling graag met eigen ogen bekijken? Dat kan tot en met 8 januari. Boek hier alvast je tickets en laat je verrassen!||https://www.volkskrant.nl/nieuws-achtergrond/de-mix-nederland-historische-en-hedendaagse-fotografie-in-het-zeeuws-museum~b4d5a535/
2022-07-15||Protesten leggen Boedapest plat terwijl Orbán in moordtempo economische hervormingen door het parlement jast||Massale demonstraties zijn zeldzaam in Hongarije, maar deze week gingen duizenden inwoners van Boedapest meerdere dagen achtereen de straat op. Ze legden het verkeer lam met blokkades van kruispunten en bruggen. Ook trokken de demonstranten naar het hoofdkantoor van de regeringspartij Fidesz. Woensdag zijn twee oppositieleden gearresteerd, maar de volgende dag vrijgelaten. In de universiteitsstad Szeged en Debrecen, dat als een conservatief bastion geldt, vonden kleinschaligere protesten plaats. De demonstranten zijn woedend over het besluit om een populaire belastingregeling voor zelfstandigen te wijzigen, de zogeheten KATA. Daarmee kunnen freelancers onder een bepaald inkomen met een vast maandelijks bedrag al hun belasting betalen. Zo’n 450 duizend Hongaren maken hier gebruik van, 10 procent van de beroepsbevolking. Nu komt er een harde knip in de regeling: zelfstandigen die aan een bedrijf factureren betalen vanaf 1 september naar schatting vier keer zoveel. Enkel wie aan individuen factureert mag gebruikmaken van de oude regeling. Hiermee schaft de regering de bestaande regeling zo goed als af. Ze maakt het zelfstandigen in de dienstensector buitengewoon moeilijk: van kappers en flitskoeriers tot kunstenaars en IT’ers. Er zijn ook uitzonderingen, zoals taxichauffeurs. Demonstranten zien hierin een verdeel-en-heerstactiek van Orbán, die met de nieuwe regeling vooral stadsbewoners en mensen in de creatieve sector belast: Hongaren die traditioneel toch al niet op hem stemmen. Ondertussen kampen Hongaarse consumenten met gierende inflatie en een devaluerende munt. Een andere bron voor onvrede is de snelheid waarmee de regering een streep door de KATA zette. Het plan werd maandag gepresenteerd en dinsdag in moordtempo door het parlement gejast. Enkel de Hongaarse president, Katalin Novák, kan de wet nog stoppen. Het proces is karakteristiek voor Hongarije. Orbán regeert per decreet, geholpen door een tweederde meerderheid in het parlement. Deze regeerstijl wekt grote ergernis bij de Europese Commissie in Brussel. Saillant genoeg heeft de Hongaarse regering uitgerekend op dit punt beterschap beloofd. Om de Brusselse miljarden van het coronaherstelfonds te ontdooien, zouden dit soort procedures voortaan verleden tijd zijn. Die EU-fondsen zijn de kern van het probleem. Zowel het coronaherstelfonds als de fondsen uit de meerjarenbegroting van de EU – Hongarije is groot netto-ontvanger – zijn onzeker door het slepende conflict tussen Boedapest en Brussel over de rechtsstaat. Het uitblijven van deze miljarden stuurt de Hongaarse economie in een neerwaartse spiraal. Daar komen de economische malaise en stijgende energieprijzen die de Russische invasie van Oekraïne veroorzaakt bovenop. Zolang het geld uitblijft, moet Orbán elders oplossingen zoeken. Naast de KATA zet hij nu ook de bijl in een ander kroonjuweel van zijn economisch beleid: prijsregulering van energiekosten. De Hongaarse overheid houdt de energieprijzen al jaren kunstmatig laag, wat bijdraagt aan Orbáns populariteit. Nu gaan grootverbruikers, met uitzondering van grote gezinnen, meer betalen. Om dit te rechtvaardigen riep Orbán woensdag de ‘energienoodtoestand’ uit. De schuld voor de stijgende energieprijzen en economische malaise legt hij bij de sancties die de EU aan Rusland oplegt. Vrijdag zei hij op de radio dat de EU zich niet in de voet had geschoten met de sancties, ‘maar in de longen. En nu happen we naar adem.’ Ondertussen houdt de onvrede in Hongarije aan: voor komend weekend zijn nieuwe demonstraties aangekondigd.||https://www.volkskrant.nl/nieuws-achtergrond/protesten-leggen-boedapest-plat-terwijl-orban-in-moordtempo-economische-hervormingen-door-het-parlement-jast~bddd747c/
2022-07-15||Orbán: ‘Europa heeft zichzelf in de longen geraakt • Kyiv meldt aankomst eerste M270-raketsystemen||||https://www.volkskrant.nl/nieuws-achtergrond/orban-europa-heeft-zichzelf-in-de-longen-geraakt-kyiv-meldt-aankomst-eerste-m270-raketsystemen~b8cc1b30/
2022-07-15||Een nieuwe eurocrisis bij vertrek Draghi? ‘Door bestuurlijke chaos worden financiële markten hyperonrustig’||‘Soms wel, maar de situatie is nu anders. Destijds deed de Italiaanse premier Berlusconi bewust niets om het begrotingsbeleid en de bestuurbaarheid van Italië te garanderen. Uiteindelijk moest hij aftreden. ‘Nu is er opnieuw politieke onrust in Italië. Premier Mario Draghi was als voormalig ECB-president juist een rustgever voor de financiële markten. Hij voerde een duidelijk financieel beleid. Dat vonden de markten heel prettig. Dat hij misschien weggaat, maakt de financiële markten onrustig.’ ‘Officieel zegt Brussel altijd dat dit interne ontwikkelingen zijn waarmee het zich niet bemoeit. Het zou bijvoorbeeld ook vreemd zijn als de Europese Commissie of EU-president Charles Michel iets zou zeggen over de toeslagenaffaire in Nederland. ‘Maar op de achtergrond maakt men zich natuurlijk wel degelijk zorgen. Nog voordat Draghi zijn ontslag indiende, zei de Eurocommissaris van Economie, Paolo Gentiloni, dat leiderschap in deze periode erg belangrijk is. Draghi heeft dat leiderschap steeds getoond. ‘En er zijn meer wezenlijke verschillen tussen 2010 en 2022. Ten eerste staan de banken in alle eurolanden er veel beter voor. De kans dat die opnieuw omvallen is veel kleiner. Ten tweede is het niet direct een probleem dat Italië zo’n hoge staatsschuld heeft. Dat zit zo: Italië is nu aflopende leningen van tien jaar geleden aan het verversen. Die leningen zijn destijds tegen veel hogere rentes afgesloten. Dus zelfs als de rente nu iets stijgt, is het voor de maandelijkse aflossingslast van Italië voordelig.’ ‘Het gaat in feite om de hoogte van de Italiaanse rente. Wat de Bundesbank in Duitsland betaalt, geldt als een soort ijkpunt. De zogenoemde spread, het verschil tussen wat die bank en Italië als staat moet betalen, fungeert als maatstaf. Hoe groter die spread, hoe hoger de rente die de Italiaanse bank op de financiële markten moet betalen. ‘Als je het objectief bekijkt, zei Eurocommissaris Gentiloni gisteren ook, valt het met de rente op de Italiaanse staatsschuld nog wel mee. Maar bij financiële markten speelt psychologie ook een rol. Die reageren vaak grillig. Kijk bijvoorbeeld naar de hoge energieprijzen van dit moment. Hoewel er geen energietekort is, zijn die toch sky high. Dat is marktpsychologie. ‘Als de financiële markten onrustig worden, raakt dat de hele eurozone. Als markten denken dat Italië gaat omvallen, worden zwakke eurolanden als Portugal, Griekenland en misschien zelfs Spanje zenuwachtig. Griekenland is destijds gered met miljardenleningen uit het EU-fonds, maar de economie van Italië heeft zo’n grote omvang dat dat niet eenvoudig is. Op dit moment zitten we gelukkig nog heel ver van zo’n scenario af.’ ‘Tijdens de eurocrisis zat Italië in het verdomhoekje, maar dat kwam vooral door types als Berlusconi. Die werden in Brussel niet serieus genomen. Hij zat enkel grappen te maken, terwijl hij ondertussen met zijn gebrek aan beleid de hele eurozone onder druk zette. ‘Nu, onder Draghi, speelt Italië een grotere rol binnen de Europese Unie. Italië geldt met Duitsland en Frankrijk als de grote drie. Tijdens Europese toppen heeft Draghi een serieuze inbreng. Dat hij bij de sanctiepakketten tegen Rusland zeer coöperatief was, heeft hem ook krediet opgeleverd.’ ‘De eurolanden willen graag stabiliteit en rust op de financiële markten. Zij zouden daarom het liefst zien dat Draghi zijn termijn tot komend voorjaar vol maakt en dat er daarna iemand komt die zijn beleid voortzet. Het doemscenario voor de eurozone is dat in Italië een enorme bestuurlijke chaos ontstaat. Daardoor zullen de financiële markten hyperonrustig worden.’||https://www.volkskrant.nl/nieuws-achtergrond/een-nieuwe-eurocrisis-bij-vertrek-draghi-door-bestuurlijke-chaos-worden-financiele-markten-hyperonrustig~b3df0d86/
2022-07-15||Je vergapen aan de luxe in het paleis van een gehate president||Op zondag 11 juli staat fotograaf Dinuka Liyanawatte in het paleis van de Sri Lankaanse president Gotabaya Rajapaksa, en kijkt naar buiten. Achter het raam ziet hij hoe drie mensen, met nog een plukje nieuwsgierigen achter zich, naar binnen gluren. Het is twee dagen nadat tienduizenden betogers de residentie bestormden van de man die ze verantwoordelijk houden voor de ergste economische crisis sinds hun land in 1948 onafhankelijk werd. Er is één woord in de tekst die persbureau Reuters bij deze foto plaatste dat, in de context van de hele zin, eigenlijk net zo’n vreemde eend in de bijt is als dit ene beeld uit de vele die tussen 9 en 11 juli werden gemaakt in en rond het presidentiële paleis. ‘Mensen kijken door het raam tijdens hun bezoek aan het huis van de president, nadat de demonstranten het gebouw zijn binnengedrongen (...). Het is het woord ‘bezoek’. Ik las het in de betekenis van: bezoek van een attractie. Niet de Sri Lankaanse variant van de Efteling, maar die van Versailles, het paleis van koning Lodewijk XIV, of die van het Catharinapaleis, de zomerresidentie van de Russische tsarina Catherina de Grote net buiten Sint-Petersburg. Ook deze dynastieën zijn niet natuurlijk aan hun einde gekomen. Inmiddels zijn hun verblijven nationale musea waar zich jaarlijks stromen bezoekers vergapen, of ergeren, aan de weelde van de machthebbers uit vorige eeuwen. Eigenlijk passen woord en foto heel goed bij elkaar. Want zo snel is het in die twee dagen gegaan: van bestormen, binnendringen, van woedende mensenmassa’s, vuur, traangas en waterkanonnen, naar dit verstilde moment. Alsof de geschiedenis op dag twee van de revolutie al is gestold in een interieur waar je ogen langs dwalen. Ik hou van dit soort beelden, de beelden aan de randen van het harde nieuws. Vanuit Colombo bereikten ze in overvloed onze media: de foto’s van mannen en vrouwen die kussengevechten houden in de presidentiële slaapkamers, dutjes doen in de bedden en op de banken, achter een gele zwemband aan het zwembad in duiken. Die carrom spelen, een bordspel uit India waarbij je schijven in de gaten van de hoeken moet schieten. Ook een goeie: die van de man die voor een kledingkast staat en lachend twee bijna identieke steenrode overhemden omhoog houdt. De eigenaar van de kast, fijn detail, hangt ook zijn zwembroeken aan een kledinghanger, getuige het gele exemplaar aan de deurknop. Op al die foto’s zie je de achterkant van de woede die bij een volksopstand hoort. Je ziet lol, je ziet de verveling en landerigheid die komen na twee dagen rondhangen in het paleis en wachten op wat er nog volgt. Je ziet ongeloof over een bijna persoonlijke overwinning: liggen we hier nu echt in het bed van de president, zitten we nu echt achter de tafel waar alle politieke beslissingen werden genomen? Staan we hier echt door de ramen naar binnen te kijken? En zo roept de ene bestorming iets anders op dan de andere. Moest ik kiezen tussen de Trumpaanhangers op de trappen van het Capitool, op 6 januari 2021, of de mensenmassa op de trappen van het paleis in Colombo, dan koos ik voor de laatste groep. Geholpen door de foto’s van Liyanawatte, is het een keuze tussen angstaanjagend en sympathiek. Op Twitter blijken de Sri Lankanen, ondergedompeld in armoede en strijdend voor een nieuw regime, overigens ook op sympathie te kunnen rekenen van een groep mensen die is opgewarmd door de stikstofcrisis en demonstrerende boeren. Die ziet in de bestorming van het presidentiële paleis in Colombo het begin van een wereldwijde opstand tegen ‘de groene elite’ die de biologische landbouw door ieders strot wil duwen. ‘Kom boeren #bbb volk met ballen’, schrijft ene Bart, ‘het is toch niet zo moeilijk om ook dictatoriaal bewind van @markrutte op de knieën te krijgen (lees Sri Lanka).’ Ik wens Bart een foto aan de rand van het harde nieuws. Om een beetje tot rust te komen.||https://www.volkskrant.nl/nieuws-achtergrond/je-vergapen-aan-de-luxe-in-het-paleis-van-een-gehate-president~b4e1b071/
2022-07-15||Zaterdag is onze lievelingsdag: columnafkraakdag||‘En wat nou als je wordt gevraagd om een column te gaan schrijven?’, vroeg mijn geliefde. Een gewetensvraag, want wij houden niet van columns. Dat wil zeggen, wij houden wel van columns, maar op een perverse manier. Zaterdag is onze lievelingsdag: columnafkraakdag. Wie aan de beurt is om met ons vroeg wakkere kind naar beneden te gaan terwijl de ander nog even verder slaapt, heeft op deze dag het geluk als eerste te mogen smaken wat er mis is met de columns in de zaterdagkranten van die week. Wij houden niet van stellige columns die precies weten hoe het zit met de uitwassen van het neoliberalisme of het gevaar van identiteitspolitiek. We houden evenmin van aarzelende columns waarin elke zin gevolgd wordt door een zin die zich afvraagt of de vorige zin wel klopte. We houden niet van columns die voor de hand liggende meningen verkondigen. We houden niet van columns die meningen verkondigen die niet de onze zijn. We houden niet van sentimentele columns over ontmoetingen met oude vrienden die een vroeger leven in herinnering brengen. We houden niet van observerende columns vol verrassende details die de uitzonderlijke opmerkzaamheid van de schrijver illustreren. Wij houden niet van alle manieren waarop columnisten refereren aan hun levenspartners – als geliefde, man, vriendin of huisgenoot, met een initiaal, of nog erger, met een pejoratieve koosnaam. Wij houden niet van columns die onnodig moeilijke woorden gebruiken en we houden niet van columns die geschreven zijn in gewonemensentaal. Wij houden niet van columns waarin een anekdote uit het leven van de schrijver gewoon verteld wordt zoals die zich voordeed en wij houden niet van columns waarin een anekdote uit het leven van de schrijver wordt verheven tot een filosofische bespiegeling op de menselijke conditie. Wij houden niet van columns die voorkennis veronderstellen die wij niet hebben en we houden niet van columns die uitleggerig zijn. We houden niet van columns die wekelijks volgens een vast recept in elkaar worden gedraaid. Bij één column waar we niet van houden spelen we onderwerpenbingo. Degene die om half acht uitgeslapen naar beneden komt, mag raden welke ingrediënten er deze week in zitten: de kinderen van de schrijver, een excentrieke buitenlander, iets met eten en iets over literatuur. Geregeld scoren we een volle kaart. Wij houden niet van columns die uit één lange opsomming bestaan. We houden niet van columns vol overbodige herhalingen en lange zinnen met allemaal bijwoordelijke bepalingen en diverse onnodige bijvoeglijke naamwoorden om het aantal woorden dat de schrijver moest gebruiken vol te maken. We houden niet van columns zonder zelfspot en we houden niet van columns die zichzelf op een voorspelbare manier op de hak proberen te nemen. We houden niet van columns die als een nachtkaars uitgaan. We houden niet van columns met een slotzin die op een nieuwe regel begint en het verhaal rond maakt. Ik wens u veel kraakplezier.||https://www.volkskrant.nl/columns-opinie/zaterdag-is-onze-lievelingsdag-columnafkraakdag~b433842a/
2022-07-15||Eenvraagsinterview Fons de Poel||FdP: ‘‘s Nachts.’ Het televisieverslag van de Vierdaagse, bij KRO-NCRV mede gepresenteerd door Fons de Poel, begint dinsdag 19 juli om 20.30 uur op NPO 1.||https://www.volkskrant.nl/mensen/eenvraagsinterview-fons-de-poel~b0da8f07/
2022-07-15||Op reis in Europa met de wetenschapsredactie (1): steencirkels, grotten en fossielen||Noemt u eens een prehistorische steencirkel in Engeland? Alle kans dat u uitkomt op Stonehenge. Terwijl er 20 kilometer noordelijker een iets minder wereldberoemde, maar eigenlijk veel interessantere steencirkel staat: de betoverende kring stenen van Avebury. De stenen zijn daar namelijk neergezet door een buitenaardse beschaving die volledige controle had over de zwaartekracht, bezwoer een bezoeker in volle ernst, de laatste keer dat ik er was. Het tekent de sfeer ter plaatse: omdat de stenen anders dan die van Stonehenge nog kunnen worden betast, bevoeld en beluisterd, trekt Avebury een wonderlijke stoet aanbidders, van in hogere sferen verkerende spiritualiteitszoekers tot groepen met vlaggen wapperende ‘pagans’. In werkelijkheid werd de cirkel waarschijnlijk ergens tussen de vier- en de tweeduizend jaar voor Christus in fases gebouwd door plaatselijke steentijdboeren, als uitdrukking van gemeenschapszin en vroomheid – al kunnen we slechts gissen naar de religieuze ideeën waardoor men destijds met deze onhandelbare reuzenstenen aan de slag ging. De rondleiding door deze niet al te bekende Zuid-Franse grot eindigt spectaculair. Bij wat ooit de ingang van de grot was, gaan de lampen aan. En daar zijn ze: honderden handafdrukken, in allerlei posities en vormen en kleuren, 27 duizend jaar geleden vereeuwigd in de ‘grot van de handen’. Er is maar weinig wat een mens zo intiem in contact brengt met de oertijd als prehistorische handstencils, gemaakt door de hand tegen een grotwand te drukken en de omtrek ervan te vereeuwigen met kleurstof. Alsof de mensen die hier ooit leefden je dwars door de eeuwen heen aanraken, zo persoonlijk en ontroerend is de aanblik van al die handjes, dansend op de muur. Grotten met handstencils zijn er meer, maar de grot van Gargas is om meerdere redenen bijzonder. Zo missen veel van de handen een of meerdere vingers, wat sommige archeologen deed fantaseren over ritueel afgehakte vingers. Tot men besefte dat je hetzelfde effect krijgt door eenvoudigweg vingers te krommen. Dat maakt de handjes nóg intiemer. Is dit de eerste, aarzelende uiting van zoiets als individualisme? Dom van de priesteres, de sibille, van de Griekse kolonie op Italiaanse bodem Cumae. Toen de god Apollo haar maagdelijkheid wilde, zei ze dat ze als wederdienst dan net zoveel jaren wilde leven als er zandkorrels in haar hand pasten. Wat ze vergat erbij te zeggen, was dat ze intussen wél net zo jong wilde blijven. Met als gevolg dat de priesteres nog eeuwenlang in haar heilige grot zat, als gerimpelde, stokoude vrouw. Prachtig verhaal van de dichter Ovidius, maar de grot waar de beroemde sibille van Cumae haar dagen sleet, bestaat echt – of althans, men neemt aan dat dit hem is. Een betoverende hoge gang, met aan het uiteinde een galmende zaal waar de sibille haar profetieën uitsprak, of waarschijnlijker, zong. Uitgehouwen in vulkanisch gesteente, onder aan de fraai over zee uitkijkende ruïnestad Cumae. Hier kwam men in de klassieke oudheid om advies in te winnen over zaken van leven en dood; hier bracht volgens de mythologie de Trojaanse held Aeneas een bezoek voordat hij afdaalde naar de onderwereld, op zoek naar zijn vader. En eenmaal in de grot is het net of de oude sibille elk moment kan opdagen. Van het Britse Lyme Regis tot Lourinhã in Portugal: talloos zijn de plekken waar men naar fossielen kan zoeken. Het strand van Møns Klint, verstopt achter dichte bossen op het Deense eiland Møn, is beslist een van de meer bijzondere. Hier torent een kust van krijtrotsen uit boven de Baltische Zee, met onderaan een strand waar het goed zoeken is naar versteende koralen, zee-egels en belemnieten, versteende restjes inktvis. Kunt u meteen langs bij het bijzondere, gerestaureerde hunebed uit de nieuwe steentijd dat een paar kilometer verderop staat, een grafheuvel met de schitterende naam Klekkende Høj. Alleen al om te beseffen dat wat ze in Drenthe ‘hunebedden’ noemen, slechts het schamele binnenwerk is van wat ooit imposante grafmonumenten moeten zijn geweest. Een unieke ervaring: lopen over dezelfde keienweg waarover ruim tweeduizend jaar geleden Romeinse boeren en reizigers hun karren voorttrokken. In Italië kan dat op talloze plaatsen – voor een overzicht tip ik het boekje Via Appia van Fik Meijer of, op internet, het Nederlandse project Via Appia Revisited. Mijn persoonlijke favoriete stukje Romeinse weg ligt als een vergeten snipper tijd verstopt naast een viaduct, aan de kust tussen Rome en Napels. De beroemde Romeinse weg Via Appia, nog in originele staat, passeert hier een reeks verwoeste gebouwen die ooit de stad Minturna vormden. Een krankzinnige belevenis om over dit originele stuk weg te lopen, langs onder meer een (gerestaureerd) amfitheater en de resten van een badhuis en diverse tempels. Fraai als alternatief voor wie Pompeii te druk of te toeristisch vindt. Haast ontroerend: de karresporen, die nog altijd zichtbaar zijn in het eeuwenoude Romeinse wegdek. Met dank aan Marcel Niekus (Universiteit Leiden), Jona Lendering (Livius.org)||https://www.volkskrant.nl/wetenschap/op-reis-in-europa-met-de-wetenschapsredactie-1-steencirkels-grotten-en-fossielen~b0493633/
2022-07-15||Gidi Heesakkers bezorgt de krant na bij Dolf van Baarlen, die hem al eens zelf ging halen bij het depot||Dolf van Baarlen (72) wordt elke morgen tussen vijf en zes wakker. Niks aan te doen. ‘Bij ons thuis in Hoek van Holland waren we vroeger allemaal al om zes uur op.’ Hij doet er zijn voordeel mee nu de krant al weken niet wordt bezorgd en hij zich wezenloos ergert aan de klantenservicerobot die hem blijft wijsmaken dat er actie wordt ondernomen om de bezorging te verbeteren. ‘Ja, dan word ik wat obstinaat, vandaar dat ik met enig speurwerk het depot in De Meern heb gevonden.’ Hij woont maar 3 kilometer van mij vandaan, in een opgeruimd appartement in de Utrechtse nieuwbouwwijk Leidsche Rijn, en opende daarnet de deur op van die lekkere bruine sloffen met schapenvacht erin. Mijn fiets mag ik in de gang zetten. Drie keer al reed hij in alle vroegte naar De Meern om de krant en verhaal te halen, twee keer op zaterdag en één keer op woensdag. ‘Dan maak ik graag de woordkraker, en dat gaat niet op de tablet.’ Zijn vaste sportochtend in het Máximapark ging deze maandag niet door omdat de docent op vakantie is, vertelt hij koffiezettend. Het idee was eerst om alsnog af te spreken met een groepje. ‘Eigenlijk kun je die oefeningen best zelf doen, maar ik kan toch de discipline niet opbrengen om te gaan.’ Toch even over die bezorging. ‘Ik heb gemaild: jongens, jullie verkopen mij een product dat je gewoon niet kunt waarmaken. Wees daar dan eerlijk over en breng alleen een digitaal abonnement in rekening. Jullie leggen terecht de vinger op de zere plek bij andere bedrijven, maar dit deugt gewoon niet.’ Dan, lachend: ‘Ik spreek mezelf af en toe wel toe hoor, van joh, niet doordraven. Vergeleken met wat er allemaal in de wereld speelt is dit helemaal niks.’ Zijn Rotterdamse tongval overleefde omzwervingen als gemeenteambtenaar door het hele land en komt ineens extra goed tot zijn recht: ‘Je kan wel kankeren, maar wat kan je er zelf nog aan doen, weet je wel.’ Een betere bezorging begint bij jezelf, dacht hij dus zelfs even – ook met het oog op zijn bezorgergenieke bioritme. ‘Maar ja, ik ben ook druk met een duurzaam moestuinproject van anderhalve hectare bij Kasteel de Haar in Haarzuilens, waar elke week 220 mensen komen oogsten.’ Ik neem me voor er op de terugweg langs te fietsen, voor de vorm en voor de lol rijd ik 49 kilometer om. Net als ik wil vertrekken, rond half 12, gaat de bel. Daar staat de aardige vrouw met de scooterhelm die hem vertelde waar hij het depot kon vinden. Ze bezorgde eerder zijn krant, tot dat niet meer te combineren viel met haar andere werk in de nacht. Nu overhandigt ze Dolf van Baarlen de Volkskrant en een verrassings-NRC. Ze is moe, zegt ze, maar ze is er weer. Een betere bezorging begint bij Yvonne. Wilt u ook een krant nabezorgd krijgen door Gidi Heesakkers? didu@volkskrant.nl||https://www.volkskrant.nl/cultuur-media/gidi-heesakkers-bezorgt-de-krant-na-bij-dolf-van-baarlen-die-hem-al-eens-zelf-ging-halen-bij-het-depot~b789a89f/
2022-07-15||Ionica daagt u uit: reis zo ver mogelijk in 24 uur||Op 30 maart om 7.01 ’s morgens stapte Jo Kibble in zijn woonplaats Londen op de Eurostar naar Parijs. Dat was het begin van een spannende reis, want Kibble wilde kijken hoever hij kon komen in 24 uur. Wat was (hemelsbreed) het verste punt dat hij binnen één dag per trein kon bereiken? Zijn reis was live online te volgen. Van Parijs naar Straatsburg en van daaruit door naar Basel. Je voelde zijn zenuwen als een trein ergens even stilstond, kon hij zijn overstap halen? Verschillende mensen probeerden te voorspellen waar Kibble zou eindigen. Hij nam een Italiaanse trein naar het zuiden. Zou hij de laatste spoorpont van Europa nemen om de Straat van Messina over te steken en in Sicilië te eindigen? Maar een boot was natuurlijk te langzaam voor Kibble, die zo ver mogelijk probeerde te reizen in 24 uur. Hij eindigde uiteindelijk na een reis van 23 uur 59 minuten en 15 seconden op het station van Bova Marina in Calabrië – hemelsbreed 1.964,6 kilometer van zijn beginpunt. Nu is natuurlijk de vraag: kan het verder in 24 uur? Je hoeft niet in Londen te beginnen, misschien kom je wel verder als je in Amsterdam of Arnhem begint. Het interessante aan deze uitdaging is dat hij uit twee delen bestaat. Je moet eerst thuis flink puzzelen op dienstregelingen om de ideale route te bepalen. Daarna komt er een tweede deel waarbij je de reis ook echt moet maken. Een traject met heel krappe overstappen kan op papier het snelste zijn, maar als er onderweg iets misgaat, valt je hele plan in het water. Hoe robuust ga je je reis plannen? Kibble maakte overigens vorig jaar ook al een zover-mogelijk-in-24-uursreis, maar toen met de bus – waarbij hij alleen lijnen van het openbaar vervoer mocht gebruiken. Tijdens een lockdown boog hij zich avondenlang over kaarten, dienstregelingen en busroutes. In augustus besloot hij om het traject dat hij had berekend ook echt af te leggen, die keer eindigde hij in Morecambe (iets minder dan 340 kilometer van zijn beginpunt). Het aardige van zo’n 24-uurs-openbaar-vervoerbusreis is dat die helemaal niet zo duur is; het kostte Kibble omgerekend minder dan 70 euro. Als je helemaal geen budget hebt, dan kun je ook kijken hoever je kunt fietsen, lopen of wandelen in 24 uur. Al wordt het dan meer een Maarten-van-der-Weijdenachtige sportieve uitdaging dan een wiskundige puzzel. Of je kunt gaan liften, waarbij toeval een grote rol speelt en je niet alles zelf vooraf kunt plannen. Maar zou je daarmee verder kunnen komen dan met de bus? Ik kreeg laatst de tip om een liftbordje te maken waarop een spelfout staat. Betweterige automobilisten zullen stoppen om je op die fout te wijzen – en dan kun je gelijk om een lift vragen. Bent u deze uitdaging aangegaan? Stuur dan een bericht met de resultaten naar ionica@volkskrant.nl.||https://www.volkskrant.nl/wetenschap/ionica-daagt-u-uit-reis-zo-ver-mogelijk-in-24-uur~b3593d27/
2022-07-15||Het mysterie van de zwabbervoet en de golf-bibbers en waarom het juist geoefende sporters treft||‘Hier gebeurde het’, wijst Erik van Wensen. ‘Tijdens een wedstrijd om de maandbeker van de club. Mijn balletje lag hier aan de voorkant van de green en de vlag stond daar achterop. Een lange putt, ik sloeg en voelde het meteen.’ Van Wensen staat op hole 1 van de Rosendaelsche Golfclub, een van de oudste en chicste golfbanen van het land. Vlak boven Arnhem slingeren hemelsgroene banen gras zich door de Veluwse bossen. Op de greens staat geen sprietje verkeerd, lijsters klinken, de zon schijnt – het zijn omstandigheden waar elke golfer van droomt. Maar die dag, in de lente van 2005, precies op het moment dat Van Wensen moest gaan putten, verstoorde een onverklaarbaar schokje in zijn armen ruw die droom. ‘Ik golfde al lange tijd, dus ik wist direct: dit zijn de yips.’ De yips, de nachtmerrie van elke golfer. Dit weekend vindt in St. Andrews, Schotland de 150ste editie van The Open Championship plaats, het meest prestigieuze golftoernooi ter wereld, sinds 1860. Zal een van de toppers daar erdoor worden getroffen? De grootste kampioenen, legenden als Ben Hogan, Sam Snead en Ernie Els, vielen in de lange historie van de sport al ten prooi aan de mysterieuze aandoening. Nederlands beste golfer ooit, Joost Luiten, kondigde in juni aan tijdelijk te stoppen met de sport: noem het golf-burnout, zei Luiten, het plezier op de baan was helemaal weg. Ook hij had last van de yips, maakte hij vorig jaar al bekend. Eerder, op zijn werkkamer in Apeldoorn, waarvan de vloer een puttingmat van kunstgras is, had Van Wensen laten zien hoe die yips er precies uit zien. Een putt met alleen de linkerhand? Geen probleem. Een puttbeweging zonder balletje? Geen probleem. Maar gebruikt hij zijn rechterhand én ligt er een balletje op de grond, dan gaat het mis. Net voordat hij het balletje raakt, maakt z’n arm een kleine zwieper, een snelle zigzag van rechts naar links, alsof hij snel de sleutel in een slot draait en weer terug. Het balletje schuift links langs de oefenhole. Van Wensen: ‘Het is een onwillekeurige samentrekking van de spieren, elke keer precies dezelfde beweging. De spieren die je gebruikt voor het opendraaien van je armen en andere die je juist gebruikt voor het dichtdraaien, vuren tegelijkertijd. Dat zorgt voor die maffe beweging.’ Je zou kunnen denken: het leven zit vol kleine ongemakken, even slikken en weer doorgaan. Zo niet Van Wensen. Hij is namelijk naast golfer en ‘yipper’ ook neuroloog en die combinatie maakt hem bij uitstek geschikt het fenomeen te onderzoeken, vindt hij zelf. Bovendien: in 2009 overleed zijn vader, óók yipper, en op zijn begrafenis beloofde Van Wensen: ‘Pa, die yips ga ik oplossen.’ Hij verkocht een kwart van zijn aandeel in zijn neurologenmaatschap, vroeg zijn vrouw meer te gaan werken, en doet nu twee dagen per week van hun spaargeld yips-onderzoek. Op hole 3 slaat Van Wensen zijn afslag rechts de bossen in. Hij besluit zijn bal niet eens te gaan zoeken, dat geeft hem tijd uit te leggen hoe de yips neurologisch te verklaren zijn. ‘Het is misschien de arrogantie van de neuroloog, maar het moet iets te maken hebben met de aansturing van het brein. De hersenen zijn een soort hogedrukpan, op het moment dat je daar genoeg ingrediënten in stopt en vervolgens het vuurtje opstookt, gaat het ergens mis.’ Hoe onderzoek je zoiets? Hij besloot te rade te gaan bij Bart van de Warrenburg, neuroloog in het Radboudumc, en bij Marina de Koning-Tijssen, hoogleraar en hoofd van het expertisecentrum bewegingsstoornissen aan het UMCG in Groningen. ‘Als je er dan toch mee aan de slag wil, moet je er ook maar op promoveren’, vond zij. Nu is Van Wensen hun promovendus. Hoogstwaarschijnlijk, zegt De Koning-Tijssen, valt de yips in de categorie ‘taakspecifieke dystonie’. Bij slechts één bepaalde activiteit doet het lichaam iets geks, waardoor de beoefenaar juist die ene cruciale beweging niet meer goed kan uitvoeren. Elke keer dat iemand de beweging inzet, ontstaat steeds opnieuw dezelfde afwijkende beweging. Schaatsers met hun zwabbervoet, golfers met hun yips, hardlopers (lopersdystonie), darters (darteritis), biljarters (keuïtis), honkballers, jongleurs, tennissers (vooral bij de opgooi voor de service), maar dus ook violisten, pianisten en zelfs trompettisten die problemen krijgen met hun aanblaastechniek. Heel opvallend: het zijn juist de zeer getrainde beoefenaars die er last van krijgen. Van Wensen is niet de enige promovendus die hier bij De Koning-Tijssen onderzoek naar doet. De andere is oud-schaatser Beorn Nijenhuis. (De Koning-Tijssen, lachend: ‘Het zijn twee bijzondere mannen, niet je standaard-promovendi. Laat ik het zo zeggen: deze mannen hopen de wereld te gaan redden.’) Nijenhuis – opgegroeid in Canada en daarom voortdurend switchend tussen het Nederlands en het Engels – is voormalig Nederlands kampioen op de 1.000 en 1.500 meter. Na zijn sportcarrière ging hij verder in de neurowetenschap. Op een dag in een Utrechts café realiseerde hij zich, ‘als een lightning in a clear blue sky’, het volgende: die zwabbervoet van Gerard Kemkers, zijn oude schaatscoach, olympisch medaillewinnaar in 1988, die een jaar later op z’n 23ste zijn carrière moest opgeven omdat hij zijn schaatsen niet meer symmetrisch op het ijs kreeg, ‘wow, that’s definitely a dystonia’. Jarenlang had Nijenhuis niet over een zwabbervoet gedacht. In al die jaren dat Kemkers zijn coach was, was diens zwabbervoet onbesproken gebleven. ‘Dat begreep ik wel, het is niet iets waar je graag aan terugdenkt.’ Ook nu Nijenhuis er al jaren onderzoek naar doet, heeft hij Kemkers nog altijd niet gesproken. ‘Maar via via heb ik gehoord dat hij best een keer koffie wil drinken.’ Dat een zwabbervoet en de yips taakspecifieke dystonieën zijn – en dus neurologische aandoeningen –, is officieel nog niet bewezen. Nijenhuis: ‘De precieze oorzaak is nog niet bekend. Duidelijk is dat veranderingen in onze hersenen een belangrijke rol spelen in het ontwikkelen van deze aandoening.’ Er is een ‘tasty and interesting’ hypothese, zegt Nijenhuis, onlangs gepubliceerd in Nature. Zo perfect dat-ie niet het hele verhaal kan zijn, vindt de onderzoeker, dus hij brengt het met de hoogst mogelijke voorzichtigheid. ‘De veronderstelling is: wij oefenen jarenlang op een bijzonder ingewikkelde oefening en daardoor raken onze hersenen gespecialiseerd in die taak. Als er dan een plotse verandering is buiten onze hersenen, dan raakt dat gespecialiseerde programma gestrest, waardoor er foutjes optreden.’ Het zou verklaren waarom juist getrainde beoefenaars van de ene op de andere dag de taak niet meer foutloos kunnen uitvoeren en waarom het zo moeilijk is daar weer vanaf te komen. Er is anekdotisch bewijs om de hypothese te ondersteunen, zegt Nijenhuis. In de 19de eeuw was er een epidemie aan schrijverskramp onder kantoorklerken, juist op het moment dat er een nieuw soort vulpen werd geïntroduceerd die een andere druk op het papier vergde. Bij pianisten in een kliniek in Amerika trad de taakspecifieke dystonie op toen zij overstapten van een vleugel op een elektrische piano. Een perfecte afslag op hole 4 voor Van Wensen, 250 meter ver, net mooi van rechts naar links met de baan meedraaiend. Een klap die duidelijk maakt waarom golf zo verslavend is: gaat het mis, wil je het beter doen. Gaat het goed, dan wil je meer van dat. In zijn werkkamer-met-puttingmat ontvangt Van Wensen nu sporters die van hun yips-achtige aandoening af willen. Bij een pure dystonie, vertelt Van Wensen, als hij de lange afstand naar zijn balletje aflegt, is er weinig dat hij voor hen kan doen. Het ligt maar net aan welke ingrediënten er in de yips-snelkookpan zijn gegooid. ‘Als angst het grootste probleem is of een nare ervaring, kun je aan EMDR denken, de speciale behandeltechniek die je een stresssituatie opnieuw laat beleven. We hebben dat nu bij zeven golfers gedaan en dat lijkt bij sommige toch wel te werken. Is het een tremor, dan heb je misschien een pilletje nodig. Heeft het met je persoonlijkheid of stress te maken, dan is de psycholoog misschien iets voor je.’ Hoogleraar De Koning-Tijssen is daar streng over. ‘Ik vind het lastig wat er allemaal onder de yips wordt geschaard. Daar is nog geen eenduidige definitie voor en dat vraagt verder onderzoek. Als het alleen met stress komt of als de wedstrijd spannend is, dan is het geen taakspecifieke dystonie. Volgens de definitie treedt een taakspecifieke dystonie altijd op zodra je als sporter of muzikant de beweging maakt.’ Een andere behandelmogelijkheid is het inspuiten van botulinetoxine, beter bekend als botox. Dat verslapt de spieren en zou het te veel vuren van de spieren kunnen tegengaan. Van Wensen is er nu mee aan het experimenteren, vertelt hij. Een collega spuit het in, steeds in dezelfde spieren maar net iets andere hoeveelheden. ‘Zo kan ik bij mezelf uitvinden welke spieren betrokken zijn en of botulinetoxine kan helpen en in welke doses’, zegt Van Wensen vrolijk. ‘En het voordeel: helpt het niet, dan is het na een paar maanden uit het lichaam verdwenen.’ Meest extreme optie: in Japan is er een hersenchirurg die twee sporters succesvol heeft geopereerd, vertelt Van Wensen, onder wie een golfer. Opnieuw bewijs dat de yips een neurologische aandoening zijn, stelt hij vast. Ondanks zijn yips heeft Van Wensen een heerlijk rondje gegolfd. Hij heeft ermee leren omgaan. Sterker nog, hij wil ze nooit meer kwijt. ‘Ik wil die scherpte houden voor mijn onderzoek. Als ik geen yipper meer ben, ben ik alleen nog maar neuroloog en golfer. Ik ken veel jongens die hun carrière hebben moeten opgeven, omdat de aandoening niet voldoende wordt begrepen. Dat is mijn drijfveer.’ Lachend: ‘Het is zo’n fascinerende stoornis. Ik ben de enige golfer in de wereld die blij is met z’n yips.’||https://www.volkskrant.nl/wetenschap/het-mysterie-van-de-zwabbervoet-en-de-golf-bibbers-en-waarom-het-juist-geoefende-sporters-treft~b34369b4/
2022-07-15||Bestaat God en is er een hemel? Dit zegt de wetenschap||Als kind kon hij in bed liggen en denken: God, als U bestaat, geef dan een teken, doe het licht aan. ‘Maar dat gebeurde natuurlijk nooit. Zo werkt het niet’, zegt Heino Falcke en hij lacht smakelijk om zijn naïviteit van weleer. Falcke mag een gevierd hoogleraar in de radioastronomie zijn, een man van metingen en waarnemingen en het toetsend experiment, daarnaast is hij christen en lekenpredikant, overtuigd van het bestaan van God. Of nou ja: ‘Ik ben er heilig van overtuigd dat je God niet kunt bewijzen’, vertelt hij, in een lang telefoongesprek vanuit de trein. ‘Dus moet je een beslissing nemen, om in hem te geloven. Wetend dat je het niet kunt weten. Maar ook wetende dat ik niet de enige ben die deze beslissing neemt.’ Waar God ís? En via welk deeltje of veld hij in contact staat met de wereld, noodzakelijk om gebeden te kunnen horen of mensen te kunnen gadeslaan? Falcke ziet God niet als knutselaar die voortdurend aan de wereld prutst. Maar ‘God houdt wel van de natuurwetten’, denkt hij. Volgens hem biedt de quantummechanica, de natuurkunde van de deeltjes die schijnbaar volstrekt onvoorspelbaar het een of het ander kunnen doen, genoeg vrijheid voor verrassingen en wonderbaarlijke ervaringen. Hoe precies? Hou maar op. Voor je het weet, ben je tóch weer op zoek naar godsbewijs. ‘Dat ga je niet oplossen’, zegt Falcke. ‘En ik zou God ook niet wíllen bewijzen. Dan wordt hij deel van de natuurkunde, dan ís het zo. En dan kun je niet meer geloven. Je verliest dan een deel van je vrijheid, om de keuze te kunnen maken om in hem te geloven.’ Of het nu een man met een baard is, een complete godenfamilie boven op een berg of een eindeloze stoet voorouders en geesten – weinig is zo universeel als het geloof in een hogere macht. Zelfs moderne Nederlanders, met internetaansluiting en bevrijd van oorlog en ander acuut leed, zeggen haast twee op de drie keer iets daarboven in elk geval niet uit te sluiten. Er bestaat zoiets als een kracht, een bezieling, zegt zo’n een op de zes. De God uit de Bijbel, de Koran of een ander bekend geschrift bestaat echt, meent ruwweg 30 procent. Terwijl het godsbewijs nu niet direct voor het oprapen ligt. In Boston gingen cardiologen over tot een opmerkelijk experiment, waarbij groepen vrijwilligers baden voor zieke hartpatiënten. Dat had effect. Maar niet wat men had gehoopt: de patiënten die wisten dat er voor hen werd gebeden gingen váker dood. Misschien wel omdat ze nerveus werden, van al die ernstig biddende mensen om hen heen. Hoe en wanneer God precies tot de mens is gekomen, weet niemand. Misschien gaat de oorsprong terug tot de late steentijd, vanaf ongeveer zo’n 40 duizend jaar geleden. Iets leek de mens toen plotseling te bezielen om dieren en andere figuren op grotwanden te schilderen en uit ivoor te snijden. ‘Je kunt een goed argument maken dat dit type gedrag in het register is te plaatsen van sjamanisme en animisme’, zegt wetenschapsfilosoof en antropoloog Raymond Corbey (Universiteit Leiden). ‘Het idee dat personen niet alleen voorkomen in je groep, maar ook in het landschap. Geassocieerd met dieren, planten, stenen, water, de lucht.’ Of misschien gaan de wortels veel verder terug, naar wel 3,2 miljoen jaar geleden, tot onze verre voorvaderen, de rechtop lopende aapjes van de soort Australopithecus. In Markapansgat, in Zuid-Afrika, vonden archeologen een steentje dat door natuurlijke verwering nogal lijkt op een gezicht, met ogen en een mond. Maar de steen was verplaatst, van de plek waar hij oorspronkelijk lag. Iemand moet hem hebben opgepakt en weggedragen, kilometers ver. Een aanwijzing dat iemand iets herkénde, in het steentje? Zie daar theorie nummer één: God als hersenspinsel, een bijproduct dat is ontstaan doordat we zulke hypersociale dieren zijn. Zózeer zijn we bezig op elkaar te letten, dat we zelfs anderen zien als die er helemaal niet zijn, zo gaat de theorie. In de wolken, het ruisen van de wind, in het donker – of desnoods in een steentje dat lijkt op een gezicht. Niet voor niets spelen afgelegen oorden zoals woestijnen, bergtoppen, bossen of grotten zo’n grote rol in haast alle godsdiensten: pas in de stilte of het pikkedonker kun je de goden goed horen en zien. Of zet je brein wat meer in de godmodus, door zijn innerlijke verbindingen te prikkelen met psychedelische drugs, of het te ontregelen met meditatie, honger, eenzaamheid of repetitieve klanken en bewegingen. Zelfs de suggestie van God is al genoeg om hem erbij te halen, ontdekten cognitief psycholoog Michiel van Elk en zijn promovendus David Maij. Voor een experiment zetten ze proefpersonen een helm op die zogenaamd mystieke ervaringen zou opwekken – het was gewoon een brommerhelm met wat draadjes eraan. De deelnemers werden geblinddoekt en kregen oordoppen in – hun zintuigen werden afgesloten. En dan maar wachten. Bij ruwweg de helft gebeurde er niets. Anderen voelden betekenisloze dingen, zoals wat tintelingen. Maar bij ongeveer 10 tot 20 procent ging het helemaal los. De deelnemers kregen visioenen, kregen het gevoel uit hun lichaam te treden, voelden een aanwezigheid die er niet was, herbeleefden oude ervaringen, kregen diepe inzichten en raakten soms heftig geëmotioneerd. Wacht. Geen drugs, gebed of meditatie. Maar een hélm. ‘Uiteindelijk zijn dit ervaringen die door ons brein kunnen worden opgeroepen en die worden getriggerd door de juiste verwachtingen’, vertelt Van Elk, op zijn werkkamer waar hij de Heilige Helmen nog steeds op de plank heeft liggen. ‘De interpretatie die we hier vaak aan geven, is dat het menselijk brein werkt als een voorspellingenmachine. Het brein is voortdurend bezig aan de hand van zintuiglijke indrukken zo goed mogelijk te anticiperen op de wereld.’ Haal de zintuiglijke indrukken weg, maak de proefpersoon wijs dat er iets heel mystieks kan gaan gebeuren – en ‘mystiek’ is wat het brein ze voorschotelt. ‘Dat verschilt niet erg van de religieuze ervaring waarbij een gebedsleider zegt: ik ga voor je bidden en als je je ogen dichtdoet, komt de heilige geest over je en word je genezen.’ Dergelijke mensen ervaren soms inderdaad hoe Jezus hen bezoekt en aanraakt. Of neem de moeder van alle heilige illusies, de bijna-doodervaring, volgens sommigen een menselijke basiservaring waarop alle geloof is gebaseerd. Na een hartstilstand of andere intense crisis rapporteert ongeveer een op de twintig een extreem intense ervaring: uit het lichaam treden, zweven door een tunnel, in aanraking komen met een hoger ‘lichtwezen’, en dan voor de keuze komen te staan: blijven of weer terug naar de aarde. Buitengewoon voor wie het meemaakt, maar neurologen wijzen erop dat ruwweg de helft van de mensen die het overkomt, helemaal niet in levensgevaar is. Ze krijgen de ervaring door drugs, meditatie, extatisch dansen, flauwvallen, epilepsie of zomaar, zonder duidelijke oorzaak. In een beroemd experiment in 2002 slaagde de Zwitserse hersenwetenschapper Olaf Blanke er zelfs in mensen uit hun lichaam te wippen, door hun ‘temporopariëtale’ verbinding elektrisch te prikkelen. ‘Met de nauwkeurigheid en de voorspelbaarheid van een schakelaar die je omzet’, aldus neuroloog en bijna-doodonderzoeker Kevin Nelson, in een interview met de Volkskrant. Alweer: het brein raakt van slag, en de voorspellingsmachine tussen de oren probeert er het beste van te maken. Wat we God noemen, is volgens die gedachte een spiegelbeeld van onszelf. Even schudden en storen en het brein weet het gevoel voor Zelf niet goed meer te plaatsen, met als merkwaardig gevolg de illusie dat er iemand anders bij ons aanwezig is, intiem met ons verbonden. Of ons lichaam lijkt niet meer samen te vallen met ons gevoel voor hier en nu: krijg je de sensatie uit het lichaam te treden. Zo doemen de goden op, uit de kieren tussen de hersenmodules waarmee we zijn toegerust om de omgeving te begrijpen. Onze ‘theory of mind’, het vermogen om de intenties van anderen te begrijpen. De natuurlijke neiging om aan alles wat we meemaken een oorzaak toe te kennen. Ons ingebakken instinct om bij gebeurtenissen in onze omgeving direct de hand van een bewust, handelend wezen te vermoeden, een fenomeen dat ‘agency detection’ heet. Tel dat allemaal op en voor je het weet zit je te prevelen tegen een merkwaardig gevormde steen, een tot kruis getimmerd stuk hout of – dat kan ook – tot helemaal niets in het bijzonder, omdat God toch overal aanwezig is. Dat raakt aan de tweede grote theorie over waarom mensen in hogere machten geloven: dat het geloof ons evolutionair verder heeft geholpen. ‘We zijn geëvolueerd in kleine groepen op de Afrikaanse savanne. En als alle neuzen moreel gesproken dezelfde kant op wijzen, ben je effectiever in de competitie met andere groepen’, zoals Corbey die gedachte ruw samenvat. Godsdienst is volgens die opvatting de sociale lijm die groepen versterkt, niet alleen in het hier en nu, maar ook over afstand, en zelfs door de tijd heen, naar de voorouders toe. Bovendien zou het geloof dienen als een soort cultureel ezelsbruggetje, een hulpmiddel om de wereld beter te begrijpen. Benader roofdieren met eerbied, verstop je voor de bliksem, maak de bosgeesten niet boos! Door de wereld spiritueel tot leven te wekken, zouden onze verre voorvaderen er meer vat op krijgen. Daarnaast kan geloof voor de spelregels zorgen die maatschappijen mooi stabiel houden, ‘met God als de ultieme beveiligingscamera’, zoals Van Elk zegt. Enkele jaren geleden liet de Canadese antropoloog Benjamin Purzycki proefpersonen uit vijftien zeer uiteenlopende godsdiensten een spel spelen, waarbij ze geld aan anderen moesten uitdelen. Niet alleen doneerden de proefpersonen meer geld aan geloofsgenoten, ook als ze die helemaal niet persoonlijk kenden. Hoe strenger de god in kwestie, des te meer geld men weggaf, kennelijk om zich de toorn van God niet op de hals te halen. Dat laat zien hoe dwingend Gods ogen kunnen zijn en kan verklaren waarom grotere en complexere samenlevingen zulke andere goden hebben. Gaandeweg verruilden we het pantheon van geesten en meerdere goden naar een meer hiërarchisch ingedeeld, strenger systeem, met aan het hoofd vaak maar één opperwezen – op de apenrots van het hiernamaals kan er maar een op de hoogste wolk zitten. Geen toeval, vindt Purzycki: bij grote, ingewikkelde samenlevingen past nu eenmaal een strenge god die zondaars bedreigt met ongeluk, tegenspoed of de hel. In een geruchtmakende studie in vakblad Nature deed een ander team, onder leiding van antropoloog Alan Covey, een ontdekking in het verlengde daarvan. Hoe groter en ingewikkelder een maatschappij, des te meer de godsdienst er ook een morele component heeft. Staan hogere machten in een stammensamenleving nog wat meer op afstand, in een complexe maatschappij schrijven ze de wet voor: gij zult niet zus, gij zult niet zo. Van heilig hersenspinsel tot grote wetgever: het is duidelijk dat de mens God kneedde en beeldhouwde tot wat hij (of zij?) is. Nou ja, er is natuurlijk altijd nog mogelijkheid nummer drie: dat God zich bij het lezen van dit stuk op de bovennatuurlijke dijen slaat van het lachen – natúúrlijk bestaat God. Bewijzen hersenstudies zoals die van Van Elk dat God een afschrift is van het brein? Of zit het precies andersom en bewijzen de studies juist dat het brein staat ‘afgestemd’ op het ontvangen van God? Als we zo’n diepe, instinctieve neiging hebben tot geloof, wie zegt dan dat het niet God zelf is, die onze mentale telefoon doet overgaan? Dat is ook zoals Falcke het ziet. Het geloof heeft hém gevonden, vertelt hij, in plaats van andersom. Want het is vast geen toeval dat zoveel mensen gelovig zijn, redeneert hij, verstandsmens als hij is. ‘Het vereist weerstand om te zeggen: mijn gevoel en mijn verlangens naar God, die zijn vast bedrog. Dat kun je doen, net zoals je kunt zeggen: ik negeer het. Maar anderzijds, het is net zo geweldig om te durven zeggen: ik geef eraan toe.’ En bewijs dan maar eens dat het níét zo is. ‘Het dichtste bij een antwoord dat we kunnen komen, is met de huidige natuurwetenschappen’, zegt Corbey. ‘En ik kan je zeggen: dat is niet heel dichtbij.’||https://www.volkskrant.nl/nieuws-achtergrond/bestaat-god-en-is-er-een-hemel-dit-zegt-de-wetenschap~b98210eb/
2022-07-15||China noteert op één na slechtste kwartaalcijfers ooit maar ziet ‘momentum voor herstel’ – economen somberen  ||Het Chinese Nationale Bureau voor Statistiek maakte de groeicijfers vrijdag bekend. Het gaat om de slechtste kwartaalcijfers sinds China in 1992 begon met het bijhouden ervan, op het eerste kwartaal van 2020 na, waarin covid uitbrak in Wuhan. De terugval is vooral het gevolg van de verlammende lockdowns in april en mei van dit jaar, onder meer in Shanghai. Volgens persbureau Bloomberg zijn er aanwijzingen dat de Chinese economie in werkelijkheid zelfs is gekrompen. Het Chinese Bureau voor Statistiek deed vrijdag zijn best om het goede nieuws te benadrukken. Volgens hen is de schade van de covidmaatregelen tijdelijk, en toonde de Chinese economie in juni alweer herstel. Zo stegen de consumentenuitgaven in juni met 3,1 procent, na een krimp van 6,7 procent in mei. De opbrengst van de industriële productie steeg met 3,9 procent, na 0,7 procent in mei. ‘De covidsituatie in China is aan het verbeteren en de impact van onze maatregelen wordt zichtbaarder’, aldus Fu Linghui van het Bureau voor Statistiek. ‘Naarmate we meer maatregelen nemen om de economie te stabiliseren, verwachten we dat onze economische prestaties beter zullen worden.’ Internationale economen erkennen dat de Chinese economie aan het opkrabbelen is, maar zien ook voor de tweede helft van 2022 nog veel beren op de weg. De Chinese vastgoedmarkt zit in een neerwaartse spiraal en dreigt de financiële sector te besmetten. Bovendien blijft China sterk afhankelijk van export, die allicht zal vertragen nu westerse economieën een versnelling lager schakelen. China blijft door zijn zerocovidbeleid ook vatbaar voor nieuwe obstructies. President Xi Jinping heeft die aanpak tot zijn persoonlijke speerpunt gemaakt en blijkt bereid daar een hoge prijs voor te betalen. Tijdens een bezoek aan Wuhan in juni zei hij liever ‘tijdelijk de economische ontwikkeling wat aan te tasten dan de gezondheid en veiligheid van mensen te riskeren’. Vanuit de centrale overheid komen signalen over minder strikte covidmaatregelen, maar in de praktijk is daar nog niet veel van te merken. Om verwoestende lockdowns als die in Shanghai te vermijden, wordt zelfs veel sneller ingegrepen: zo ging de industriestad Wugang in Henan dinsdag in lockdown na één infectie. De constante onzekerheid over mogelijke lockdowns is funest voor het consumentenvertrouwen. Ook is de jeugdwerkloosheid opgelopen tot een recordhoogte van 19,3 procent, doordat bedrijven geen werknemers durven aan te nemen. Verwacht wordt dat de Chinese overheid de economie nu volop zal stimuleren, vooral in aanloop naar het Partijcongres van het najaar, waar Xi zich voor een derde termijn wil laten verkiezen. Volgens een berekening van Bloomberg heeft Beijing 1,06 biljoen euro beschikbaar gesteld voor overheidsinvesteringen in infrastructuurprojecten. Die zullen China’s groeicijfer opkrikken, maar ook de schuldenberg vergroten. Veel economen achten het Chinese jaardoel van 5,5 procent groei onhaalbaar. Zij voorzien een groei van 4 procent. ‘Zelfs met wat masseren van de cijfers is het moeilijk te zien hoe de overheid het doel van ‘ongeveer 5,5 procent’ zou kunnen halen’, aldus analisten van Capital Economics aan persbureau Reuters. ‘Dat zou een enorme versnelling in de tweede helft van dit jaar vergen en is onwaarschijnlijk.’ De economische strubbelingen in China zijn slecht nieuws voor de wereldeconomie. ‘Als andere belangrijke delen van de wereldeconomie zwak blijven of in recessie gaan, is het heel onwaarschijnlijk dat China een locomotief zal worden voor mondiale groei, zoals het geval was na de financiële crisis’, aldus econoom Jonathan Ashworth van Fathom Consulting in The Wall Street Journal.||https://www.volkskrant.nl/economie/china-noteert-op-een-na-slechtste-kwartaalcijfers-ooit-maar-ziet-momentum-voor-herstel-economen-somberen~b2b3da21/
2022-07-15||Samen met de vederlichte wijnschrijver ten strijde tegen de elite?||Ophef over ophef over ophef; dat is eigenlijk het laatste waaraan ik mij als ombudsman wil bezondigen. Zeker als ‘ophef’ een groot woord is voor gesputter rond een vrolijk zomers niemendalletje dat – zo bleek bij navraag op de redactie en in mijn omgeving – velen wel hadden ‘zien staan’ maar niet hadden gelezen. Het interview met wijnschrijver Ilja Gort, tevens auteur van vederlichte zomerboeken, was op 2 juli in het boekenkatern dan ook een vreemde eend in de bijt. Maar tegelijk een illustratie van wat er óók in zo’n lichtvoetige productie kan misgaan – en dat de redactie soms moeite heeft dat netjes te herstellen. Daar valt van te leren. Het eerste deel van de ophef zal de meeste Volkskrant-lezers zijn ontgaan. Na een slechte bespreking van zijn boek Vrije Vogels in ochtendblad NRC kocht Ilja Gort advertentieruimte in die krant om de betrokken recensent, Arjen Ribbens, van repliek te dienen. Hij voelde zich beledigd omdat zijn boek in een rubriek over goed verkochte, maar lichte lectuur op één stapel was gelegd met Roadtrip en Zomeravond van Suzanne Vermeer en Ciao bella van Linda van Rijn met de constatering: ‘... vederlichte zomerboeken die doen vermoeden dat aan het strand of bij het zwembad een taboe rust op zelfs de lichtste vorm van hersenactiviteit’. Gort besloot daar dus niet zijn schouders over op te halen, maar zijn portemonnee te trekken om in een advertentie de recensie zelf te recenseren. ‘Het kost een paar centen, maar dan heb je ook wat’. Ophef verzekerd en jawel: onder meer de boekenredactie van de Volkskrant zag er aanleiding in de wijnman te interviewen. Omdat interviewer Onno Blom de wijnschrijver/ televisiemaker/ bekende Nederlander persoonlijk kent, en een eerder manuscript op diens verzoek kritisch had meegelezen, vroeg deze nog of dat geen bezwaar was, maar de redactie oordeelde van niet. In het interview vat Onno Blom samen wat er in NRC zou hebben gestaan: ‘Een potsierlijk boek voor lezers zonder de minste hersenactiviteit’. Precies dat, vindt Gort; zijn lezers hersenloos te noemen? ‘Ik vond het geen probleem, pas de problème, monsieur, om slecht gerecenseerd te worden. Maar van mijn lezers moet hij afblijven.’ Hij staat niet alleen in zijn boosheid op de ‘zelfbenoemde intellectuelen’ van NRC, beweert hij. Overal wordt hij aangeklampt door dankbare lezers over zijn geslaagde reclamestunt. Een ‘gerenommeerde uitgever wier naam ik niet kan noemen’ schreef hem ook zo’n hekel te hebben aan het ‘hautaine gedrag’ van de krant. Toen ik dat las, begon ik me af te vragen of via dit interview misschien een fittie werd uitgevochten tussen de boekenrecensenten van twee ochtendbladen. Die van NRC vond het in elk geval niet leuk. Hij schreef de krant dat Onno Blom zijn recensie wel erg fout had samengevat. Zo beweerde hij niet dat lezers van vederlichte zomerboeken geen hersens hebben, maar dat die boeken zelf nauwelijks activiteit van het brein vereisen. Dat de interviewer en auteur elkaar persoonlijk kennen, riep vragen op; niet alleen bij de NRC-recensent. Intrigerend was nu ineens ook de achterflap van Gorts boek. Daar staat een wervende reclametekst (een blurb) die aan de Volkskrant wordt toegeschreven: ‘Gort schrijft op een manier waar veel Nederlandse literaire schrijvers een punt aan kunnen zuigen’. Waar komt dat citaat vandaan? De krant heeft Gort weliswaar vaker geïnterviewd, steevast over vederlichte onderwerpen, maar heeft nog nooit een boek van hem gerecenseerd. De chef van de boekenredactie laat weten dat ze wist dat Blom en Gort elkaar kennen en dat Blom eerder een boek van hem (onbetaald) van commentaar had voorzien. In afwijking van de regel dat interviewer en geïnterviewde elkaar niet te goed mogen kennen, gold volgens haar nu het tegendeel. Het eerdere boek vond Blom slecht en hij was er flink met de rode pen doorheen gegaan. Het zou voor lezers vermakelijk kunnen zijn die ervaring mee te nemen, op voorwaarde dat de wederzijdse band in het stuk duidelijk zou worden vermeld. Dat gebeurde ook; het interview maakte er geen geheim van. De aandachtige lezer zal ook het literaire oordeel van Blom wel hebben opgepikt. Maar was het nodig dit te doen ten koste van een andere recensent en de geïnterviewde tekeer te laten gaan tegen diens ‘elitaire’ krant? De brief die Ribbens naar de Volkskrant stuurde, leidde niet tot een rectificatie maar werd geplaatst in wat je het fietsenhok van de opiniepagina zou kunnen noemen; geheel links onderaan in een bescheiden opmaak. Hij heeft gelijk, reageert Onno Blom deemoedig: ‘Ik heb Ribbens’ woorden slordig samengevat. Dat vind ik verschrikkelijk – ik huiver sowieso bij elke slordigheid.’ Hij heeft hem niet opzettelijk fout willen citeren, verzekert hij. Het was sowieso een stuk met humor en vrolijkheid en het voelt wrang daarop te worden afgerekend. Bovendien heeft hij samen met de boekenredactie zijn best gedaan om de brief van Ribbens om te werken tot rectificatie, tot bleek dat die brief al in de krant stond. De hoofdredacteur vond dat laatste passender dan een rectificatie, maar wel noodzakelijk omdat Ribbens daarmee de kans kreeg om weerwoord te geven ‘als hoofdrolspeler in het verhaal’, zegt hij. Dat had natuurlijk in het artikel zelf moeten gebeuren, voeg ik eraan toe. Een essentieel citaat dat via een slordige samenvatting toch de motor wordt van het stuk, dat is mijns inziens gewoon een fout. Lezersbrieven worden niet gebruikt als verkapte rectificaties, vermeldt het  Volkskrant-protocol. De passage waarin Gort een ‘gerenommeerde uitgever wier naam ik niet kan noemen’ opvoerde als medestander tegen de ‘hautaine’ NRC-redactie, vroeg om een toelichting. Die heeft Blom nadrukkelijk gevraagd, zegt hij, maar Gort wilde de naam niet noemen omdat die uitgever dan weer last zou kunnen krijgen van redacties. Interviews zijn echter geen vrijplaats voor anonieme beschuldigingen, zeggen onze huisregels. De eigenaardige Volkskrant-‘blurb’ op de achterflap is in het krantenarchief niet terug te vinden. Dezelfde tekst wordt op andere boeken van Gort trouwens aan Herman Brusselmans toegeschreven. En op weer een andere Gort-uitgave staat het citaat: ‘De Volkskrant: Een boek om van te smullen.’ Tja, zo verzorgde schrijver Jan Cremer destijds ook zijn zelfpromotie. Misschien, oppert de boekenchef als grap, moet Gort een advertentie plaatsen in de Volkskrant om het te rectificeren? De krant neemt er in elk geval geen genoegen mee, laat de hoofdredacteur weten. ‘We hoorden er nu voor het eerst van, en zullen ons bij hem beklagen zoals we altijd doen met valse blurbs.’||https://www.volkskrant.nl/columns-opinie/samen-met-de-vederlichte-wijnschrijver-ten-strijde-tegen-de-elite~b4efef78/
2022-07-15||Wetenschappers ontwikkelen kweek-Caroline van der Plas||‘Onze kweek-Van der Plas is niet te onderscheiden van de echte Van der Plas’, zegt hoofdonderzoeker Flemmo te Gader trots. ‘Ze is charismatisch, gepassioneerd en is de hele dag bezig met peilingen. Ze is zelfs in staat om tabelletjes uit een onderzoek die in haar straatje passen op haar Twitter te posten. Het enige verschil is dat de kweek-Van der Plas niet naar gehaktballen verlangt en niet is gepiloteerd door een pr-bureau voor boeren. Het is veel beter voor het milieu.’ Kweek-Van der Plas heeft inmiddels een eigen Twitter-account waar ze op kenmerkende wijze verslag doet van haar werkbezoeken. ‘Ik was vandaag op bezoek bij de Vegetarische Slager. Geweldig bedrijf met geweldige mensen die voor dag en dauw opstaan om mensen van eten te voorzien.’ Het is voor het eerst dat in Nederland een kweek-politica is ontwikkeld. Een geweldige stap voor de wetenschap, zegt Te Gader. ‘We hadden nooit gedacht dat dit mogelijk zou zijn. Eerdere pogingen met Mona Keijzer en Annabel Nanninga mislukten nog, maar op een of andere manier is het bij Caroline wel gelukt. Om een of andere reden is zij zeer geschikt om te kweken. Waarom precies, dat moeten we nog onderzoeken, maar het is wel een groot succes. Kweek-Caroline van der Plas staat zelfs al op zes zetels in de peilingen. Veel mensen willen graag op een boerenmarionet stemmen, maar toch bewust bezig zijn met het klimaat.’ Kweek-Caroline van der Plas is voor 12,95 euro te bestellen bij Loetje.||https://www.volkskrant.nl/cultuur-media/wetenschappers-ontwikkelen-kweek-caroline-van-der-plas~b3d1c95d/
2022-07-15||Parlement Sri Lanka accepteert ontslag gevluchte president, leger moet orde herstellen||Rajapaksa beloofde het parlement woensdag zijn ontslag in te dienen, maar dit gebeurde niet. Waarschijnlijk probeerde hij door te treuzelen het verlies van zijn immuniteit als president zo lang mogelijk uit te stellen. Na een telefoongesprek met de parlementsvoorzitter stuurde Rajapaksa zijn ontslagbrief donderdagmiddag alsnog. Daarin nam hij ontslag en erkende hij premier Wickremesinghe als waarnemend president. De straten van Colombo, die de afgelopen weken het toneel waren van massale protesten tegen de regering, waren donderdag verlaten nadat het uitgaansverbod was ingegaan. Zwaarbewapende militairen met pantserwagens barricadeerden de toegang tot het parlement in een poging overname van ook dit overheidsgebouw door demonstranten te voorkomen. Het leger zei in een verklaring dat soldaten met alle middelen zullen ingrijpen om de vernietiging en plundering van gebouwen te voorkomen. De oproep van Wickremesinghe aan de veiligheidstroepen kwam nadat Colombo woensdag opnieuw het toneel was van politieke chaos. Honderden betogers bezetten het kantoor van de premier nadat hij door de gevluchte president Gotabaya Rajapaksa was benoemd tot waarnemend president. De demonstranten vinden dat ook Wickremesinghe moet opstappen, omdat ze hem medeverantwoordelijk achten voor de ineenstorting van de economie en de grootschalige corruptie. In een tv-toespraak zei Wickremesinghe dat hij de commandanten van het leger en de politie opdracht heeft gegeven ‘om alles te doen wat nodig is om de orde te herstellen’. Hij eiste dat de betogers alle bezette gebouwen weer verlaten, zoals zijn kantoor en de residentie van de president die in het weekeinde werd bestormd en bezet. ‘We moeten een einde maken aan deze fascistische bedreiging van de democratie’, haalde de premier uit. ‘We kunnen de vernietiging van staatseigendommen niet toestaan.’ De hoogste legerleider, chef-staf Shavendra Silva, riep de bevolking op met het leger samen te werken om de orde te handhaven. Eerder op de dag, na de bestorming van Wickremesinghes kantoor, had Silva de politieke leiders dringend opgedragen tegen de avond aan te geven hoe de politieke crisis moest worden opgelost. Ook riep de generaal op tot kalmte. Om berichten de kop in te drukken dat het leger wellicht zou ingrijpen, benadrukte Silva dat het leger de grondwet zou respecteren. Sinds de onafhankelijkheid in 1948 heeft de krijgsmacht, in tegenstelling tot in andere landen in de regio, zich nooit bemoeid met de politiek. Ook tijdens de jarenlange bloedige oorlog in het noorden, met de separatisten van de Tamil Tijgers, botste het leger niet met de politieke top. Oud-legerleider Sarath Fonseka, die de strijd met de Tamil Tijgers beslechtte, deed een beroep op de militairen om geen ‘onwettige’ opdrachten van Wickremesinghe op te volgen. Hij reageerde op geruchten dat soldaten opdracht hadden gekregen om met scherp te schieten op betogers. De demonstranten kondigden in een verklaring aan de meeste bezette overheidsgebouwen te zullen verlaten. Het eerste gebouw dat ze donderdag ontruimden, was het presidentiële paleis. Maar ze weigeren de protesten te beëindigen. ‘Wij zullen blijven demonstreren tot wij onze doelen hebben bereikt’, aldus een woordvoerder in een verklaring. Voor de demonstranten zijn het vertrek van de regering, alsmede de aanpak van de prijsstijgingen en de benzinetekorten door een nieuwe regering van nationale eenheid het belangrijkste. De gehate oud-president Rajapaksa, die woensdag plotseling met een luchtmachtvliegtuig vluchtte naar de Malediven, heeft deze eilandengroep donderdag verlaten. Hij vertrok in een vliegtuig van de Saoedische luchtvaartmaatschappij Saudia naar Singapore. Volgens diverse berichten zou Rajapaksa vandaaruit doorvliegen naar Saoedi-Arabië, waar hij zich zou willen vestigen. Het parlement van Sri Lanka wil op 20 juli een nieuwe president kiezen die tot 2024, wanneer Rajapaksa’s ambtstermijn afloopt, het land moet regeren. Ook moet een nieuwe regering worden benoemd. Wickremesinghe heeft beloofd dat hij zal aftreden, ook als premier, als er een nieuw kabinet is.||https://www.volkskrant.nl/nieuws-achtergrond/parlement-sri-lanka-accepteert-ontslag-gevluchte-president-leger-moet-orde-herstellen~b726dd28/
2022-07-15||Saoedi-Arabië neemt ‘historisch besluit’: luchtruim open voor alle maatschappijen, ook uit Israël||Door de Saoedische aankondiging worden de feitelijke beperkingen op vluchten van en naar Israël opgeheven. Het vliegverbod was gebaseerd op het feit dat de Saoedi’s Israël niet als staat erkennen. Biden reageerde al positief en prees het ‘historische besluit van de leiders van Saoedi-Arabië’. Begin mei kondigde Saoedi-Arabië al aan dat het een mondiale luchtvaarthub wil worden en dat het zijn jaarlijkse luchtverkeer tegen het einde van dit decennium wil verdrievoudigen tot 330 miljoen passagiers. Het land is ook van plan om tegen 2030 100 miljard dollar in de luchtvaartsector te investeren. Ook wil Saoedi-Arabië een nieuwe nationale luchtvaartmaatschappij lanceren en een nieuwe ‘megaluchthaven’ in hoofdstad Riyad bouwen.||https://www.volkskrant.nl/nieuws-achtergrond/saoedi-arabie-neemt-historisch-besluit-luchtruim-open-voor-alle-maatschappijen-ook-uit-israel~bc210793/
2022-07-15||De antispieksoftware herkende haar niet als mens omdat ze zwart is, maar bij de VU vond ze geen gehoor||Gespannen tuurt masterstudent Robin Pocornie naar haar laptop. Het is 21 september 2020, half 2 ’s middags en ze zit klaar voor haar online tentamen Fundamentals of Bioinformatics aan de Vrije Universiteit (VU) in Amsterdam. Pocornie is erop gebrand tijdens de coronacrisis het eerste tentamen van haar masterstudie bioinformatica te halen. Ze is zelfs uitgeweken naar het huis van haar ouders, omdat de omstandigheden daar optimaal zijn: stabiele wifi, goed licht, fijne ruimte. Dan verschijnt een boodschap op haar scherm. ‘Ik zie dat je lang doet over inloggen’, staat er. ‘Gaat het oké?’ Ze probeert het nog eens. Ze zit stil voor haar webcam om haar studentenpas en haar gezicht te laten scannen door de antispieksoftware die ze moet gebruiken. Het programma herkent haar gezicht niet en vraagt haar om in een goed belichte kamer te gaan zitten, maar daar zít ze al. ‘Wat gebeurt hier?’, denkt Pocornie. De zenuwen lopen op: ze is al minutenlang bezig, en als ze niet kort na de start van het tentamen inlogt, mag ze het niet maken. Dan krijgt ze een ingeving. Ze schijnt de lamp achter haar laptop recht in haar gezicht. Opeens lukt het wel. Na zestien minuten hannesen kan ze beginnen met het tentamen. ‘Toen begonnen wel alarmbelletjes af te gaan’, zegt Pocornie nu. Om erop toe te zien dat studenten niet frauderen, grijpen universiteiten tijdens de coronacrisis op grote schaal naar antispieksoftware. Het populairste programma is van het Amerikaanse bedrijf Proctorio. Dat wordt nog altijd gebruikt door onder meer de VU, de UvA, de TU Eindhoven en de Universiteit Twente. Om in te loggen, scant Proctorio de studentenpas en het gezicht van de student. Het programma heeft toegang tot de camera en microfoon om te controleren of een gezicht in beeld is, en of de student van het scherm wegkijkt of met iemand overlegt. Pocornie ervaart nog vier keer inlogproblemen in de maanden die volgen. Eén keer wordt ze gedurende een tentamen uitgelogd omdat ze niet aanwezig zou zijn. Ze vermoedt dat de software haar gezicht niet herkent omdat ze zwart is. Als ze googelt op ‘proctorio + racism’, vult haar beeldscherm zich met verhalen van zwarte Amerikaanse studenten die ook kunst- en vliegwerk nodig hebben om in te kunnen loggen. Uiteindelijk kan ze alle online tentamens maken, maar met minder tijd en meer stress dan haar studiegenoten. ‘Dat ik en studenten die op mij lijken verplicht software moesten gebruiken die niet voor ons gemaakt is, vond ik een nare situatie’, zegt Pocornie. Gezichtsherkenningssoftware staat al jaren bekend om problemen met het herkennen van mensen van kleur. Berucht is het voorbeeld van Google Photos, dat zwarte mensen in 2015 aanmerkte als gorilla’s. Hoe donkerder de huid, hoe slechter gezichtsherkenningssoftware presteert, bleek ook uit een studie naar drie grote aanbieders van gezichtsherkenningssoftware uit 2018. Ook worden vrouwen minder vaak herkend als mens, zagen de onderzoekers. Zwarte vrouwen werden in bijna 35 procent van de gevallen niet herkend, tegenover 0,8 procent bij witte mannen. De fouten zijn te verklaren doordat de software zichzelf patronen aanleert aan de hand van een collectie foto’s van gezichten. Als in zo’n collectie minder mensen van kleur voorkomen, leert het algoritme die minder goed te herkennen. Dat ook Proctorio gezichten van mensen van kleur niet goed detecteert, wordt een half jaar na Pocornies eerste tentamen duidelijk. Een Amerikaanse software-onderzoeker concludeert dat het algoritme van Proctorio is ontwikkeld op basis van een dataset die consistent tot hogere foutmarges leidt onder mensen van kleur. Als de onderzoeker het algoritme dat Proctorio gebruikt test op 11 duizend gezichten, herkent het programma in meer dan de helft van de gevallen zwarte gezichten niet. Aanvankelijk is Pocornie huiverig om de problemen aan te kaarten bij haar universiteit. Ze is een van de weinige zwarte studenten uit haar jaargang op de VU. ‘Dat vond ik lastig. Ik had de VU natuurlijk ook nog nodig.’ Toch besluit ze er iets van te zeggen. Al bij de ombudsman vangt ze bot. Die laat weten geen klachten over ‘algemeen beleid’ te behandelen en verwijst haar naar de diversiteitsmedewerker. Die stuurt haar weer terug naar de ombudsman. Ontmoedigd zoekt ze hulp buiten de universiteit en klopt aan bij het Racism and Technology Center, dat haar bijstaat in het contact met de VU. Pocornie vraagt de universiteit nooit meer gebruik te maken van technologie met discriminerende effecten en de inzet van technologie vooraf te controleren op mogelijke discriminatie. De faculteit deed dat bij Proctorio niet, blijkt uit een gespreksverslag dat door de Volkskrant is ingezien. Onbegrijpelijk, vindt Pocornie. Ook wil ze dat de universiteit publiekelijk excuses maakt. ‘Zodat andere studenten die hierdoor benadeeld zijn zich ook gehoord en gezien voelen’, licht Pocornie die eis toe. De universiteit willigt haar eisen niet in. Wel benadrukt de universiteit tegen de Volkskrant het ‘ten zeerste te betreuren dat de student stress heeft ervaren door de inzet van het systeem’. Een extern bureau gaat onderzoek doen naar de klachtmogelijkheden op de VU, zegt de universiteit. In een brief aan Pocornie schrijft de universiteit dat er ‘extern onderzoek’ loopt naar het mogelijk discriminerend effect door Proctorio in het algemeen. Navraag van de Volkskrant leert dat dit onderzoek door Proctorio zelf wordt uitgevoerd. ‘Proctorio heeft ons meermalen verzekerd dat er geen verschil is tussen mensen met een donkere of een lichtere huid bij het gebruik van de software’, schrijft de universiteit. Ook is Pocornie’s melding ‘grondig onderzocht’ door de faculteit, maar kan er geen ‘objectief verband tussen de huidskleur van de student en het al dan niet naar behoren functioneren van het digitale toezicht’ worden vastgesteld. Zo’n verband vaststellen is per definitie onmogelijk bij dit soort software, zeggen experts. De software leert zichzelf patronen – in dit geval gezichten – te herkennen op basis van een collectie foto’s. Vervolgens trekt de software bij iedere nieuwe inlogpoging zelf de conclusie of er wel of geen gezicht in beeld is. Hoe die individuele beslissingen precies tot stand komen, is niet te reconstrueren. ‘De software herkent me niet als mens, en de universiteit erkent mijn ervaring niet’, is de conclusie die Pocornie trekt uit haar contact met de VU. Dus stappen Pocornie en het Racism and Technology Center vrijdag naar het College voor de Rechten van de Mens (CvRM), het nationale mensenrechteninstituut dat toeziet op gelijke behandeling. ‘Onderwijsinstellingen hebben de plicht ervoor te zorgen dat alle studenten tentamens onder gelijke omstandigheden kunnen maken’, licht Hans de Zwart van het Racism and Technology Center de keuze voor het CvRM toe. Het is de eerste keer dat het CvRM een klacht ontvangt over gezichtsherkenning. Pocornie hoopt dat het tot de conclusie komt dat álle publieke instellingen van tevoren moeten onderzoeken of technologie discriminerende effecten heeft. Ondanks haar frustrerende ervaringen met de antispieksoftware haalt Pocornie uiteindelijk al haar tentamens. Met medewerking van Maud Effting||https://www.volkskrant.nl/nieuws-achtergrond/de-antispieksoftware-herkende-haar-niet-als-mens-omdat-ze-zwart-is-maar-bij-de-vu-vond-ze-geen-gehoor~b6810279/
2022-07-15||Haar man werd veroordeeld tot duizend stokslagen, nog steeds laat Saoedi-Arabië hem niet gaan||Na tien jaar wachten, kon ze eindelijk haar echtgenoot weer zien. Hij was misschien wat grijzer geworden, maar Ensaf Haidar (46) vond hem nog net zo knap als vroeger, en liefst zou ze direct in zijn armen zijn gesprongen. Maar dat kan niet. Raif Badawi, een van de bekenste dissidenten van Saoedi-Arabië, werd in maart weliswaar vrijgelaten uit de gevangenis, maar de komende tien jaar mag hij het land niet verlaten. Haidar zit met de kinderen in Canada, waar zij asiel kreeg nadat ze het koninkrijk halsoverkop was ontvlucht. ‘Het is dubbel’, vertelt Haidar met een zucht. ‘Ik was ongelofelijk blij, maar tegelijkertijd was het zo verdrietig. Daar was hij, mijn lieve Raif, maar ik kon alleen een scherm aanraken.’ Zij kijkt dan ook met een kritische blik naar het bezoek dat Joe Biden vrijdag brengt aan Saoedi-Arabië, waar hij de hand zal schudden van Mohammed bin Salman, de machtige kroonprins van het land. Activisten noemen het hypocriet dat Biden, die Bin Salman na de moord op de journalist Kamal Khashoggi tot ‘paria’ bestempelde, weer met hem in gesprek gaat nu de olieprijs vanwege de oorlog in Oekraïne door het dak gaat. Zij maken zich weinig illusies: wellicht dat Biden even plichtmatig over de mensenrechtensituatie begint, maar niemand verwacht dat hij met zijn vuist op tafel zal slaan. ‘Maar ik ben blij dat er gepraat wordt’, zegt Haidar, en ze kruist haar vingers. ‘Misschien ook over Raif. En wie weet... Het zijn toch momenten waarop soms een gebaar wordt gemaakt.’ Raif Badawi (38), zoon van een christelijke Libanese moeder en een Saoedische vader, droomde van een toleranter, liberaler Saoedi-Arabië en sprak zich uit tegen onderdrukking in naam van het geloof. Als jonge twintiger stak hij zijn nek uit en begon hij in 2006 het onlineforum Vrije Saoedische Liberalen, een plek waar burgers konden discussiëren over liberalisme en religie. Het was een ongebruikelijke stap in het conservatieve en autocratische koninkrijk, maar de eerste paar jaar lieten de autoriteiten Badawi met rust. In 2012 werd hij echter gearresteerd omdat hij ‘de islam via elektronische kanalen beledigde’, waar later de beschuldiging van afvalligheid bij kwam. Als de rechter daarin was meegegaan, had Badawi de doodstraf gekregen. Uiteindelijk werd hij veroordeeld tot tien jaar cel, een boete van 194 duizend euro en duizend stokslagen. Twintig weken lang zou hij op vrijdag naast de grote moskee van Jeddah voor het oog van alle gelovigen vijftig klappen krijgen. Het werden er uiteindelijk vijftig, omdat de rest van de straf niet is uitgevoerd vanwege grote internationale druk. Al die jaren heeft Haidar het vuur van verontwaardiging brandend gehouden. Ze reist over de hele wereld om steun te vragen voor haar geliefde echtgenoot. Om die reden is ze deze week ook in Nederland. Haidar heeft een ontmoeting gehad op het ministerie van Buitenlandse Zaken en staat vandaag op het podium van het festival de Zwarte Cross. Een opmerkelijke plek om actie te voeren voor een Saoedische dissident, maar Haidar heeft er zin in. ‘Ik praat graag over mijn man’, zegt ze met een lichtje in haar ogen. Bovendien hebben de organisatoren haar altijd gesteund. Een Australische stuntman vroeg in 2014 aandacht voor Badawi door een bijzondere sprong met zijn motor (voor de liefhebber: een afstandsbackflip) en de directeur heeft persoonlijk gedemonstreerd voor de ambassade van Saoedi-Arabië. Want ja, zegt Haidar, actie is nog steeds nodig. ‘Raif is nu vrij, maar tegelijkertijd is hij dat niet. En ik begrijp niet goed waarom. Veel zaken waar hij voor pleitte, zijn nu in Saoedi-Arabië doorgevoerd. Vrouwen genieten meer vrijheid, er zijn bioscopen en de macht van de religieuze politie is ingeperkt. Als Raif zijn blogs in deze tijd had geschreven, zou niemand daar problemen mee hebben gehad. Waarom dan dat reisverbod?’ Stel je toch eens voor, vertelt de vrouw. Hun jongste dochter was nog geen 4 jaar oud toen Badawi werd gearresteerd, deze week is ze 15 jaar geworden. ‘Dat is papa’, zeg je dan tegen de kinderen als ze na al die jaren met hem kunnen videobellen. We waren allemaal stil, en keken vooral naar elkaar. Sprakeloos. Meer dan dat scherm hebben we hen de komende tien jaar niet te bieden.’||https://www.volkskrant.nl/nieuws-achtergrond/haar-man-werd-veroordeeld-tot-duizend-stokslagen-nog-steeds-laat-saoedi-arabie-hem-niet-gaan~bb70210f/
2022-07-15||De verhalen van piepjonge asielzoekers komen hard binnen: ‘Ik moest vechten tegen tranen’||‘Als je me vraagt welke asielzaken mij soms echt buikpijn geven, dan zijn het deze dossiers’, zegt Joyce, senior medewerker van de Immigratie- en Naturalisatiedienst (IND). Ze wijst naar een muur met kindertekeningen. Aan de andere kant van de ruimte, die oogt als een snoezelkamer, loopt een breed roodgekleurd podium met knuffelberen. In de hoek staat een leeg bureau, in de andere hoek een kast met speelgoed. Aan het plafond hangen vier camera’s. Hier worden alleenstaande minderjarige vreemdelingen van zes tot twaalf jaar, de zogeheten amv’s, door gespecialiseerde medewerkers gehoord. In de enige IND-kinderhoorkamer van Nederland, gelegen in een rijzig gebouw in Den Bosch, hebben medewerkers de lastige taak om asielverhalen van kinderen te bevragen en te verifiëren. Betrokken medewerkers ervaren deze gehoren als ingrijpend, blijkt uit een IND-rapport over de instroom van amv’s, dat de dienst donderdag naar buiten heeft gebracht. De relatief jonge kinderen zijn niet alleen zonder ouders naar Nederland afgereisd, maar hebben onderweg ook ‘heftige dingen’ meegemaakt. ‘Daar moet je tegen kunnen’, zegt Joyce. ‘Zeker als je zelf jonge kinderen hebt. Ik heb eens meegemaakt dat een jongen vertelde dat ik op zijn moeder leek en in huilen uitbarstte. Toen moest ik ook vechten tegen mijn tranen.’ Naast de emotionele belasting hebben de medewerkers dit jaar vooral een flinke toename van amv-aanvragen te verwerken. Het aantal amv’s die in Nederland asiel aanvragen is ten opzichte van 2020 ruim verdubbeld. Van respectievelijk 985 in 2020 naar 2.191 in 2021. Dat is bijna tien procent van het totaal aantal asielaanvragen in 2021. De asielaanvragen van amv’s in de jongste categorie zijn in de afgelopen vier jaar zelfs verviervoudigd. In 2017 werden 51 kinderen onder de twaalf jaar in deze ruimte gehoord. In 2021 ging het om 199 kinderen. De explosieve toename heeft de Bossche vestiging inmiddels genoopt tot het inrichten van een tweede kinderhoorkamer. Een kijkje in de keuken van de IND is uitzonderlijk. Nu de IND wordt overspoeld door steeds complexere asieldossiers en daarmee de werkdruk toeneemt, wil de IND van dichtbij laten zien wat het werk behelst en welke impact dat op medewerkers kan hebben. Met name de flinke instroom van jonge amv’s ziet de IND als een ‘zeer zorgelijke ontwikkeling’. De medewerkers die de Volkskrant te woord staan, benadrukken dat ze niets te verbergen hebben. Maar omdat het werk soms gevoelig ligt in de samenleving, willen ze niet met hun achternaam in de krant. Meer dan de helft van de amv’s is afkomstig uit Syrië, zegt Joyce. ‘Maar we krijgen ook kinderen uit bijvoorbeeld Marokko, Afghanistan en Eritrea. Een jaar geleden werd de kinderhoorkamer één keer per week gebruikt. Tegenwoordig gebruiken we deze ruimte dagelijks, soms twee keer op een dag. Vanochtend hadden we hier nog een gehoor.’ De jongste alleenstaande minderjarige vreemdeling die een asielaanvraag heeft ingediend, was een kind van destijds één jaar. Amv’s onder de zes jaar mogen volgens EU-richtlijnen niet worden gehoord. Daarmee krijgen deze kinderen niet automatisch een verblijfsvergunning. Via familieleden, de asieladvocaat en voogdijinstelling Nidos probeert de IND alsnog meer informatie over de achtergrond van het kind te verzamelen. ‘We wisten niet waar de moeder van de dreumes verbleef’, zegt Joyce. ‘Later werd duidelijk dat het kind door de moeder was meegegeven aan een mensensmokkelaar die zich voordeed als haar moeder’, vervolgt tactisch manager Yvette. Ze schudt haar hoofd. ‘Het is verschrikkelijk.’ Door haar kind naar Nederland te sturen, hoopte de moeder via gezinshereniging een Nederlandse verblijfsvergunning te verkrijgen. Een aanvraag door de moeder zelf zou kansloos zijn geweest: omdat ze al asiel had aangevraagd in een ander Europees land dat onder het Dublin-verdrag valt, verviel haar recht om asiel aan te vragen in Nederland. Kinderen worden wel vaker met een opdracht vooruit gestuurd, blijkt uit het IND-rapport waarin ook een verkennend onderzoek naar asielmotieven van alleenstaande minderjarige vreemdelingen is opgenomen. De nareis van ouders wordt door amv’s, met name die uit Syrië en Irak, zelfs als belangrijkste reden genoemd voor hun asielaanvraag. Asiel aanvragen in Nederland is daarbij een bewuste keuze: de wetgeving ten aanzien van amv’s is hier minder streng, is de gedachte. Voor een klein deel van de amv’s geldt dat de reis naar Nederland geen eigen keuze was. Zij zijn hier naartoe gebracht door mensensmokkelaars, zonder vooraf te weten waar ze heengingen. ‘Migratie is big business’, zegt Yvette. ‘Veel mensen worden er rijk van.’ Toch wil ze niet ‘makkelijk oordelen’. ‘Wat die moeder van die peuter heeft gedaan, lijkt bijna onvoorstelbaar. Maar je kunt je ook afvragen hoe wanhopig een moeder moet zijn als ze in staat is om haar kind aan een mensensmokkelaar mee te geven.’ Medewerkers zien geregeld dat kinderen worden opgezadeld met een enorme verantwoordelijkheid. ‘Als hun missie niet slaagt, dan hebben ze wat uit te leggen aan hun ouders’, zegt Yvette. Joyce herinnert zich een gehoor met een broer en zus van 7 en 6 jaar oud. Toen de ouders geen asiel kregen, probeerden ze het via hun kinderen. ‘Dat vond ik persoonlijk heel naar. Tijdens het gehoor vertelde het meisje dat haar vader zei: als het je lukt, dan verhuizen we naar een groter huis en krijg je een eigen kamer.’ Er is nog een reden waarom de toename van amv-zaken de IND zorgen baart: terwijl de instantie gebukt gaat onder een personeelstekort, kosten asielaanvragen van minderjarigen meer tijd vanwege de aanvullende onderzoeken. Zo spreken niet alle amv’s de waarheid over hun leeftijd. Nader onderzoek is dan nodig om vast te stellen dat het niet om meerderjarige jongeren gaat. Daarnaast moeten medewerkers door een uitspraak van de Raad van State sinds kort vanaf de start van de procedure onderzoek doen naar adequate opvang in het land van herkomst voor het geval een aanvraag wordt afgewezen. Om de kindergehoren vorm te geven heeft de IND nauw samengewerkt met de Nederlandse zedenpolitie, die ruime ervaring heeft met het horen van zeer jonge kinderen. Er gelden dan ook strengere regels voor een kindergehoor: een medewerker moet aanvullende opleidingen volgen en een vraaggesprek mag maximaal twee uur duren. Bovendien mag de medewerker geen verslag tikken tijdens het gesprek. Dat gebeurt pas achteraf, aan de hand van de opnamen die door de vier camera’s zijn gemaakt. Hoe je een kind van zes jaar met een taalbarrière vragen stelt? ‘Met een tolk natuurlijk en soms met handen en voeten’, zegt Joyce, die de nodige ervaring heeft met het horen van kinderen. ‘Soms laten we een poppetje zien en vragen we of het kind een bepaald uniform herkent. Maar eerst moeten we een veilige en ontspannen sfeer creëren. Dan rennen ze hier even door de ruimte of laten we ze een tekening maken.’ Ze wijst weer naar de muur met tekeningen – nu met een glimlach. ‘Geen tekeningen van oorlogssituaties, hoor. Wel veel kleurplaten van voetbalhelden en prinsessen.’||https://www.volkskrant.nl/nieuws-achtergrond/de-verhalen-van-piepjonge-asielzoekers-komen-hard-binnen-ik-moest-vechten-tegen-tranen~bd3ba4a8/
2022-07-15||WHO en Unicef waarschuwen: sterkste afname vaccinatiegraad kinderen in 30 jaar||De scherpe afname volgt op een periode van verminderde vooruitgang. Volgens beide organisaties onderstreept de daling dat niet alleen coronagerelateerde verstoringen, maar ook systematische uitdagingen voor vaccinatie aangepakt moeten worden. Het percentage kinderen dat drie doses van het vaccin tegen difterie, tetanus en kinkhoest (DTP3) kreeg, daalde tussen 2019 en 2021 met vijf procentpunten tot 81 procent. Dat betekent dat 25 miljoen jonge kinderen in 2021 levensreddende vaccins zijn misgelopen. Dat zijn er twee miljoen meer dan in 2020 en zes miljoen meer dan in 2019. Achttien miljoen van die 25 miljoen kinderen hebben in de loop van het jaar geen enkele dosis van het DTP3-vaccin gekregen: de grote meerderheid woont in landen met een laag of modaal inkomen, zoals India, Nigeria, Indonesië, Ethiopië en de Filipijnen. Myanmar en Mozambique kennen de grootste relatieve toename van het aantal kinderen dat tussen 2019 en 2021 geen enkel vaccin kreeg. Verschillende factoren veroorzaken de dalende vaccinatiegraad: zo leven steeds meer kinderen in conflictgebieden en kwetsbare omgevingen. Bovendien krijgen ze te maken met coronagerelateerde problemen, zoals verstoorde toeleveringsketens en maatregelen die de toegang en beschikbaarheid van vaccinatiediensten beperken. ‘Dit is code rood voor de kindergezondheid’, zegt Unicef-directeur Catherine Russell. ‘Vorig jaar werd een pandemiekater verwacht door coronagerelateerde verstoringen en lockdowns, nu zien we een aanhoudende daling. Covid-19 is geen excuus. We moeten een inhaalslag maken op het gebied van vaccinatie voor de ontbrekende miljoenen kinderen, of we zullen onvermijdelijk getuige zijn van meer uitbraken, meer zieke kinderen en meer druk op de al overbelaste volksgezondheidssystemen.’ 2021 had een jaar van herstel moeten worden, zeggen de WHO en Unicef: inentingsprogramma's zouden opnieuw moeten worden opgebouwd en de kinderen die in 2020 over het hoofd werden gezien, zouden worden geprikt. De dekking van het DTP3-vaccin is echter teruggebracht tot het laagste niveau sinds 2008. De historische terugval doet zich bovendien voor tegen de achtergrond van snel stijgende percentages van ernstige acute ondervoeding. De ontoereikende vaccinatieniveaus leidden het voorbije jaar op verschillende plekken tot uitbraken van mazelen en polio. 24,7 miljoen kinderen misten het eerste vaccin tegen mazelen in 2021: dat waren er 5,3 miljoen meer dan in 2019. Nog eens 14,7 miljoen kinderen kregen geen tweede prik. In vergelijking met 2019 misten 6,7 miljoen kinderen meer het derde poliovaccin. Daarnaast ging wereldwijd een kwart verloren van de dekking van vaccins tegen het humaan papillomavirusvaccin (HPV). Dat heeft gevolgen voor de gezondheid van vrouwen en meisjes: vaccinatie tegen HPV helpt immers baarmoederhalskanker te voorkomen.||https://www.volkskrant.nl/nieuws-achtergrond/who-en-unicef-waarschuwen-sterkste-afname-vaccinatiegraad-kinderen-in-30-jaar~b8161721/
2022-07-15||VN: Spanje moet vrouw compenseren voor gedwongen keizersnee met vastgebonden armen||De vrouw was ‘slachtoffer van obstetrisch geweld, een bepaald type geweld tegen vrouwen waarvan is aangetoond dat het wijdverbreid en systematisch van aard is in menig zorgstelsel’. Dat schrijft de VN-commissie in haar onderzoeksrapport. De lijdensweg van de vrouw begon toen ze naar een ziekenhuis in Noord-Spanje ging nadat haar vliezen na 38 weken zwangerschap waren gebroken. Vervolgens onderging ze tegen haar wens in een keizersnede, zonder medische rechtvaardiging, terwijl haar armen waren vastgebonden en zonder de aanwezigheid van haar man, stelde de VN-commissie vast. De ervaring bezorgde haar een ‘blijvend fysiek en mentaal trauma’, waarvoor Spanje ‘passende schadevergoeding’ moet bieden. De commissie stelde tevens dat het slachtoffer, dat een zaak voor de Spaanse rechtbanken had aangespannen, ‘gedurende het administratieve en gerechtelijke proces te maken kreeg met genderstereotypen en discriminatie’. Zo kreeg ze op een gegeven moment te horen dat het aan de dokter was om te beslissen of ze een keizersnede zou ondergaan. Ook zou de psychologische schade die ze had opgelopen ‘gewoon een kwestie van perceptie’ zijn geweest. Het CEDAW eist dat Spaanse zorgverleners vrouwen voortaan volledige informatie verstrekken in elke fase van de bevalling, zodat ze geïnformeerde beslissingen kunnen nemen. Zo kan fysiek en mentaal trauma als deze vrouw onderging worden voorkomen. In haar specifieke geval was zelfs een andere uitkomst mogelijk geweest. ‘Als artsen en verpleegkundigen alle toepasselijke normen en protocollen hadden gevolgd, had het slachtoffer wellicht op natuurlijke wijze kunnen bevallen’, zei commissielid Hiroko Akizuki.||https://www.volkskrant.nl/nieuws-achtergrond/vn-spanje-moet-vrouw-compenseren-voor-gedwongen-keizersnee-met-vastgebonden-armen~bc33134b/
2022-07-15||Je vindt geen plekje schaduw in schroeiend heet Pompeji||We letten goed op zodat we niet nog eens de trein zouden missen en al snel zoefden we langs de baai naar Pompeji. Alles was schitterend, met uitzondering van de jongetjes op het strand beneden ons, die in zee spartelden en er plezier in hadden zich daarna in het zwarte zand te wentelen totdat ze eruitzagen als bavianen. In Pompeji stapten we uit en via een lange, zonovergoten weg bereikten we de opgravingen. Het amfitheater, het forum, de tempel van Jupiter enzovoorts, iedereen kent alles al, want van weinig plaatsen zijn zoveel afbeeldingen bekend als Pompeji. Ik wist tevoren al haast net zo veel van deze plek als na mijn bezoek en ik weet nu ook dat ik een en ander liever in prenten bekijk dan in de schroeiendhete zon, want er is geen dak of boom die schaduw biedt. Een pientere suppoost leidde ons door de stad en wees heel nauwgezet de kleinste bezienswaardigheid aan. Maar het belang schuilt in het geheel, niet in de details. De sporen van het dagelijks leven, sporen van plotselinge ontzetting, wanhoop en vlucht. In de kelder van de villa van Diomedes zie je aan één kant nog de amforen waarin hij zijn wijn ­bewaarde, aan de andere de ­lichaamsafdruk van een van zijn geliefden, die daar onder grote ­pijnen moet zijn gestorven.||https://www.volkskrant.nl/cultuur-media/je-vindt-geen-plekje-schaduw-in-schroeiend-heet-pompeji~bd4c0354/
