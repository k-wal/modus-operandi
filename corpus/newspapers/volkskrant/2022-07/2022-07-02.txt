2022-07-02||BIJ1 kiest na intern rumoer Rebekka Timmer als nieuwe partijvoorzitter||Timmer (22) is de opvolger van Jursica Mills, die vorige week plotseling opstapte als voorzitter van BIJ1. Ze hekelde bij haar vertrek de ‘toxiciteit, vriendjespolitiek en tegenstrijdigheden’ binnen de partij. ‘Ik ben als zwarte vrouw nog nooit zo respectloos, niet zuiver/integer of onrechtvaardig benaderd en behandeld', schreef Mills in een mail die in handen kwam van het Parool. Een verklaring voor de onvrede was dat Timmer, die in de Tweede Kamer werkt als medewerker van fractievoorzitter Simons, zich kandidaat stelde als partijvoorzitter, hoewel ze een negatief advies had gekregen van de selectiecommissie. Timmer zou onvoldoende op zoek zijn naar consensus, volgens de selectiecommissie. Simons en andere prominente leden van BIJ1 bleven Timmer desondanks steunen in haar kandidatuur. Mills en ook de afdeling Amsterdam stoorden zich daaraan. Timmer bleef uiteindelijk over als enige kandidaat voor het voorzitterschap. Bij de Algemene Ledenvergadering (ALV) zaterdag werden journalisten geweerd, maar de bijeenkomst was toch deels te volgen via internet. Enkele leden beklaagden zich over de gespannen sfeer binnen de partij, die zegt te staan voor ‘verbinding, rechtvaardigheid en gelijkwaardigheid’. Als verklaring voor de spanningen werd gegeven dat bij BIJ1 activisten betrokken zijn die ‘de neiging hebben om veel kritiek te geven’. Een lid van de selectiecommissie, die een negatief advies gaf over Timmer, zei dat ze ‘best veel heftige dingen’ over zich heen heeft gekregen en dat het binnen BIJ1 ‘hard tegen hard gaat'. Vorig jaar was er ook al een conflict rond de activist en kunstenaar Quinsy Gario, de nummer twee op de lijst voor de Tweede Kamerverkiezingen. Die werd beschuldigd van ‘manipulatief en toxisch gedrag’ en zegde uiteindelijk zijn lidmaatschap op. Uit onvrede over Gario's vertrek gaf het hele bestuur van de afdeling Den Haag er de brui aan. De lokale bestuurder spraken van een ‘een giftige interne cultuur’ in de landelijke organisatie. Timmer zei bij haar verkiezing dat ze wil reflecteren op wat er gebeurd is binnen de partij. ‘Het is tijd om te helen van een hectische periode', zo verklaarde de nieuwe voorzitter in een schriftelijke verklaring die werd gedeeld door BIJ1. ‘We blijven strijdbaar werken aan onze missie voor een gelijkwaardige samenleving, en het vertellen van ons verhaal van radicale liefde.’ Het lijkt erop dat BIJ1 niet gaat meedoen aan de Provinciale Statenverkiezingen in maart 2023. De partij is volgens het bestuur nog aan het bijkomen van twee ‘zware campagnes’. Bij de Tweede Kamerverkiezingen haalde de partij één zetel. Bij de gemeenteraadsverkiezingen was BIJ1 goed voor acht zetels in vier gemeenten. Over de provinciale verkiezing werd gezegd: ‘Het staat nog niet vast, maar het kan zijn dat we die gaan overslaan.’ Als BIJ1 niet meedoet aan de verkiezingen zal de partij ook geen zetels krijgen in de Eerste Kamer. Een andere nieuwkomer in de Tweede Kamer, BBB, kondigde eerder aan wel mee te doen aan de Provinciale Statenverkiezingen.||https://www.volkskrant.nl/nieuws-achtergrond/bij1-kiest-na-intern-rumoer-rebekka-timmer-als-nieuwe-partijvoorzitter~bfc1cc12/
2022-07-02||VS onderzoeken kogel die bekende Palestijnse journaliste doodde||Onlangs meldden de Verenigde Naties al dat Akleh is doodgeschoten door een Israëlische soldaat. Zij baseerden zich op onderzoek en informatie van het Israëlische leger en de Palestijnse openbaar aanklager. De journaliste werkte voor de Arabische nieuwszender al-Jazeera. Ze deed in mei verslag van een Israëlische militaire operatie in de Palestijnse stad Jenin in door Israël bezet gebied toen ze werd doodgeschoten. Het Israëlische leger reageerde tot nu toe met de stelling dat het niet mogelijk is vast te stellen waar de kogels vandaan kwamen die de vrouw doodden en haar collega verwondden. Volgens het leger kan alleen maar worden geconcludeerd dat Akleh niet met opzet is doodgeschoten.||https://www.volkskrant.nl/nieuws-achtergrond/vs-onderzoeken-kogel-die-bekende-palestijnse-journaliste-doodde~bf351bbe/
2022-07-02||Voetbalsters winnen oefenwedstrijd van Finland, maar voor het EK zal het niveau toch echt omhoog moeten||De Nederlandse voetbalsters hebben de laatste oefenwedstrijd voor het EK gewonnen, maar liggen een week voor het begin nog bepaald niet op koers voor titelprolongatie. Het spel in de Grolsch Veste in Enschede was weinig dynamisch, vaak slordig en Finland liet geregeld zien liet dat de verdediging kwetsbaar is. De ploeg werd vrijdag opgeschrikt door het nieuws over de voormalige bondscoach Vera Pauw. Zij verklaarde dat ze 35 jaar geleden als jonge speelster is verkracht door een functionaris van de KNVB. Ook zou ze later twee keer seksueel zijn aangerand door medewerkers van de bond. Volgens bondscoach Mark Parsons waren enkele ervaren spelers van het team van tevoren ingelicht dat dit nieuws eraan kwam. ‘Iedereen was het tegelijkertijd aan het lezen', zei hij over het moment dat het naar buitenkwam. ‘Het is schokkend en verdrietig om te horen, en natuurlijk probeer je gefocust te blijven op waarom we hier vanavond zijn, maar Vera is vanavond in de gedachten van veel mensen geweest.’ Volgens Sherida Spitse, die zestien jaar geleden onder Pauw debuteerde, was het de ploeg niettemin wel gelukt om zich op de wedstrijd te concentreren. ‘Dat het haar is overkomen, is pijnlijk. We hebben het natuurlijk gelezen en het er wel even over gehad, maar we zijn wel voornamelijk bezig geweest met deze wedstrijd en het EK.’ Finland was op papier een uitstekende laatste uitzwaaitegenstander, sterk genoeg om goed te kunnen oefenen, maar wel duidelijk een categorie lager dan Nederland. Het land doet op het EK in Engeland ook mee, maar staat met de 29e plek relatief laag op de FIFA-ranglijst. Alleen Portugal (30), waar Nederland in de groep tegen speelt, en Noord-Ierland (47) staan lager. In februari won Nederland nog met 3-0 tegen Finland op een oefentoernooi in Frankrijk. Bondscoach Mark Parsons koos toen voor een team met heel veel jonge onervaren speelsters, maar vlak voor het EK durft hij dat niet meer aan. De Engelsman nam wel veel relatieve nieuwelingen op in zijn selectie, maar in zijn basisopstellingen zijn die vooralsnog nauwelijks terug te vinden. De laatste wedstrijden komen die zelfs bijna volledig overeen met die van zijn voorganger Sarina Wiegman. Van de beginopstelling van haar laatste wedstrijd, de kwartfinale van de Olympische Spelen tegen de Verenigde Staten, stonden zaterdagavond tien vrouwen op het veld. Alleen Spitse was er nu ook bij, maar die was vanwege een blessure niet mee naar Japan. Die ervaren elf, in bijna fluorescerend oranje, konden bepaald niet overtuigen in de eerst helft. Vorige week verloor Nederland in Leeds nog met 5-1 tegen titelfavoriet Engeland. Toen kwam Nederland agressief uit de startblokken, maar stortte het team in het laatste half uur volledig in. Tegen het veel mindere Finland was het allemaal een stuk soberder, volgens Parsons was dat bewust omdat Nederland oefende op het spel tegen de eerste sterke EK-tegenstander, tegen verliezend olympisch finalist Zweden moet het defensief op orde zijn. Parsons was daarom blij met de nul tegendoelpunten, maar aanvallend hield het niet over. Tot aan de zestien ging het nog wel, maar door slordigheid en mislukte voorzetten leidde het zelden tot echte kansen. Vooral Daniëlle van de Donk viel op door veel balverlies, niet zo gek want zij stond voor het eerst weer in de basis na een lange blessure. Het eerste doelpunt kwam na een half uur min of meer de lucht vallen toen Jackie Groenen met een goeie pass Vivianne Miedema wist te vinden. De spits van Arsenal nam het heft in eigen hand, rende de zestien binnen en schoot hard in de rechterhoek. Die goal zorgde niet voor ontspanning, ondanks het sobere intenties kreeg Finland de betere kansen. Vooral via de opkomende backs en de vleugelspelers liet de ploeg zien waar Nederland kwetsbaar is. De verdediging wist de ballen ternauwernood weg te werken. Een gehaaidere tegenstander zal daar straks wel van weten te profiteren. Na de rust bracht Parsons twee nieuwe backs in het veld, Marisa Olislagers en Kerstin Casparij van ‘thuisclub’ Twente, maar het spel veranderde er nauwelijks door. In de 70se minuut viel toch de 2-0 toen invaller Victoria Pelova met een subtiel passje Miedema wist te bereiken, die haar tweede van de wedstrijd binnenschoot. Het was een van de weinige hoogtepunten van de tweede helft. De voetbalsters hebben nog een week voor ze tegen Zweden moeten. In de groep treffen ze ook nog Portugal en Zwitserland. Met deze tegenstand moet een plek in de kwartfinale mogelijk zijn, maar om die te overleven zal het een flink tandje beter moeten dan in Enschede.||https://www.volkskrant.nl/sport/voetbalsters-winnen-oefenwedstrijd-van-finland-maar-voor-het-ek-zal-het-niveau-toch-echt-omhoog-moeten~bd4f4431/
2022-07-02||Jakobsen sprint naar de winst in tweede Touretappe: ‘Dit lijkt wel een sprookje’||Door de zes bonificatieseconden die Van Aert van Jumbo-Visma voor zijn tweede plek kreeg, krijgt hij met één seconde voorsprong op klassementsleider Yves Lampaert, de gele leiderstrui, iets wat hij als een troostprijs leek te zien. Vooraf had Jakobsen gezegd erg zenuwachtig te zijn. ‘Geweldig’ was alles wat hij met trillende stem kon uitbrengen na zijn zege. Daarna refereerde hij al snel aan zijn zware crash in augustus 2020 in Polen. ‘Ik houd van mijn sport, zelfs na wat er gebeurd is. Dit lijkt wel een sprookje. Het ongeluk heeft me nederig gemaakt; er zijn voorbeelden van renners die na zo’n crash niet meer terug konden komen.’ Het ging nog bijna fout voor Jakobsen, want op 30 meter van de finish was hij in een gevecht verwikkeld met viervoudig wereldkampioen Peter Sagan, waarbij het leek alsof de Slowaak zich had voorgenomen de Nederlander van de fiets te ‘bodychecken’. Jakobsen keek er in de persconferentie na de etappe op terug als een sprinter van beroep, niet als een door een ernstig sprintongeluk getekende renner. Hij en Sagan waren eenvoudigweg aan het vechten voor een positie op de weg. ‘Je kunt je niet laten wegduwen door iemand die jouw plekje wil innemen. De laatste 500 meter ben je als sprinter zo maximaal gefocust, zeker ik, na wat er gebeurd is. Ik ken de gevaren en de risico’s en ik had de volledige controle.’ Het ging vooraf bij deze etappe om de 18 kilometer lange brug vlak voor de streep. Met het wegdek op het hoogste punt, tussen twee 254 meter hoge pijlers die 63 meter boven het water staan was al twee jaar de vraag: hoe staat daar de wind? Gaan er waaiers komen, doordat het hard van opzij waait en het peloton in stukken wordt gebroken? Er werd al twee jaar naar De Brug uitgekeken, want aanvankelijk zou er al in 2021 in Denemarken zijn gestart. Het jaar uitstel kwam door corona. Feitelijk begon de etappe pas echt zodra de tolpoortjes van de brug opdoemden. De nervositeit sloeg toe, want iedereen wil vooraan zitten. Gevolg: valpartijen. Daardoor begon het peloton niet helemaal compleet aan de brug. Daar was gingen weer renners tegen de grond, ditmaal met geletruidrager Yves Lampaert. En voor de derde keer lag een DSM-renner met een van pijn verkrampt gezicht op het asfalt. Doordat de wind niet haaks op het peloton stond bleven waaiers uit. Daardoor kon Lampaert door ploeggenoten worden teruggebracht naar het peloton op kop waar het tempo niet al te hoog was op de brug. Sommige renners maakten een praatje en een dolletje, iets wat je niet vaak in de finale van een grote koers ziet. Van Aert sprak na afloop van een ‘saaie’ passage. ‘Het leek wel een trainingsritje. We reden soms nauwelijks 30 kilometer per uur.’ Door het lage tempo kwamen vrijwel alle gevallenen terug en begonnen bijna alle 176 gestarte renners samen aan de laatste kilometers. De sprintploegen zetten zich op kop voor de drie laatste kilometer na de brug, met, niet ongevaarlijk, eerst een versmalling en daarna drie haakse bochten. Vooral de ploeg van Quick-Step vestigde de aandacht op zich door de een na de ander het tempo hoog te houden voor Jakobsen. Harder en harder ging het, gevaarlijker en gevaarlijker werd het met de bochten en de steeds smallere wegen. Er waren valpartijen, zonder tijdverlies voor het klassement omdat ze binnen 3 kilometer plaatsvonden. Net als in de tijdrit van vrijdag leek Wout van Aert te winnen, maar toen hij naar rechts keek zag hij dat Jakobsen het duw- en trekwerk met Sagan had overleefd en zijn droom op een Touretappezege al meteen bij de eerste kans werkelijkheid zag worden. Van Aert had vrede met zijn tweede tweede plek deze Tour, nadat hij vrijdag in de tijdrit achter Lampaert eindigde. ‘Ik was teleurgesteld toen Fabio me nog op de laatste meters voorbij stak. Hij moet een hele snelle sprint hebben gereden. Ik heb veel respect voor hem. Mijn tweede plaats was genoeg voor het geel. Ik heb geen reden tot klagen.’||https://www.volkskrant.nl/sport/jakobsen-sprint-naar-de-winst-in-tweede-touretappe-dit-lijkt-wel-een-sprookje~bd29d9d2/
2022-07-02||Regen, een spin en joelende fans: Max Verstappen in enerverende kwalificatie op Silverstone nipt afgetroefd||Lang leek het ondanks het natte asfalt op Silverstone te gaan zoals het eigenlijk al maanden gaat in de koningsklasse: wat de coureurs ook voorgeschoteld krijgen, Max Verstappen blijkt de snelste. Tot de Nederlander in de slotseconden alsnog werd verrast: Ferrari-coureur Carlos Sainz pakte verrassend, met een rondje dat minder dan een tiende van een seconde sneller was dan die van Verstappen, de eerste startplek af. Het was de allereerste poleposition voor Sainz, die in 2015 als teamgenoot van Verstappen bij Toro Rosso aan zijn Formule 1-loopbaan begon. De Spanjaard kon eigenlijk niet geloven dat hij nog de snelste tijd had neergezet, zo was goed te horen in het ongeloof in zijn stem over de boordradio. Kort daarna noemde hij in de persconferentie ‘elke ronde een nieuw avontuur’, vanwege de voortdurend wisselende omstandigheden op het asfalt. Zo’n tien minuten voor het begin van de kwalificatie toverden de 140.000 fans op de tribunes op Silverstone massaal hun paraplu’s en poncho’s tevoorschijn, toen de regen plots met bakken uit de lucht viel. Het asfalt was daardoor in een mum van tijd nat, maar droogde gedurende de kwalificatie net zo snel weer op toen het stopte met regen. Later in de kwalificatie begon toch weer harder te regenen, waardoor de coureurs zich voortdurend moesten aanpassen. Het is dan lastig ‘gokken’ wanneer de baan op z’n droogst is en dus wanneer de snelst mogelijke ronde te rijden is, zo bevestigde Verstappen. ‘Zeker het derde kwalificatiegedeelte is dan soms een beetje een loterij’, zei hij gelaten na het mislopen van zijn tweede ‘pole’ op rij. De omstandigheden waren enigszins vergelijkbaar met de extreem listige en eveneens natte kwalificatie in Canada, twee weken geleden. Daar bleek Verstappen met afstand de beste en ook in Engeland was hij soeverein in de eerste twee kwalificatiedelen. Maar in het beslissende, derde deel kreeg hij op een nattere baan meer moeite zijn RB18 op het circuit te houden. In zijn eerste ronde spinde hij volledig om zijn as, waarbij hij zijn auto nog knap op de baan hield. Bij zijn tweede poging schoot hij rechtdoor in een bocht. Daarna reed hij nog wel een aantal foutloze ronden, maar bleek Sainz dus een fractie sneller. Bij zijn interview op het circuit voor de volgepakte tribunes werd Verstappen uitgejoeld door Britse fans. Dat was hoogstwaarschijnlijk vanwege de controverses vorig jaar in de titelstrijd tussen hem en de lokale held, zevenvoudig kampioen Lewis Hamilton. Het deed Verstappen weinig, zei hij schouderophalend in gesprek met de Nederlandse pers, een dik half uur na de kwalificatie. ‘Het was alleen jammer dat ik Billy (Monger, interviewer, red.) wat minder goed kon verstaan, maar uiteindelijk ben ik hier om hard te gaan op het circuit. Het maakt mij dan niet uit dat er gejoeld wordt en ik ga er ook niet een heel groot probleem van maken. Het is wat het is.’ Volgens Verstappen toonde het joelen vooral dat mensen nog ‘veel frustraties’ hebben. Vorig seizoen was het juist Hamilton die bij een aantal races werd uitgejoeld door Verstappen-fans. Verstappen werd toen geregeld door met name Britse journalisten bevraagd over dat gedrag en Jan Lammers riep vervolgens als directeur van de Grand Prix van Nederland in een column fans proactief op niet te gaan joelen bij de race in Zandvoort. Verstappen zal zo’n oproep in ieder geval niet doen en hij zal Hamilton ook niet vragen of hij zich wil uitspreken, liet hij weten. ‘Ik ben er niet de persoon naar om iemand te forceren iets te laten zeggen’, zei hij. ‘Hetzelfde geldt voor de Engelse pers. Als het andersom gebeurt, krijg je er honderden vragen over. Nu is het één vraag en doen ze of het heel normaal is. Maar goed, het deert mij niet en ik vraag ook niet om een aanpassing. Ik zit niet met frustraties en die paar mensen op de tribune misschien wel. Als ze mij niet mogen, is dat hun probleem.’ Hij benadrukte verder dat hij buiten het circuit nergens is lastiggevallen, ook niet bij het motorhome waarin hij dit weekeinde slaapt. ‘En als ze me daar lastigvallen, trap ik ze zelf wel weg’, zo sloot hij af met een brede grijns.||https://www.volkskrant.nl/sport/regen-een-spin-en-joelende-fans-max-verstappen-in-enerverende-kwalificatie-op-silverstone-nipt-afgetroefd~bb23a354/
2022-07-02||Van de Zandschulp door naar vierde ronde Wimbledon||Het is voor het eerst sinds 2002 dat twee Nederlandse mannelijke tennissers de achtste finales op Wimbledon bereiken. Twintig jaar geleden voegden Sjeng Schalken en Richard Krajicek zich bij de laatste zestien spelers. Schalken en Krajicek werden dat jaar beiden in de kwartfinale uitgeschakeld. Voor Van de Zandschulp wacht maandag een confrontatie met 22-voudig grandslamwinnaar Rafael Nadal, die later op zaterdag met gemak de Italiaan Lorenzo Sonego versloeg. Van Rijthoven neemt het zondag op tegen titelverdediger Novak Djokovic. De kans is groot dat beide partijen op Centre Court, misschien wel het mooiste tennistheater ter wereld, worden gespeeld. Het is een weelde die het Nederlandse mannentennis lang niet heeft gekend. Voor Van de Zandschulp zat de sleutel tot de vierde ronde en een mogelijke confrontatie met Nadal in de tiebreak van de derde set. De nummer 25 van de wereld keek in de tiebreak tegen een 5-3 achterstand aan en werkte een setpoint weg. Na een fout van Gasquet trok hij de tiebreak naar zich toe (9-7). Van de Zandschulp won daarmee niet alleen de derde set, maar deelde ook de fatale mentale klap uit aan de Franse routinier. Na een spannende derde set van een uur, had hij slechts twintig minuten nodig om de vierde en beslissende set te pakken. Zo won Van de Zandschulp, na een matig begin, alsnog overtuigend. In de tweede ronde tegen de Fin Emil Ruusuvuori stond Van de Zandschulp in de eerste set naar eigen zeggen ‘uit’. En ook vandaag begon hij tegen Gasquet, de mondiale nummer 69, hij weifelend aan de partij. Van de Zandschulp had moeite met de niet al te harde, maar zuivere ballen van de Fransman, die is gezegend met een technisch volmaakte enkelhandige backhand. Van de Zandschulp miste een ogenschijnlijk makkelijke volley in de openingsgame en werd meteen gebroken op zijn eigen service. Hij liep achter de feiten aan en verloor vijf setpunten aan Gasquet. Maar op de belangrijke momenten lukte het de 36-jarige Fransman, die in 2007 en 2015 de halve finale op Wimbledon haalde, niet om koel te blijven. De Nederlander leek in de tweede set meteen door te kunnen drukken, maar moest toezien hoe Gasquet de stand in sets weer gelijk trok. Toch wist Van de Zandschulp af te rekenen met Gasquet, tegen wie hij een keer eerder speelde. Op de Australian Open moest de Fransman dit seizoen in de tweede ronde geblesseerd opgeven. Met de overwinning bevestigt Van de Zandschulp eens te meer de ontwikkeling die hij doormaakt. Een jaar geleden plaatste hij zich als nummer 130 van de wereld via drie kwalificatiewedstrijden voor Wimbledon. Sindsdien bereikte hij de kwartfinale op de US Open en de derde ronde op de Australian Open en Roland Garros. Niet eerder wist hij de vierde ronde op Wimbledon te bereiken, waarin Nadal lonkt. Een maand geleden won de 36-jarige Spanjaard op zijn geliefde Roland Garros in de derde ronde in drie sets van Van de Zandschulp en pakte zijn 22e grandslamtitel - een record.||https://www.volkskrant.nl/sport/van-de-zandschulp-door-naar-vierde-ronde-wimbledon~b8efc169/
2022-07-02||Democratische staten, New York voorop, gaan steeds meer in verzet tegen ultraconservatief Hooggerechtshof||De president deed deze sombere voorspelling tijdens een zoomvergadering van Democratische gouverneurs vrijdag: ‘Ik denk dat mensen geschokt zullen zijn als de eerste staat probeert een vrouw te arresteren omdat ze de staatsgrens wil oversteken voor een medische behandeling.’ Zo erg wordt het, voorziet de president: ‘Ik denk dat mensen geloven dat dat niet gaat gebeuren. Maar het zal gebeuren, en het zal aan het hele land het signaal uitzenden dat er nog iets veel groters aan de hand is. Ik bedoel: dit raakt aan al je grondrechten.’ Met de angst groeit echter ook het verzet. Een van de liberaalste Democratische staten van de VS, New York, heeft vrijdag meteen de eerste stappen gezet om twee uitspraken van het conservatieve Hooggerechtshof te pareren. De staat voert nieuwe restricties in voor het dragen van wapens, en zet een procedure in gang die het geschrapte federale recht op abortus moet verankeren in de eigen grondwet van de staat. De nieuwe wapenrichtlijn is een reactie op een uitspraak waarmee het Hooggerechtshof de bestaande, strenge New Yorkse richtlijnen van tafel had geveegd. Volgens de honderd jaar oude verordening moest iedereen die in New York een wapen wilde aanschaffen, eerst aantonen dat hij dat wapen daadwerkelijk nodig heeft. Het Hooggerechtshof, dat wordt gedomineerd door ultraconservatieve rechters die zijn benoemd onder Donald Trump, oordeelde dat dit in strijd was met de Amerikaanse Grondwet, die iedere Amerikaan het recht zou geven een wapen te dragen. New York slaat nu terug met een nieuwe verordening, die bijna even streng is als de vorige, maar juridisch niet wordt geraakt door de uitspraak van het Hof. De verordening verbiedt nu het dragen van wapens in bepaalde publieke ruimtes, die in de wet worden opgesomd. Wapens mogen niet mee in de bus of de metro, niet in parken, ziekenhuizen, stadions en kinderopvang, niet op Times Square, en op andermans terrein mag een wapen alleen maar mee als die ander daar expliciet toestemming voor geeft. Wapenbezit is daarmee niet verboden, maar het dragen van een wapen wordt wel ernstig bemoeilijkt. Gouverneur Kathy Hochul van New York zei vrijdag op een persconferentie: ‘We laten ons niet achteruit dwingen. Ze kunnen misschien wel denken dat ze ons leven met een pennestreek kunnen veranderen, maar wij hebben ook pennen.’ Het recht op abortus in de New Yorkse grondwet krijgen, duurt wat langer. Vrijdag is pas de eerste stap gezet, maar het zal jaren vergen, en verkiezingswinst voor de Democraten, tot er een amendement ligt waarover de kiezers dan in een referendum kunnen stemmen. Andere Democratische staten volgen elke stap die New York zet, en in de toekomst nog zal zetten. Want het Hooggerechtshof zal doorgaan en ook andere wetten onder handen nemen. En bij elk nieuw besluit van het Hof wordt van New York een tegenbesluit verwacht. The New York Times citeert de Democraat Brad Hoylman: ‘We spelen Whac-A-Mole met het Hooggerechtshof. Elke keer dat zij komen met een slecht idee, slaan we terug met wetgeving op het niveau van de staat.’ New York volgt wat dat betreft nog steeds de politiek van de vanwege seksueel wangedrag gesneuvelde gouverneur Andrew Cuomo. Die volgde nauwgezet de agenda van Donald Trump: elke keer als die iets deed, deed Cuomo in New York exact het tegenovergestelde. In 2018 riep hij zelfs de ‘onafhankelijke staat’ New York uit om duidelijk te maken dat zijn staat zich niets gelegen zou laten liggen aan Trump. New York wordt door dit gedrag ‘model voor wat staatsbesturen in het hele land kunnen doen om de rechten van hun burgers te herbevestigen’, zegt Andrea Stewart-Cousins, New Yorks senaatsvoorzitter, in The New York Times. De wapenwetten zijn al min of meer overgenomen door de staat New Jersey, en vier andere staten – Hawaii, Californië, Maryland en Massachusetts – werken al aan hun eigen versies. Aan de andere kant van het spectrum zijn Republikeinse staten met evenveel haast en energie bezig hun conservatieve agenda erdoor te drukken, met hulp van ‘hun’ Hooggerechtshof. De Democraten vrezen daarom dat dit nog maar de eerste schermutselingen zijn, het begin van een juridisch over-en-weer dat de Verenigde Staten de komende jaren nog zal bezighouden, en dat kan leiden tot steeds diepere verdeeldheid tussen de staten.||https://www.volkskrant.nl/nieuws-achtergrond/democratische-staten-new-york-voorop-gaan-steeds-meer-in-verzet-tegen-ultraconservatief-hooggerechtshof~bfbe1d14/
2022-07-02||Vlijmscherpe doordrammer Arie Pais maakte korte metten met de eeuwige student||Hij was de opvolger van de PvdA’ers Jos van Kemenade, bewierookt om zijn grote kennis van het onderwijs, en de goedgebekte Ger Klein, die als staatssecretaris hoger onderwijs in het kabinet-Den Uyl had gedaan. Pais moest zich profileren tegenover zijn populaire voorgangers met hun uitgesproken opvattingen. Dat was een kolfje naar zijn hand, uitdagend en vastberaden als hij was. De PvdA’ers zaten knarsetandend in de Kamerbankjes. Na afloop konden ze soms hun gram halen. Toen Pais na een debat aan Klein triomfantelijk vroeg wat hij van diens optreden vond, zei die dat hij nog nooit een vegetariër zo blij met een dooie mus had gezien. Bij de eerste kennismaking met de ambtelijke top rolde de nog niet beëdigde Pais een stuk behang uit met op de achterkant een ruwe schets van het ministerie. Hij was flink tekeer gegaan met een rode viltstift. Het was duidelijk: met die linkse rakkers die door Van Kemenade waren binnengehaald, kon hij niet uit de voeten. Aäron Pais (Den Haag, 1930) was een zoon van de directeur van het Amsterdamse postkantoor. In de Tweede Wereldoorlog werd hij vier keer opgepakt en heeft hij op zeventien adressen ondergedoken gezeten. Hij was getrouwd met Eegje Schoo die, een dik jaar nadat Pais uit Den Haag was verdwenen, minister voor Ontwikkelingssamenwerking werd in het eerste kabinet-Lubbers. Als minister stortte Pais zich meteen op de herstructurering van het universitair onderwijs, die korte metten moest maken met de eeuwige student. De verkorting van de doctoraalstudie naar vier jaar was ontaard in een chaos. De wet had universiteiten de ontsnappingsmogelijkheid geboden een studieprogramma van vijf jaar te maken mits ze de noodzaak daartoe konden aantonen. Dat buitenkansje had academisch Nederland met beide handen aangegrepen. Lorries vol rapporten werden gelost op de stoep van het ministerie. Pais formeerde een commando-eenheid die het academisch onderwijs in tweeën moest splitsen. De eerste fase behelsde een doctoraalstudie met een cursusduur van maximaal vier jaar. In de tweede fase zou een beperkt aantal afgestudeerden zich kunnen bekwamen in onderzoek en specialisaties. De elite-eenheid hield met ijzeren discipline de hand aan het nauwsluitend schema van alle stappen die moeten worden gezet in het tijdrovende wetgevingsproces. In het vierde jaar van Pais’ bewind nam de Tweede Kamer de Wet Tweefasenstructuur aan. Een huzarenstukje. Daarmee was een einde gekomen aan een twintig jaar durende strijd die zeven ministers had versleten. Pais had geen kind aan de Kamer. Uren kon hij aan het woord zijn met een paar kattebelletjes en zonder dat hij zich liet influisteren door zijn ambtenaren. Hoe harder de oppositie op hem inhakte, hoe venijniger hij werd. ‘Ze moeten niet janken als ik met gelijke munt terugbetaal’, vond hij. De Kamer vreesde de straatvechter met de scherpe tong die vliegensvlug van degen kon wisselen. Door niets en niemand liet hij zich opjutten, steevast kwam hij te laat, ook in de Kamer. Op het departement puilde de antichambre van de ministerskamer vaak uit. Niet zelden was de minister dan op zolder aan het tafeltennissen met zijn chauffeur. Behendig als hij was, wist hij zich altijd te verontschuldigen. Ook zijn ambtenaren ontzag Pais niet, hij viel hen in het openbaar af. ‘Hier staat dat ik tegen moet zijn, maar ik vind het een goed idee’, zei hij dan. Waarna hij zich omdraaide naar zijn onthutste ambtenaren om ze te vertellen wat er schortte aan hun advies. Laat op de avond kon hij bellen naar de rechterhand van de secretaris-generaal met het consigne dat de volgende ochtend om half negen een rapport kant en klaar op zijn bureau moest liggen. Zelf arriveerde hij doodgemoedereerd een paar uur later. De geheelonthouder Pais dronk vooral water, reden voor de koffiejuffrouw om de minister buiten gehoorafstand guppie te noemen. Pais mocht dan geen druppel alcohol drinken, hij kon zo’n gemene cocktail mixen dat een doorgewinterde kroegtijger ervan achteroversloeg. Pais trok zijn plan, het kon hem niet schelen hoe het gebeurde als hij maar zijn zin kreeg. Een keer lag hij de nacht voor Prinsjesdag tot drie uur ’s nachts dwars in de ministerraad, hij weigerde te tekenen voor de bezuinigingen die zijn collega van Financiën van hem eiste. Op het laatste moment werden de cijfers in de begroting met inkt ingevuld. Zijn doordrammen heeft geresulteerd in veel wetgeving. Pais richtte niet alleen het wetenschappelijk onderwijs opnieuw in, hij voegde het kleuter- en lager onderwijs samen en voerde collegegeld in voor het hoger beroepsonderwijs. De wet die de medezeggenschap in het basis- en voortgezet onderwijs moest regelen, lag bij zijn aftreden bij de Eerste Kamer. De beteugeling van het universitair onderwijs was de krachttoer die Pais het meest genoegen had verschaft. Hij had niet alleen de eeuwige student onder handen genomen, maar – in zijn woorden ­– ook ‘hoogleraren die hun denkperiode voornamelijk aan de Rivièra doorbrachten en wetenschappelijk medewerkers die alles deden behalve wetenschappelijk meewerken’.||https://www.volkskrant.nl/mensen/vlijmscherpe-doordrammer-arie-pais-maakte-korte-metten-met-de-eeuwige-student~b65c41ac/
2022-07-02||Down The Rabbit Hole dag 1: dansbaarheid en diepgang ondanks aanslag van corona op het blokkenschema||Verwarring bij het Teddy Widder-podium, althans: bij het deel van de bezoekers dat niet de Down The Rabbit Hole-app, maar de papieren versie van het blokkenschema gebruikt om de route over het festivalterrein bij Beuningen uit te stippelen. Dit is toch niet Clairo? Nee, inderdaad: geen Clairo. De Amerikaanse heeft afgezegd wegens coronabesmettingen in haar entourage. Als vervanger is Son Mieux opgetrommeld. De band uit Den Haag stapte amper vier uur eerder van het podium op Concert at Sea, bij Brouwersdam in Zeeland. Nu spelen ze 150 kilometer oostelijker hun feestelijke festivalset nog een keer, als invaller op Down The Rabbit Hole. Tóch weer die gehate woorden in de verslaggeving: corona, covid. Twee edities van Down The Rabbit Hole gingen niet door. Nu ‘mogen we weer’, maar het oplaaiende virus voert precisiebombardementen uit in het blokkenschema. Kae Tempest test positief. Eefje de Visser zal zaterdag invallen. Maribou State haakt af. En dan zijn er nog andere 2022-problemen: personeelstekorten, chaos op luchthavens, geannuleerde vluchten. Sleaford Mods zit ergens vast op een vliegveld en moet afhaken. Welkom Personal Trainer, de Amsterdamse indierockband. Het mooie is dat niemand zich er druk om maakt. Jammer van de uitvallers, lang leve de invallers. Down The Rabbit Hole is erop voorbereid en laat zich niet kisten. Het heeft iets moois: we fiksen dit, het weer is prima en we maken er iets goeds van. Sámen. Rond vier uur draagt het swingende Jungle By Night het publiek voor hoofdpodium Hotot op om zich te splijten als de Rode Zee. Van je één, twee en één-twee-drie-vier – en daar springen de twee publiekshelften tegen elkaar op. Omhels elkaar. Het voelt als een officieel startschot van het weekend. Zulke publieksspelletjes zien we vaker op deze openingsdag: bij de vrolijke Franse neo-discoband L’Impératrice, bij Son Mieux, zelfs tijdens het toch vrij ernstige optreden van S10. Iedereen zakken, door de knieën, wachten op die drop... en spring, spring, spring! Op het hoofdpodium Hotot blijken de Amerikaanse rockzusjes Haim een merkwaardig geval. Ze grossieren in overdreven poses, liedjes die pakkend lijken maar het eigenlijk niet echt zijn en een nogal theatraal en ingestudeerd soort vrijgevochtenheid. Het publiek twijfelt, maar gaat toch om in het uitbundige Summer Girl: in het gouden avondlicht verandert de recreatieplas van Beuningen plots in Malibu Beach, toneel van een aarzelend op gang gekomen Haim-feest. Springen en dansen blijkt na twee festivalloze jaren een nog diepere behoefte van het festivalpubliek dan voorheen: ‘feestjes’ gaan er veel beter in dan luisteroptredens. Een klassieke, ambachtelijke gitaarband als Wilco is op Down The Rabbit Hole een wonderlijk anachronisme, zeker als Jeff Tweedy en zijn mannen ook nog eens voor een rustige, akoestisch getoonzette speellijst kiezen. Heel mooi, maar uiteindelijk blijkt slechts een halfvolle Teddy Widder er echt voor te porren. Nee, dan Disclosure, de hitmachine van de Britse dance die op het hoofdpodium de nacht mag inluiden: muzikaal gebeurt er weinig tot niets spannends, maar de vlammende lichtshow doorklieft de nacht en de springmomenten zijn talrijk – en dus staat de weide voor de Hotot vol, zo ver het oog reikt. De hoogtepunten van de eerste Down The Rabbit Hole-dag zijn de optredens die het beste van beide werelden bieden: dansbaarheid én diepgang, zoals bij de innemende Britse rapper Loyle Carner en L’Impératrice, maar ook de Portugees-Angelese Pongo en het uitstekende Molchat Doma uit Belarus, dat op het Fuzzy Lop-podium ijzige, loeistrakke elektronische new wave speelt, als het vroege Depeche Mode met een Russisch zingende Morrissey, maar dan nog grimmiger. De hechte, maar toch ook dansbare Britse post-punkband Squid draagt na middernacht de fakkel over aan landgenoot Peter O’Grady alias Joy Orbison, die in de duistere festivalschuur Rex aan een ziedende beschieting met house- en U.K. garagebeats begint. De eerste Down The Rabbit Hole-nacht sinds 2019 is begonnen. De Rex zal trillen tot het buiten weer licht wordt.||https://www.volkskrant.nl/cultuur-media/down-the-rabbit-hole-dag-1-dansbaarheid-en-diepgang-ondanks-aanslag-van-corona-op-het-blokkenschema~b4247f66/
2022-07-02||Ghana zwicht voor de crisis en roept tegen zijn zin het IMF te hulp||Het Ghanese kabinet gaf donderdag toestemming tot de reddingsoperatie van het IMF. Dit in een reactie op de groeiende onvrede onder de bevolking en straatprotesten bij het parlement. Het geld werd snel minder waard, en zelfs een verhoging van de rente naar 19 procent kon de inflatie niet meer bijhouden. De schulden groeiden het land boven het hoofd, en er was geen uitzicht op snelle verbetering, zodat Moody’s de economische ratings van het land opnieuw terugschroefde. Ghana was dankzij de productie van goud, olie en cacao een van de best draaiende economieën van West-Afrika. De pandemie, gierende inflatie en devaluatie van de lokale munt stuurden het land steeds dichter naar de afgrond. Tot afgelopen week had de regering elke hulp van buitenaf geweigerd. Minister van Financiën Ken Ofori Atta noemde het voor Ghana een ‘zaak van nationale trots’ om de crisis zelf te lijf te gaan en het IMF buiten de deur te houden. Donderdag ging de regering echter toch door de knieën. President Nano Akufo-Addo belde met IMF-directeur Kristalina Georgieva, en na dat telefoongesprek gaf het kabinet zijn zegen aan de internationale hulp. Het IMF heeft inmiddels bevestigd dat het een verzoek van Ghana heeft ontvangen. De financiële wereld reageerde meteen verheugd op Ghana’s ‘U-bocht’. De scepsis tegen het IMF is met het kabinetsbesluit echter nog niet verdwenen. Critici vrezen dat het internationaal fonds herstructurering van de schulden gaat eisen en daarmee de Ghanese regering in een keurslijf zal dwingen. Dat zijn precies de redenen waarom de Ghanese regering het IMF tot nu toe buiten de deur heeft proberen te houden. Zij wijzen hierbij op de situatie in Sri Lanka. Dat Aziatische land maakt eveneens een diepe crisis door, en was eerder dit jaar zo goed als failliet voordat het na lang aarzelen de hulp van het IMF inriep. Sri Lanka is nu met handen en voeten gebonden aan het fonds. Dat eist nu dat het eiland, geleid door het IMF, eerst zijn schulden terugbrengt tot een ‘hanteerbaar niveau’. Pas daarna komt het in aanmerking voor levensreddende financiële hulp, waarmee het zijn ingestorte import weer op gang kan brengen.||https://www.volkskrant.nl/nieuws-achtergrond/ghana-zwicht-voor-de-crisis-en-roept-tegen-zijn-zin-het-imf-te-hulp~b8b3aedb/
2022-07-02||‘Het kan eigenlijk helemaal niet wat Van Rijthoven aan het doen is’||‘Het is bijzonder en mooi voor het Nederlandse tennis. De laatste Nederlandse man die de vierde ronde behaalde op Wimbledon, was Sjeng Schalken in 2004. Achttien jaar geleden. Nu heeft Van Rijthoven die al bereikt en kan Van der Zandschulp daar zelfs nog bijkomen. Twee Nederlanders in de vierde ronde is al sinds 2002 niet meer gebeurd.’ ‘De bookmakers, en die zitten er niet heel vaak naast, beschouwen Van de Zandschulp als favoriet. Gasquet is een erkend grasspecialist die al twee keer de halve finale op Wimbledon speelde. Maar hij is al 36, zijn laatste halve finale hier was zeven jaar geleden. Het lijkt alsof hij over zijn top heen is, terwijl Van de Zandschulp nog nooit zo goed is geweest als nu.’ ‘Zijn verhaal maakt hem superinteressant. De New York Times had vandaag een groot verhaal over hem, met als kop: ‘Tennis krijgt een nieuw sprookje, misschien wel het krankzinnigste tot nu toe’. En ook The Guardian schreef een stuk over hem. Als dat soort kranten grote verhalen over je maken, doe je ertoe.’ ‘Terwijl hij een paar weken geleden nog onbekend was voor het grote publiek. Van Rijthoven had nog nooit een wedstrijd op het hoogste niveau gewonnen, tot hij een paar weken geleden plots het toernooi van Rosmalen won. Daarna was het de vraag of hij een eendagsvlieg is. Maar nu bewijst hij dat hij het ook op een hoger niveau kan.’ ‘Hij heeft nu acht wedstrijden op het hoogste niveau op gras gespeeld, waarvan vijf keer tegen een tegenstander uit de top-30. Al die acht wedstrijden won hij. Zelfs van Daniil Medvedev, de nummer 1 van de wereld op dit moment, terwijl Van Rijthoven zelf de nummer 104 van de wereld is. Eigenlijk kan het helemaal niet wat hij aan het doen is.’ ‘Voor Van Rijthoven zelf is het een droom om tegen Djokovic te spelen. Hij kreeg de vraag ook de afgelopen dagen: vind je het ook niet zonde om tegen de beste tennisser ter wereld te moeten? Hij zegt: nee, ik heb heel mijn leven op toernooien gespeeld waar dit soort spelers niet eens op het programma stonden, waar bij wijze van spreken niet eens camera’s waren. En nu speelt hij tegen hem in het mooiste tennistheater van de wereld, want dat is het centre court op Wimbledon. Dat is een droom voor hem.’ ‘Ook als Nederlandse tennisjournalist is dat supermooi. Het komt niet zo vaak voor dat iemand uit ons land tegen Djokovic of Nadal speelt. En nu gebeurt het mogelijk twee keer in twee dagen, op het grootste grastoernooi ter wereld. Dat is geweldig voor het Nederlandse tennis. Je merkt ook dat het in Nederland meer gaat leven.’ ‘Ik zou het geen incident willen noemen. Van de Zandschulp bewijst zich het hele seizoen al. Vorig jaar stond hij in de kwartfinale op de US Open, dit jaar bereikte hij de derde ronde van het Australian Open en van Roland Garros. Na dit toernooi staan drie Nederlanders in de top-100 van de wereld, want ook Tallon Griekspoor is goed bezig. Dus een incident is het niet.’||https://www.volkskrant.nl/nieuws-achtergrond/het-kan-eigenlijk-helemaal-niet-wat-van-rijthoven-aan-het-doen-is~b40596c9/
2022-07-02||De hackers zijn niet gevangen, maar Universiteit Maastricht heeft wel een half miljoen aan crypto terug||Voor de buitenwereld is de hack van de Universiteit Maastricht alweer voorbij als een specialist van het cyberteam van de politie Limburg nog eens een geldspoor naloopt. Een week lang kon de universiteit helemaal niets. Criminelen hadden de computersystemen gegijzeld. Studenten konden niet bij hun mail, onderzoeksdata en wetenschappelijke literatuur, ze dreigden examens te missen en konden geen scripties inleveren. De universiteit zag geen andere uitweg dan de pijnlijke beslissing te nemen losgeld te betalen. De digitaal specialist van de politie opent op het bureau in Venlo een Amerikaans softwareprogramma dat bitcoinstromen inzichtelijk maakt en voert het adres in waar de universiteit enkele dagen eerder, op 30 december 2019, 200 duizend euro aan bitcoins heeft overgemaakt. Op het scherm verschijnt een netwerk van bitcoinadressen, lijntjes en bedragen. De politieagent ziet dat het betaalde bedrag, 30 bitcoins, na betaling in drieën is gesplitst en gestuurd naar nieuwe wallets – accounts waar bitcoin of andere cryptovaluta in staan. Een groot gedeelte is razendsnel verder gestuurd en na vele opsplitsingen uit zicht geraakt. Een klein bedrag, 4,54 bitcoin, kiest een andere route. Dat gaat naar een account bij een bitcoinplatform. Wat opvalt, is dat het bedrag erin gaat en een paar minuten later in z’n geheel weer eruit. Dat trekt de aandacht van het team in Limburg. De politie wil weten van wie het account is en stelt een vordering op. Die belandt zes weken daarna bij het platform, tevens broker. Het antwoord van de broker een dag later zet het dan kleine cybercrimeteam op een nieuw spoor – en zal uiteindelijk, via vele omwegen, in 2022 leiden tot de inbeslagname van een half miljoen euro, een bedrag dat hoger is dan het betaalde losgeld en terug zal gaan naar de Universiteit Maastricht. Ondanks dit ogenschijnlijk mooie resultaat was het politieonderzoek naar de hack bij de Universiteit Maastricht tijdrovend en ineffectief, blijkt uit gesprekken met betrokkenen van politie, Openbaar Ministerie en de Universiteit Maastricht. Politie en OM kwamen in tweeënhalf jaar nauwelijks dichter bij de werkelijke daders van de aanval. Metten Bergmeijer, teamleider van het cybercrimeteam van de politie Limburg: ‘Incidentgedreven onderzoek is weinig effectief, dat hebben we wel geleerd. De kans op succes is nihil.’ Georges van den Eshof, officier van justitie cybercrime in Limburg: ‘Het opsporen van dit soort verdachten is een van de minst effectieve interventies die je kunt doen.’ Het politieonderzoek naar de hack bij de Universiteit Maastricht schudde justitie wakker: het moet anders. We moeten méér doen om dit soort aanvallen te voorkomen. Niet door de hackers op te sporen, dat gaat niet lukken, wel door hun businessmodel te verstoren en ze te ontmoedigen. Het losgeld terug, maar de politie is niet tevreden. Wat is er precies gebeurd? Kerstavond, 2019. Teamleider Bergmeijer is thuis als hij een nieuwsbericht van de regionale omroep 1Limburg ziet over een ‘grote cyberaanval’ bij de Universiteit Maastricht. De politieman leest dat ‘bijna alle Windows-systemen zijn geraakt’ en dat de bibliotheek, wetenschappelijke data en het studentenportaal offline zijn. De 25 duizend studenten en medewerkers kunnen niet meer bij hun mail of wetenschappelijke data. Bergmeijer, hoofd van een pas opgericht cybercrimeteam, wil in contact komen met de universiteit en zoekt online het persbericht op. Daar vindt hij het nummer van een woordvoerder die hem in contact brengt met de verantwoordelijken voor digitale veiligheid. Zo krijgt Bergmeijer een eerste beeld. Een avond eerder, op 23 december, zijn de systemen in Maastricht vastgelopen. Midden in de nacht verscheen op computers een losgeldeis: de servers waren versleuteld en de universiteit diende 30 bitcoins te betalen. Een medewerker belde het noodnummer van beveiligingsbedrijf Fox-IT, dat in de loop van de dag arriveerde. Het Team High Tech Crime van de Nederlandse politie kwam het politieteam in Limburg helpen. Op Tweede Kerstdag doet de universiteit aangifte. Daarna beginnen Bergmeijer en twee specialisten vanuit het bureau in Venlo met de opsporing en het verzamelen van bewijs. Ze krijgen sporen van Fox-IT, horen getuigen, bekijken logfiles, IP-adressen en de malware zelf. Als eerste spreken ze ‘patïent zero’, de persoon die maanden terug de malware ongewild heeft binnengehaald. Op 15 oktober 2019 rond 14.00 uur belandde een phishingmail met onderwerp ‘Documents’ in de inbox van een medewerker. ‘Zoals besproken,’ stond er in het Engels, ‘zie bijgaand een kopie van uw documenten. Kunt u deze alstublieft tekenen en zo snel mogelijk naar mij terugsturen.’ Met daaronder een link naar een Excel-bestand in OneDrive. ‘Laat alstublieft weten als u vragen heeft, vriendelijke groet.’ Vijftig minuten later klikte de medewerker op de link. Toen hij het Excel-bestand opende, zette die onzichtbaar de eerste malware op zijn laptop. Een dag later kregen ook andere medewerkers een vergelijkbare phishingmail. Een enkeling meldde zich bij de Servicedesk, die de mails bekeek, het domein blokkeerde in de firewall en dacht dat het daarmee was verholpen. Maar toen hadden de hackers al zeker bij één computer beet. Ze werkten zich in de weken daarna ongestoord door het netwerk, onder meer omdat niet alle Windows-updates bleken uitgevoerd. Daardoor waren servers nog kwetsbaar voor een bekende exploit, EternalBlue, die in 2017 werd gebruikt voor een destructieve aanval door de Russische veiligheidsdienst op Oekraïne. Uiteindelijk kregen de hackers volledige rechten tot het universiteitsnetwerk. Op 23 december om 17.53 uur begon het uitrollen van de Clop-gijzelsoftware. Daarvoor verwijderde de aanvallers eerst nog de antivirussoftware die de malware tegenhield. In een paar uur tijd werden 267 Windows-servers versleuteld, inclusief diverse back-upsystemen. Daarna verscheen op computers een bericht: ‘Alle bestanden […] zijn versleuteld met een sterk algoritme. Als je de bestanden wilt herstellen, stuur een bericht naar een van de e-mailadressen.’ Wanneer het team van Bergmeijer begint, zijn er allerlei aanknopingspunten – die ook direct duidelijk maken hoe lastig de opsporing gaat zijn. De Clop-malware communiceert met een server van de hackers in Oekraïne. De verbinding loopt via een transitprovider in Londen. De politie kan die server in Londen niet tappen of hacken en moet een informatieverzoek doen. Daarna is het maandenlang wachten op antwoord. In de losgeldeis staan drie maildomeinen waarmee de universiteit met de hackers kan communiceren. Een daarvan is Tutanota, een in Duitsland gevestigde e-maildienst die versleutelde mail aanbiedt. De andere e-maildiensten zijn gevestigd in voormalige Sovjetlanden, waar Nederland niet altijd een rechtshulpverdrag mee heeft. Informatie opvragen duurt langer. Bergmeijer verzoekt de universiteit om Tutanota te kiezen en stuurt een spoedverzoek naar het bedrijf om meer te weten te komen over de gebruikers van het account. Dat levert weinig op: Tutanota houdt nauwelijks informatie bij, waardoor het niet mogelijk is terug in de tijd te gaan om te zien wanneer het account is aangemaakt, door wie en met wie er eerder is gecommuniceerd. Ook de data die Tutanota bewaart vanaf de vordering is beperkt: het bedrijf slaat alleen de metadata op, welke mailadressen communiceren met elkaar, wanneer en vanaf welk IP-adres. Na een week krijgt Bergmeijer telefoon van de directeur juridische zaken van de universiteit. Het college van bestuur heeft besloten in te gaan op de losgeldeis en de criminelen te gaan betalen. Een ‘duivels dilemma’ zegt Michiel Borgers, IT-directeur van Universiteit Maastricht achteraf. ‘Het college heeft een week nodig gehad om tot dit besluit te komen en had er buikpijn van.’ Wat meespeelt: vierduizend studenten staan voor hun examens en kunnen niet in het systeem. Er dreigt een grote leerachterstand. Borgers en de universiteit staan in nauw contact met het ministerie van Onderwijs, de Onderwijsinspectie en leden van het kabinet. Borgers: ‘Ze lieten telkens weten dat het niet de bedoeling was dat we losgeld gingen betalen. Maar ze zeiden er ook direct bij dat het de eigen verantwoordelijk van de universiteit is.’ De financieel directeur van de universiteit zal de betaling doen. Borgers: ‘Hij moest zelf een wallet aanmaken en bitcoins kopen.’ Onderhandelingsruimte over de losgeldeis is er niet. Het gevraagde bedrag – ongeveer 200 duizend euro – staat vast en is, tot verbazing van politie en universiteit, relatief laag in vergelijking met de omvangrijke omzet van de universiteit (470 miljoen euro). De directeur maakt een rekening aan. Vervolgens stuurt hij ter controle een klein bedrag naar de criminele groep. Hij wil weten of het gemelde account daadwerkelijk van de hackers is. Die laten hem weten welk bedrag is bijgeschreven. Dan volgt een extra controle om te zien of de criminelen wel de sleutel voor de bestanden hebben. De universiteit kiest drie versleutelde documenten en mailt die naar de hackers. Een paar minuten later krijgen ze die onversleuteld via de mail terug. Daarna, op 30 december, maakt de directeur 30 bitcoins over. Zo’n 200 duizend euro gaat in een oogwenk van de universiteit naar een onbekende criminele groepering. Deze betaling is een kans voor de politie. Het onderzoek van het team van Bergmeijer – dat in 2020 bestaat uit zes vaste medewerkers en diverse tijdelijke krachten – heeft dan allerlei gesprekken, logbestanden, IP-adressen en domeinen opgeleverd, maar het brengt de politie niet dichter bij de daders. Het losgeld, ziet de cryptospecialist die met het Amerikaanse programma Chainalysis bitcoinstromen in kaart brengt, splits zich na betaling in drieën en vervolgens weer verder in allerlei partjes, totdat het grootste gedeelte uit zicht raakt. Criminelen maken hierbij gebruik van zogeheten ‘mixers’, diensten die bitcoinbetalingen verhullen door ze constant rond te sturen en op te knippen. Het grootste deel van het losgeld gaat op in een enorm witwasnetwerk waar miljoenen dollars aan cryptovaluta rondgaan. Als een betaling in een wallet komt waar al veel geld in zit en waar vervolgens kleine deeltjes uit gaan, is voor de politie niet meer helder wat de relatie van die bedragen tot de zaak is. De politie kan in dit geval niets vorderen. Alleen het afgesplitste stukje van 4,54 bitcoin – huidige waarde ruim 90 duizend euro – biedt een kans. Het team stelt een vordering op, dat er zes weken over doet om bij de broker te komen vanwege internationale rechtshulp. Die broker stuurt een dag later een opvallende mail terug. De identiteit van de eigenaar van de wallet is bekend. De politie ontvangt zelfs een kopie van een Oekraïens paspoort én een pasfoto. En er is nog meer geluk. In de wallet blijken – nadat het bedrag vanuit de universiteit er in én weer uit is gegaan – nog andere cryptovaluta te zitten. Omdat de persoon wordt verdacht van het witwassen van crimineel geld, stuurt het Openbaar Ministerie direct een bevriezingsbevel naar de broker. Officier Van den Eshof: ‘We verdachten de eigenaar van de wallet van witwassen. We kunnen de bitcoins niet meer terughalen, maar wel het andere bedrag vorderen.’ Het bedrag dat bij het account hoort, 40 duizend euro aan cryptovaluta, wordt vastgezet. De kosten voor de universiteit zijn inmiddels flink hoger dan enkel het betaalde losgeld. Het inhuren van beveiligingsbedrijf Fox-IT kost geld, evenals het vervangen van systemen en het verbeteren van de digitale veiligheid. De gebruiker van de wallet krijgt een kennisgeving. Van den Eshof. ‘Die persoon mailde ons een dag later waarom hij niet meer bij zijn geld kon.’ Politie en OM willen het bedrag direct in beslag nemen. Immers: ‘Als een crimineel wordt verdacht van witwassen en we vinden de kist met geld niet, nemen we ook zijn Ferrari in beslag.’ Een Ferrari tilt de politie op een aanhangwagen, de cryptomunten blijken lastiger te vangen. Nadat het geld is bevroren, ontspint zich een juridische strijd over de inbeslagname. Het bitcoinplatform zet justitie op een dwaalspoor. Als het OM een eerste vordering stuurt, antwoordt het platform dat die naar een adres op de Seychellen moet. Komt het daar aan, zegt het platform weer dat het een locatie op de Kaaimaneilanden moet zijn. Van den Eshof: ‘Dit werd een reis om de wereld in tachtig vorderingen.’ De advocaat van de broker stuurt het OM telkens een andere kant op. Jarenlang. Totdat het OM erachter komt dat het platform helemaal geen vestigingsadres heeft. De officier: ‘Het werkt zo: als de vestigingsplaats niet bekend is, mogen wij het geld vorderen.’ Ondertussen is het politieonderzoek verdergegaan. In 2021 gaan de cryptospecialist, een coördinator van het cybercrimeteam en officier Van den Eshof naar Oekraïne – het bezoek is vanwege de pandemie een paar keer uitgesteld – om de eigenaar van de wallet te horen. Daar blijkt volgens de politie dat hij een simpele katvanger is, die niets van de Universiteit Maastricht weet. Hij is onvoorzichtig geweest door het geld naar zijn eigen wallet te sturen en het hele bedrag vervolgens door te zetten. Bergmeijer: ‘Een sukkel die zich heeft laten misbruiken.’ Politie en OM willen over het verhoor niets kwijt. Het onderzoek loopt nog. De computers van de verdachte worden in beslag genomen. Bergmeijer: ‘We vermoeden dat de daders in Rusland zitten. Daar kunnen we weinig beginnen.’ Zo heeft de politie na tweeënhalf jaar tijdrovend en intensief onderzoek nog nauwelijks een beeld van de hackers. De conclusie van teamleider Bergmeijer is dan ook: we moeten het anders doen. ‘Door dit onderzoek hebben we onze methode aangepast.’ Kijk, zegt hij, je kunt eindeloos veel investeren in het vinden van de hackers. Als dat al lukt, blijken ze misschien in Rusland te zitten. Een uitleveringsverzoek is kansloos, Rusland levert geen onderdanen uit. ‘We moeten slimmer zijn.’ Op een andere manier willen politie en OM het criminele hackers daarom moeilijker maken. Ze willen het businessmodel kapotmaken. Dat begint bij de fora waar criminele hackers samenkomen. Het gijzelen van een organisatie is het eindpunt van een crimineel model waarbij allerlei spelers actief zijn, van kleine tot grote criminelen. Aanbieders van phishingspanelen bijvoorbeeld om phishingmails uit te sturen, makers van de gijzelsoftware die als dienst wordt aangeboden, verkopers van gehackte domeinen. Bergmeijer: ‘In die fora infiltreren we.’ De politie Limburg doet aan ‘pseudokopen’ om te achterhalen wie de criminele producten aanbiedt. Bergmeijer: ‘Het kopen van zo’n product levert ons nieuwe data op.’ Zo kocht de politie een phishingpaneel, een kant-en-klaar pakket inclusief websites en domeinen waarmee het mogelijk is grootschalig phishingmails uit te sturen. Door de koop, de bitcoinbetalingen en de communicatie met de verkoper kreeg de politie waardevolle telecomdata. Die leidden naar een verdachte. Als een forum of server overduidelijk crimineel van aard is, wordt het offline gehaald. Officier Van den Eshof: ‘Dat is vele malen effectiever dan een dader opsporen. Met het offline halen kun je zo 100 duizend tot 200 duizend phishingmails voorkomen.’ De politie is aanwezig in Telegramkanalen en maakt zich soms kenbaar om criminelen af te schrikken. Op al die plekken vindt justitie aanwijzingen van nieuwe slachtoffers, die justitie waarschuwt. Bergmeijer: ‘Op het darkweb vonden we nieuwe slachtoffers van Clop-gijzelsoftware. We informeren hen: let op, ze zitten binnen bij je. Zorg dat je de zaak dichttimmert.’ Dat dit succesvolle afpersingen voorkomt, blijkt als de Universiteit Maastricht IP-adressen van de eigen hack via onderwijsplatform SURFcert deelt met andere universiteiten. Twee Nederlandse universiteiten blijken reeds geïnfecteerd te zijn door dezelfde groep. De hackers hebben toegang tot het netwerk, maar de Clop-malware nog niet uitgerold. Michiel Borgers van Universiteit Maastricht: ‘Dankzij het delen van deze IP-adressen hebben we grotere schade voorkomen.’ Acht maanden na de hack alarmeert Bergmeijer de universiteit: in een kopie van een aanvalsserver is opnieuw het domein van Universiteit Maastricht aangetroffen. Borgers: ‘De urgentie was ons meteen duidelijk. Maar we hebben het nagetrokken en het bleek niets bijzonders.’ Het is precies dit soort alertheid en samenwerking die politie en OM propageren. Officier Van den Eshof: ‘Wat we te vaak zien: na een infectie gaat het digitaal handige neefje van de eigenaar proberen de boel te resetten.’ Nuttige data gaan zo verloren. ‘Het is hetzelfde als na een inbraak: gooi je direct de opengebroken voordeur weg, dan zijn de sporen ook weg.’ Michiel Borgers: ‘De eerste reactie is vaak: alles uitzetten. Nee, haal de netwerkkabel eruit en laat de rest aan.’ Bergmeijer van de politie zou graag zien dat bedrijven méér aangifte doen. ‘Ze zijn huiverig. Uit angst voor reputatieschade houden ze een hack liever geheim. Terwijl: de enige kans die wij krijgen om onderzoek te doen is als we data hebben.’ Voor de Universiteit Maastricht pakte het slepende politieonderzoek uiteindelijk wonderlijk goed uit. Toen het OM in april 2021, na meer dan twee jaar eindelijk beslag kon leggen op de cryptomunten, bleek de waarde in de tussentijd enorm gestegen. De cryptovaluta waren in korte tijd van 40 duizend euro naar 500 duizend euro gegaan. Officier Van den Eshof: ‘Het zat mee.’ Nadat de cryptomunten op de rekening van het OM waren gezet, zijn ze direct verkocht. ‘Dat is beleid. We gaan als OM niet speculeren met in beslag genomen cryptovaluta.’ Als de universiteit het geld binnenkort krijgt teruggestort, heeft de onderwijsinstelling een passende bestemming. Michiel Borgers: ‘We zullen het in een fonds stoppen voor noodlijdende studenten. Die groep is de laatste jaren immers hard getroffen.’||https://www.volkskrant.nl/nieuws-achtergrond/de-hackers-zijn-niet-gevangen-maar-universiteit-maastricht-heeft-wel-een-half-miljoen-aan-crypto-terug~b201b662/
2022-07-02||Deze journalist was een e-bikehater, tot ze er een ging uitproberen||Er zijn drie streepjes. Het eerste streepje op mijn fietsbeeldscherm staat voor een extra duwtje in de rug tot 15 kilometer per uur, het tweede is goed voor 20 kilometer per uur en bij het derde streepje levert de elektromotor van mijn fiets genoeg energie om met minimale inspanning 25 kilometer per uur te rijden. ‘Heeft u ervaring met elektrisch fietsen?’, vraagt het meisje van verhuurbedrijf Swapfiets. Dat heb ik niet, want elektrische fietsen zijn voor watjes, zeg ik altijd tegen iedereen die het maar wil horen. Als ik stampend op mijn pedalen de fietsbrug naar mijn nieuwbouweiland op zwoeg, flitsen de e-bikers me altijd fluitend voorbij. Het liefst zou ik het meisje toebijten: ‘Elektrische fietsen zijn voor mensen die de boel graag flessen en zo iemand ben ik niet.’ Maar ja, zou het niet ontzettend leuk zijn om een reportage-element toe te voegen aan je artikel over de klimaat- en gezondheidseffecten van e-bikes?, had mijn opdrachtgever retorisch gevraagd. ‘Dan neem je zelf de proef op de som.’ En dus rijd ik een paar dagen later naar huis op een elektrische Swapfiets, een zwarte tank op twee wielen, waarvan de voorste een blauwe band heeft. Vier weken lang test ik mijn e-bike en kijk ik wat dit doet met mijn gedrag. Gaat mijn conditie achteruit? Maar allereerst wil ik weten hoe klimaatvriendelijk mijn tijdelijke e-bike is. Hoe minder strepen er op mijn dashboard staan, des te meer kilometers ik kan rijden voordat mijn accu leeg is. Wil ik moeiteloos 25 kilometer per uur gaan, dan houdt mijn accu dat krap 80 kilometer lang vol. Fietsbekrachtiging voor 20 kilometer per uur brengt me 110 kilometer ver en kies ik voor een slakkengang van 15 kilometer per uur, dan hoef ik de accu pas na 160 kilometer weer op te laden. Dit zijn uiteraard schattingen, want als je tegen de wind in fietst, bergachtig gebied trotseert, of als het erg koud is, liggen die cijfers wat anders. Vast staat in elk geval dat wie, zoals ik, klimaatvriendelijk wil rijden en een goede conditie heeft, kiest voor de laatste optie. Maar hoe klimaatvriendelijk ben ik dan precies? In het dwarsframe van mijn fiets hangt een accu die 504 Wh levert. Met de energie die een gemiddelde wasdroger gebruikt voor een droogbeurt, kan ik mijn accu drie keer volledig opladen. Helaas heb ik geen zonnepanelen op mijn huurhuis liggen, dus door de accu op te laden stoot ik altijd CO2 uit. Volgens onderzoeksbureau CE Delft bedraagt de gemiddelde CO2-emissie van grijze stroom ongeveer 0,55 gram per Wh. Om mijn accu helemaal op te laden, veroorzaak ik dus een emissie van ruim 277 gram koolstofdioxide. Als ik mijn Swapfiets op de zuinigste stand zet, stoot ik ongeveer 1,7 gram CO2 per kilometer uit, puur kijkend naar mijn elektriciteitsverbruik. Ga ik voor de snelste stand, dan is dat twee keer zoveel, maar nog lang niet zoveel als een benzineauto. Die stoot volgens Milieu Centraal per kilometer 204 gram CO2 uit, bijna zeventig keer zoveel. Een elektrische auto zorgt voor 85 gram CO2-uitstoot en de bus 103 gram. Bij al die getallen zijn talrijke mitsen en maren te zetten – rijden in een volle bus zorgt bijvoorbeeld voor minder uitstoot per persoon dan in een lege bus, en binnen de bebouwde kom verbruik je, door veelvuldig remmen en optrekken, meer benzine dan daarbuiten. Bovendien zorgt ook de productie en recycling van vervoermiddelen voor CO2-uitstoot. Volgens een Engelse studie uit dit voorjaar gaat het bij elektrische fietsen om een aandeel van 54 procent van de totale uitstoot. Hoe dan ook ben ik met een elektrische fiets echt wel klimaatbewust bezig, als ik daarvoor mijn benzineslurpende Skoda op de parkeerplaats laat staan althans. Volgens een Europees onderzoek is dit het geval bij een op de vier e-bikers. Helaas vervang ik er zelf meestal mijn piepende, uitstootloze Gazelle mee. Ai. Daar komt nog bij dat ik helemaal niet hou van een slakkengang. Vanaf het moment dat ik op mijn e-bike door het centrum slinger en met de snelheidsknopjes ga spelen, snap ik dat één streepje geen optie is en twee evenmin. 25 kilometer per uur voelt als het minimum, de rest is zoutloos. Ik woon in de wijk IJburg, een zandbult met nieuwbouwwoningen op ongeveer een halfuur fietsen van het Amsterdamse centrum. Om het eiland te verlaten, fiets ik altijd over de vrij steile Nesciobrug. In het uur nadat ik mijn e-bike heb opgehaald, mopper ik binnensmonds over het enorme gewicht van de fiets en bovenal over de snelheidsbegrenzing. Die maakt het zwaar om sneller te fietsen dan 27 kilometer per uur, terwijl dat wel is wat ik, eenmaal racend langs de kade, graag zou willen. Pas op de Nesciobrug verstomt mijn gemopper. Ik zet mijn versnelling wat tandjes lager om energie te besparen en daar ga ik, de boel schaamteloos flessend, met een snelheid van 22 kilometer per uur het kanaal over. Ik ben helemaal om. Nou ja, nog niet helemáál. Want wat doet dit eigenlijk met mijn conditie? Als ik met mijn e-bike dezelfde afstanden afleg en dezelfde bruggen beklim als normaal, maar dan met aanzienlijk minder inspanning, holt mijn conditie natuurlijk met sprongen achteruit. Op het eerste gezicht is dat inderdaad zo. Volgens Evert Verhagen, hoogleraar sport, bewegen en gezondheid aan Amsterdam UMC, hoeven e-bikers gemiddeld zo’n 20 procent minder energie te gebruiken dan gewone fietsers. De hoogleraar waarschuwt wel meteen dit percentage met een korrel zout te nemen: metingen op dit vlak vinden vaak plaats op rolbanken in laboratoria onder gecontroleerde omstandigheden. In het werkelijke leven variëren die omstandigheden – het soort fiets, het gedrag van de fietser, de omgeving – nogal. Op de woensdag dat ik twee keer op en neer moet racen naar het ziekenhuis, omdat ik per ongeluk thuis iets had laten liggen, ervaar ik niettemin ook zelf dat 26 kilometer haastig fietsen met drie streepjes niet, zoals normaal, vermoeiend is, maar een makkie. Zeker als ik me inhoud en niet tegen de snelheidsbegrenzer in trap. Het aantal mensen dat kiest voor dit gemak, neemt razendsnel toe. Sinds 2015 verdubbelde het aantal e-bikers bijna tot 2,9 miljoen en volgens vervoersorganisatie Bovag-Rai verkopen Nederlandse fietsenwinkels inmiddels bijna twee keer zoveel e-bikes als gewone fietsen. In de fietsenrekken voor mijn supermarkt zijn acht van de dertien fietsen elektrisch, zelfs voor de basisschool van mijn dochter zie ik elektrische fietsen staan in kinderformaat. Worden we met z’n allen zo niet moddervet? Dat lijkt gelukkig nogal mee te vallen. Allerlei onderzoeken laten juist zien dat de toegenomen populariteit van e-bikes ons in het algemeen juist méér aan het bewegen heeft gezet. Volgens een grootschalig Europees onderzoek uit 2019, waarbij meer dan tienduizend mensen vragenlijsten invulden over hun rijgedrag, fietsen e-bikegebruikers wekelijks ongeveer evenveel minuten als ‘gewone’ fietsers, maar fietsen ze in dezelfde tijd gemiddeld ook bijna twee keer zo ver. E-bikers die voorheen met de auto of het openbaar vervoer reisden, bewegen niet alleen meer om hun gebruikelijke bestemmingen te bereiken, maar lijken ook gemotiveerd om nog wat extra kilometers af te leggen voor de lol. ‘Er zijn heel veel mensen die voorheen niet veel fietsten, maar die nu grotere afstanden afleggen’, zegt ook Verhagen. ‘De maatschappelijke gezondheidswinst zit hem dus niet in mensen die toch al actief waren, maar in mensen die normaal niet zoveel bewegen. E-bikes maken voor hen de drempel om te bewegen veel lager.’ Zeker ouderen blijven dankzij de elektrische fiets langer in staat om voor een boodschap of hun plezier een ritje te maken, maar gaat die gezondheidswinst ook op voor kinderen? Met name onder tieners zijn e-bikes volgens de Fietsersbond steeds populairder. Mijn eigen puberzonen vinden fietsen saai en stom, maar mijn e-bike is verdraaid interessant: hoe minder moeite ze hoeven te doen om op school te komen, hoe beter. De hoogleraar is net zo sceptisch als ik. ‘Alles wat kinderen minder actief maakt, is wat mij betreft foute boel.’ Pauline van den Berg, universitair docent aan de Technische Universiteit Eindhoven, denkt dat de e-bike wel een uitkomst is voor kinderen die ver van school wonen en vroeger zouden hebben gespaard voor een scooter – ook niet bepaald goed voor de conditie. Beide wetenschappers wijzen daarnaast op nog een ander aspect van onze gezondheid, namelijk ons geestelijk welbevinden. Ook daarop kan de e-bike een positieve invloed hebben. ‘Met de e-bike gaan mensen makkelijker de stad uit, de natuur in’, zegt Verhagen. ‘De mentale gezondheidswinst die dat bezorgt, compenseert zeker het eventuele verlies aan fysieke belasting.’ Van den Berg voegt toe: ‘In de auto ben je veel geïsoleerder, wandelend of op de fiets maak je makkelijker een praatje. Dat draagt bij aan de sociale contacten in de buurt.’ In de derde week van mijn elektrische fietsavontuur ben ik zo hard naar het appartement van mijn vriend gefietst, dat mijn jurk van het zweet tegen mijn rug kleeft. Ik krijg te horen dat ik stink. Geen wonder, want ik vind het nog altijd moeilijk om niet tegen de snelheidsbegrenzing in te trappen, met alle inspanning van dien. ‘En, vind je het wat?’, vragen vrienden regelmatig over mijn Swapfiets. ‘Mwuh’, antwoord ik dan, ‘ik ben blij als hij niet meer in mijn gang staat. Tot 25 kilometer per uur is het lekker, maar ik vind die snelheidsbegrenzing veel te irritant.’ Tot de Volkskrant-fotograaf naar IJburg komt om een foto te maken van mij op mijn fiets en me dezelfde vraag stelt. ‘Och, die snelheidsbegrenzing’, reageert hij met een knipoog op mijn antwoord, ‘er zijn wel trucjes om daar vanaf te komen.’ Nou, vooruit dan maar. Wie weet. Ooit.||https://www.volkskrant.nl/beter-leven/deze-journalist-was-een-e-bikehater-tot-ze-er-een-ging-uitproberen~bae9294f/
2022-07-02||Dit zijn de slimste jonge wiskundigen van Nederland||Al vroeg merkten de ouders van Lars Pos dat ze hem niet lang zoet konden houden met een puzzel: ze kregen geen klus geklaard of hun zoontje gaf de breinbrekers alweer terug, met alle stukjes op de juiste plaats. ‘Op de basisschool heeft hij zichzelf wiskunde geleerd, met YouTube-filmpjes’, vertelt Lars’ vader, die toevoegt dat de wiskundeleraar in de brugklas bekende Lars niets te kunnen leren. Inmiddels is Lars 18. Hij zit achter een groot bureau met door elkaar geschoven kladblaadjes. Vandaag is de elfde dag op rij dat hij een wiskunde-oefentoets maakt, waarvoor hij zich vierenhalf uur op zijn zolderkamer isoleert. ‘Als je denkt dat je iets niet kunt, denk dan opnieuw’, staat op een tegeltje boven zijn bureau. Hij is zich aan het voorbereiden op de International Mathematical Olympiad (IMO). Lars is een van de zes Nederlandse scholieren die na een lang selectieproces het land zullen vertegenwoordigen in Oslo, op 11 en 12 juli. De IMO is de meest prestigieuze internationale wiskundewedstrijd voor middelbare scholieren, en wordt sinds 1959 elk jaar in een ander land gehouden. Gedurende twee dagen krijgen deelnemers zes wiskundige puzzels voorgeschoteld, die ze in hun eentje moeten oplossen. Deze puzzels vragen niet om een getal, als uitkomst van een ingewikkelde som, maar om een bewijs: een onmiskenbare argumentatie dat een bepaalde stelling juist (of onjuist) is. Een voorbeeld van een bewezen wiskundige stelling is dat maar vier kleuren nodig zijn om de landen op een landkaart in te vullen zodat geen aangrenzende landen dezelfde kleur hebben. Deze stelling zou overigens geen vraag op de Olympiade zijn: het kostte wiskundigen meer dan honderd jaar om een bewijs te vinden. Veel deelnemers worden later in het leven baanbrekende onderzoekers: meer dan een kwart van de ontvangers van de Fields Medal, ook wel de ‘Nobelprijs voor de wiskunde’, waren ‘mathletes’ op de IMO. Zo ook de broers Erik en Herman Verlinde: de nu toonaangevende natuurkundigen zaten in 1980 in het Nederlands zestal. Hoewel deelnemers als individu medailles krijgen, is het land met de hoogste totaalscore in de wandelgangen de ‘winnaar’ van de Olympiade. Meestal is dat China, de Verenigde Staten of Rusland. Nederland staat 35ste op de ranglijst, maar zit de afgelopen jaren behoorlijk in de lift. Dat komt mede door vernieuwingen die organisatoren Quintijn Puite en Birgit van Dalen vanaf 2006 hebben doorgevoerd. Toen schoten de Nederlandse scores omhoog: in 2014 werden ‘we’ zelfs dertiende van 79 landen, met driemaal goud, twee keer zilver en een bronzen medaille. Die plakken worden uitgereikt vanaf een bepaald aantal punten, meerdere deelnemers kunnen ze winnen. Het geheim achter het toenemende succes: een uitgebreid selectieproces, dat anderhalf jaar voor een Olympiade begint. Lars doet al vier jaar mee aan de Nederlandse Wiskunde Olympiade en moest ook dit jaar zeven toetsmomenten doorstaan om de selectie te halen. Wiskundetalent komt soms al op de basisschool in beeld, via een nationale reken- en wiskundewedstrijd. Opvallend: de Nederlandse selecties tellen weinig meiden, de afgelopen tien jaar maar drie. En dat terwijl de verhouding jongens-meiden tijdens de eerste selectierondes wél ongeveer fifty-fifty is. Mogelijk komt dit door een gebrek aan zelfvertrouwen bij meiden zodra ze sommen gaan maken, zegt Martina Meelissen, onderwijskundige aan de Universiteit Twente. Uit internationaal onderzoek blijkt dat meiden minder in zichzelf geloven dan jongens, zelfs als ze even goed scoren. ‘Tijdens het maken van een Olympiade-vraag zit iedereen eigenlijk voortdurend vast’, zegt Johan Konter, een van de begeleiders van het Nederlandse team. ‘Ik denk dat meiden dat sneller als signaal zien dat ze het niet kunnen. Zeker als ze hun hele leven aan de hand zijn genomen door hun docenten, waarmee ze impliciet wordt verteld dat wiskunde te moeilijk voor ze is.’ De European Girls’ Mathematical Olympiad (EGMO) biedt sinds 2012 een oplossing: het is een internationale wiskundewedstrijd waaraan alleen meiden kunnen meedoen. Sommigen vinden dat stigmatiserend, maar Birgit van Dalen, oud-bestuurslid van de EGMO, zegt dat het meiden een doel geeft om naar te streven, waardoor ze minder snel uit het selectieproces stappen. Landen die deelnemen aan die meidencompetitie hebben sinds 2012 óók meer meiden in de selecties voor de Olympiade, signaleert Van Dalen. De vragen van de IMO zijn notoir ingewikkeld en onvergelijkbaar met sommen waarmee leerlingen op school te maken krijgen. Die schoolopdrachten zijn bedoeld om te oefenen met een aangereikte methode: afgeleiden zijn voor raaklijnen, integralen voor oppervlakten en met de abc-formule zijn de oplossingen van kwadratische vergelijkingen te vinden. ‘Vragen op de Olympiade zijn puzzels, waarbij het juist de truc is om de achterliggende oplossingsmethode te vinden’, zegt Konter, zelf deelnemer in 2004 en 2005. Om de methode bij zo’n vraag te vinden, probeert Lars eerst een gevoel te krijgen voor het probleem. Hij speelt wat met de vergelijkingen, tekent een plaatje of probeert wat getallen uit, om patronen te ontdekken die hints kunnen geven over ‘hoe het probleem zich gedraagt’, zoals Lars het zegt. Lars en zijn teamgenoten krijgen dit soort strategieën aangereikt tijdens intensieve trainingsdagen. Na een beknopt college over een specifiek onderwerp duiken de deelnemers opgaven in, om de oplossingen daarna te bespreken met de trainers. Iedereen krijgt feedback toegespitst op de eigen talenten en ontwikkelpunten. Zo maakte Lars van zijn kladpapier een warboel, dus was het advies daar meer orde in aan te brengen. Voor sommige deelnemers is de ‘wiskundestrijd’ een hoogtepunt. Het is een wat speelse wedstrijd, waarbij het team in tweeën wordt gedeeld en beide ploegen een ochtend krijgen om acht oude IMO-opgaven te maken. Daarna komen de drietallen weer samen om elkaar uit te dagen hun oplossingen te presenteren. Teams winnen punten voor een correcte oplossing of als ze een onjuistheid in de uitwerkingen van het andere team kunnen aanwijzen. Tien vragen zijn expres te veel om op te lossen in een ochtend, waardoor teams onvermijdelijk uitgedaagd worden een uitwerking te presenteren waar ze niet aan toe waren gekomen. ‘Dan staan ze vol zelfvertrouwen te bluffen voor het bord’, zegt Puite. De coaches besteden tijdens de trainingen ook aandacht aan de psychologische kanten van de wedstrijd. Zo raadde Puite een vorig team aan om ideeën geregeld even ‘in de koelkast’ te zetten om er eventueel later op terug te komen. Het werkte: na afloop zag hij dat een van zijn teamleden een koelkast op zijn kladblaadje had getekend, vol schetsen en vergelijkingen. Van spanning heeft Lars niet veel last. ‘Ik heb er vooral zin in’, zegt hij. Wiskunde is simpelweg zijn hobby. In zijn vrije tijd maakt hij TikTok-filmpjes over wiskunde. Zijn populairste filmpje: over zijn eindexamen wiskunde-B, met meer dan een miljoen views. Zijn ploeggenoten kunnen er ook wat van. Net als Lars heeft Jelle Bloemendaal (18, bronzen medaillewinnaar bij de vorige editie) al vakken gedaan aan de universiteit. Lars en Jelle willen later hoogleraar worden. Een andere teamgenoot, de 15-jarige vijfdeklasser Mads Kok, deed in de vierde klas al zijn eindexamen wiskunde-B. Hij haalde toen een 9,8. Zo’n cijfer had Lars ook, maar hij ging direct voor een herkansing: ‘Ik wil een 10.’||https://www.volkskrant.nl/wetenschap/dit-zijn-de-slimste-jonge-wiskundigen-van-nederland~b18a6bbd/
2022-07-02||Meetrappen, dat is het geheim van de vroege Nederlandse e-bike, dankzij pionier Peter Ariese||In het schuurtje van e-bike-pionier Peter Ariese werd na zijn plotselinge dood in 2020 een aandoenlijke, gedateerde elektrische fiets aangetroffen. Een doorleefd exemplaar, in het blauw uitgevoerd met losse accu en lader ernaast, klein van stuk, met een ijzeren mandje voorop – vooral anders dan alles waar Ariese de afgelopen 25 jaar aan had gewerkt. Zijn vriendin Cecile Cuppens had het Ariese weleens gevraagd: Nou ben je de hele dag met de nieuwste elektrische fietsen bezig, waarom heb je zelf geen ultramoderne, glimmende speedpedelec maar wel dat maffe Japanse fietsje? Het interesseerde hem niet, daar kwam het op neer, zegt Cuppens, ‘hij was niet zo van de spulletjes.’ Robert Steenmeijer, veertig jaar bevriend met Ariese: ‘Toen hij 50 werd, deden we het spelletje ‘Petje op, petje af’. Eerste vraag: Wat doet Peter met oude kleren? Petje op: hij gooit ze weg. Petje af: hij draagt ze. Iedereen had het goed. Peter was zuinig als het om fysieke dingen ging, zoals kleren, auto’s, huizen of fietsen. Maar in zijn relatie met mensen was hij gul, lief en loyaal. Iedereen was dol op Peter.’ Han Goes, bevriend fietsenspecialist: ‘Hij trakteerde zichzelf liever op een uitje met familie of vrienden, zoals een whiskyproeverij in Schotland, een motorrit door Spanje of een pelgrimstocht op Athos. Hij was ook geen echte fietser, hij vond het interessant om te onderzoeken hoe het beter kon. Hij zag de e-bike als een fenomeen, iets waarmee hij aan de slag kon als uitvinder, knutselaar en bedenker. Maar niet als iets voor hemzelf.’ Op zijn rouwkaart viel een opsomming te lezen van welke rollen hij had vervuld. ‘Fietsenmaker’ kwam pas op de vijftiende plek, ver na ‘geliefde’, ‘broer’, ‘charmeur’, ‘verbinder’ en ‘meesterknutselaar’. Achter zijn Bussumse huis stonden overigens nog twee fietsen, ook al niet extreem nieuwerwets, en niet elektrisch bovendien. Van het blauwe fietsje wilde hij nooit afstand doen, en het was elke vakantie een vaste waarde. Begin jaren negentig had hij het vehikel meegenomen uit het moederland van de e-bikes, Japan. Het was het type Enacle, al in 1989 door de Japanse elektronicafirma Sanyo op de markt gebracht als een ongekende noviteit, met een batterij die eruitzag als een melkpak, net achter de trapas. In Japan had Ariese als productontwikkelaar van fietsenfabrikant Sparta gezien hoe de toekomst in zijn branche zich ging ontwikkelen: elektrische fietsen waren booming. ‘We moeten echt voor elektrisch gaan, drukte hij de Sparta-directie met volle overtuiging op het hart’, weet toenmalig Sparta-collega Nico van den Broek nog. ‘Peter wilde vernieuwen en had de potentie van de elektrische fiets in Japan gezien. Hetzelfde doen was niet goed, dan ben je een volger, zei hij. Met die instelling was hij ook binnengekomen als chef Productontwikkeling. Hij wilde innoveren. Hij was ook niet de doorsnee baas in een pak met stropdas die eens zei hoe het moest. Hij kwam in zijn gewone kloffie, en had oog voor de mensen.’ Zonder enige achtergrond in de fietsbranche had hij die baan gekregen bij Sparta. Daarvoor, aan de Technische Universiteit in Delft, had hij gewerkt bij een onderzoeksgroep die zich bezighield met armprotheses voor kinderen. Zoals voor de 6-jarige dochter van Anke Swier, Susan, die haar linkeronderarm miste. Ariese maakte voor haar een speciale prothese, een zogeheten ‘open elleboog-reconstructie’, een langdurig proces van meten en passen. ‘En toen is de liefde tussen ons opgebloeid’, zegt ex-vriendin Swier, die langer dan 25 jaar een relatie had met Ariese. ‘Hij was zo getalenteerd, en niet alleen op het gebied van elektrische fietsen. Hij was ook een pionier op het gebied van armprotheses. Een visionair, en wat hij aan bijzonders bedacht, voerde hij ook uit. Dat hadden ze bij Sparta goed in de gaten.’ Wat Peter Ariese bij zijn komst bij de fietsenfabrikant vooral wilde, was een vervanger bedenken voor de Spartamet – een fiets met benzinehulpmotor, ‘een fiets met iets’. Een bescheiden verkoopsucces in Nederland, beloond met een innovatieprijs, maar Ariese zag het als ‘een verschrikkelijk ding’, vertelt Han Goes. ‘Hij noemde de Spartamet onbetrouwbaar, hekelde de stank en vervuiling van de motor. En dan dat aanzwengelen met een touwtje! Hij zei: de Spartamet is geen fiets, maar een prothese voor gehandicapten en hoogbejaarden. Je wilde er niet op worden gezien. Daarom deed hij marktonderzoek, en hoorde wat de doelgroep zelf wilde: kan het niet elektrisch? Nou, daar ging hij voor zorgen.’ *** Amper ironisch kon Peter Ariese vertellen dat hij op een haar na ploeggenoot was geworden van Michael Jordan, de grootste basketbalster aller tijden. Want hij mocht dan niet langer zijn dan 1,85 meter, scouts van het universiteitsteam van North Carolina zagen in hem een goeie spelverdeler met een scherpe blik en een zuiver schot. En net als Jordan, zou hij dan onder coach Dean Smith aan de slag gaan. In de zomer van 1977 moest hij eerst flink revalideren van een knieoperatie, en dan kon hij alsnog beslissen of hij toe was aan zo’n grote stap. Met het gezin uit Ouderkerk aan de Amstel – twee jongens, zus en vader en moeder – verbleven ze in Noorwegen. De vader van Peter was Dick Ariese, sportverslaggever van NRC Handelsblad, tevens auteur van De bal is rond – speelse dribbel door het rijk van Koning Voetbal. Voor zijn krant ging hij naar grote sportwedstrijden, zoals Olympische Spelen en wereldkampioenschappen voetbal. ‘Mijn vader had veel stress’, vertelt Peters broer Freek Ariese. ‘Hard werken, jarenlang veel gerookt. Veel eisen van zichzelf. Hij had de vakantie echt nodig om bij te tanken.’ Voor Peter was vader zijn idool, allebei dol op sport. Zijn andere held was zijn opa, ingenieur van Philips, die hem de liefde voor techniek bijbracht. Met zijn vader ging hij mee naar voetbalwedstrijden, en dan in de kleedkamer nog napraten met de spelers. Of de sporters kwamen bij hen thuis, zoals judoka’s Wim Ruska en Anton Geesink. Op een atletiekbaan in Noorwegen, waar hij samen met zijn zoon een trainingsrondje rende, ging Dick Ariese even zitten en stond niet meer op, pas 44 jaar oud. De verslaggever overleed voor de ogen van Peter. Freek: ‘Zijn wereld stortte in. Hij was er stuk van, maar heeft zich er nooit over uitgelaten wat dat met hem heeft gedaan. Wel stond vast dat hij niet meer naar Amerika wilde. Hij moest op moeder letten, en dat bleef hij doen.’ *** De Sparta Pharos, de eerste elektrische fiets, werd in 1998 officieel gepresenteerd, maar Ariese en zijn team werkten er al volop aan sinds begin jaren negentig. De tweewieler was vernoemd naar de vuurtoren van Alexandrië. Ariese had voor het ontwerp van de fiets een jonge designer van de Technische Universiteit Delft geplukt, Robbert Broekhof. De goede contacten met Japan had hij ook verzilverd, want Sparta mocht het Power Assist System (PAS), het aandrijfsysteem van Yamaha, inpassen. ‘Let op het woordje assist’, legt fietshistoricus Aad Streng uit. ‘Dit was de eerste fiets waarbij de elektriciteit je als het ware assisteerde, je een extra zetje gaf, een duwtje in de rug. Bij andere elektrische fietsen was de elektromotor niets anders dan de vervanging van de benzinemotor. Bij de Sparta Pharos moest je zelf meetrappen.’ Het bedenksel van Ariese was zeker niet de eerste en enige elektrische fiets in Nederland. In 1930 ontwikkelde Philips al een elektromotor voor fietsen, en vijf fietsfabrikanten gingen ermee aan de slag. ‘Maar het werd een mislukking’, zegt Streng. ‘Je kon er echt wel 10 tot 20 kilometer mee rijden, maar het opladen van de batterij duurde minimaal 10 uur. Dit ontwerp was ook niet gebaseerd op meetrappen, dus wanneer de accu leeg was, stond je met deze zware fietsen echt stil.’ Er waren daarna nog vele dappere pogingen, zoals van de Friese fietsfabrikant Rivel met zijn Rivolt (1988) en in de jaren negentig de firma’s Antec en Van Dreumel. Maar geen van die e-bikes wist de fietsmarkt definitief te bestormen. ‘De Sparta Pharos was gelijk een blijvertje’, zegt Streng. ‘Dat je zelf moet meetrappen, geholpen door het Japanse PAS-systeem, was de sleutel tot het succes. Dat had Peter goed in de gaten. Het droeg bij tot de snelle acceptatie van de elektrische fiets, en het afbreken van het imago, ‘alleen voor oudere mensen’, dat de Spartamet had. Hierna wilden alle fietsfabrikanten een elektrische fiets. Maar de Pharos is het absolute begin. Alles wat hierna kwam, en waar we nu in al zijn massaliteit naar kijken, werd toen ingezet. Sparta Pharos was de revolutie voor de e-bikes.’ Dat succes maakte de geestelijk vader niet meer mee bij Sparta. Ariese werd in 1997 weggekaapt door Giant, een Taiwanese fabrikant met elektrische fietsplannen. De Giant Lafree Twist (2000) was het resultaat. In 2009 trad hij in dienst als productieleider bij IDbike, een toonaangevend bedrijf in Noord-Brabant op het gebied van technologie voor e-bikes. En in al die jaren groeide het aantal verkochte elektrische fietsen gestaag. In 2007 was het 6 procent van de totale verkoop, en de aanwas leek niet te stoppen. In het sterfjaar van Ariese, 2020, werd de magische grens van 50 procent bereikt, zo’n half miljoen stekkerfietsen. Dat Peter Ariese binnen de branche werd gezien als ‘een pionier’, ‘de grondlegger van het e-bikesegment’, dat zei hem niks. Hij bleef ook altijd in loondienst, en zag er het nut niet van in om zijn status te verzilveren. Freek Ariese: ‘Hij heeft wel een soort adviesbureautje gehad. Het mag geen naam hebben. Al dat gedoe, al dat papierwerk. Die belastingen. Hij had geen zin in geneuzel.’ Had je er niet meer uit moeten halen?, vroeg zijn vriendin Cecile Cuppens hem weleens. Moet je niet mee met de hype? Flink geld verdienen? ‘Hij wilde vooral werken in een kleine groep met leuke mensen’, zegt ze. ‘Dan was hij in zijn element. Bij die grote bedrijven, zoals Sparta en Giant, paste hij uiteindelijk niet.’ Bij het opruimen van het huis stuitte Cuppens op dozen met schrijfsels, schetsen, onaffe probeersels en knipsels. Het mooiste moment noemde Ariese het moment dat een idee nog vers was, er nog geen bedenkingen waren. Dat ja-maar er nog niet was, of: dat kan niet zo. Dat je er nog op los kon fantaseren. Hij bedacht dimmers voor lampen, voordat er dimmers voor lampen bestonden. Een klok bestaande uit twee kogeltjes. Zijn eigen elektrische gitaar. Een kliefmachine voor het hout. Cuppens: ‘Hij bleef toch altijd een uitvinder, een ontdekker, en zeker geen knutselaar. Daar werkte hij te precies voor, en met zijn hele ziel en zaligheid’ *** ‘De man is dood.’ Robert Steenmeijer had zijn vriend Peter aan de lijn in december 1993, en het was een geschrokken uitgesproken mededeling. ‘De man?’, probeerde Steenmeijer nog. ‘Wie bedoel je?’ De Amerikaanse componist en muzikant Frank Zappa was dus overleden op 53-jarige leeftijd, en Ariese was als Zappafiel volkomen van slag. Zijn huis stond vol Zappa-muziek en boeken, en hij was dol op Zappa’s eigengereide humor, intelligentie, maatschappelijk commentaar en notoire hekel aan bullshit. Op zeker moet hij de zwart-witbeelden kennen van zijn held die een fiets als instrument bespeelde in de Amerikaanse Steve Allen Show (1963). ‘Hoelang speel je al fiets, Frank?’ Antwoord Zappa: ‘Al twee weken.’ ‘Ook in dat tegendraadse vond hij zeker inspiratie bij Zappa’, vertelt Steenmeijer. ‘En aan zijn hekel aan uniformen. Als een geüniformeerde op zijn strepen ging staan, werd Peter op slag recalcitrant.’ ‘A mind is like a parachute. It doesn’t work if it is not open’, meende Frank Zappa, en zo stond het ook op de rouwkaart van Ariese. Tijdens de herdenkingsdienst klonk Bolero, een Zappiaanse avant-gardistische interpretatie van de compositie van Maurice Ravel. Achteraf gezien was Ariese al een tijdje niet in goeden doen, concludeerden familie en vrienden na zijn dood. Alsof hij in de geest van Zappa zijn parachute niet meer openkreeg. Hij leek futloos, en zijn ongekende sociale actieradius in tal van vriendengroepen haperde. Er was stress vanwege zijn demente moeder die hij vanwege corona niet mocht zien, en hij maakte zich druk over zijn werk bij IDbike, en twijfelde of daar wel zijn toekomst lag. Uiteindelijk overleed hij op 25 mei 2020 op 61-jarige leeftijd aan acuut hartfalen, net als zijn vader eerder, en vond zijn vriendin Cecile Cuppens hem in de keuken van zijn huis in Bussum. Steenmeijer: ‘Het lag vast dat Peter op mijn begrafenis zou komen, en iets zou moeten zeggen. Ik was degene die al een keer zijn nek had gebroken, en die als berggids de meeste kans had op ongelukken. Dus dit was niet de afspraak, dat ik nu op zijn begrafenis moest spreken.’ Freek Ariese opent zijn schuurtje, en daar achter zijn huis in Diemen, staat het blauwe Japanse fietsje van Peter. ‘Het is een charmant aandenken aan mijn broers loopbaan in de elektrische fietsen’, zegt hij. ‘En als ik de fiets zie, denk ik altijd even aan Peter. Ik vind het plezierig dat-ie hier zo staat.’ Freek heeft ’m meegenomen na zijn broers dood in 2020, en er een paar keer op gefietst, net als logerend bezoek. Ook de twee andere fietsen van zijn broer bewaart hij. Echt elektrisch wil deze elektrische fiets van Peter maar niet worden, hij krijgt die accu (nog) niet aan de praat. ‘Maar wegdoen ga ik Peters fiets nooit, dat is ondenkbaar’, zegt hij. ‘Deze moet in de familie blijven.’||https://www.volkskrant.nl/mensen/meetrappen-dat-is-het-geheim-van-de-vroege-nederlandse-e-bike-dankzij-pionier-peter-ariese~be5f1888/
2022-07-02||‘Van de enorm succesvolle, slimme en charismatische man was niets meer over, het was afschuwelijk’||Liesbeth: ‘De vonk sloeg over tijdens een conferentie van Shell in Engeland. Pascal had voor mij een elftal aan vriendinnetjes gehad, maar na zijn aanvankelijke bindingsangst gaf hij zich gewonnen en eind 2007 zijn we getrouwd. Het was een sprookjeshuwelijk. Pascal was heel emotioneel, hij was een oester die ik had geopend en hij was ongeremd gelukkig. We gingen naar Nieuw-Zeeland op huwelijksreis, waar we met een camper rondreisden. In een prachtige lodge zei Pascal: ‘Als we 25 jaar getrouwd zijn, gaan we hier met ons gezin naartoe.’ We wilden graag kinderen, en toen dat na een jaar nog niet was gelukt, lieten we uitzoeken hoe dat kwam. Via een regulier bloedonderzoek kwamen we erachter dat Pascal leukemie had. Na de aanvankelijke schok bleek dat het een chronische vorm van leukemie was waar je heel oud mee kunt worden. We stonden op het punt om naar Londen te verhuizen. De artsen adviseerden hem iedere drie maanden een bloedonderzoek te laten doen en vooral door te leven alsof er niks aan de hand was. Een jaar later, ik was inmiddels zes maanden zwanger, bleek dat Pascals bloedwaarden niet goed waren. Toen ik hoogzwanger was, lag hij in het ziekenhuis voor chemotherapie. Pascal raakte in die periode erg in zichzelf gekeerd. Als ik de verbinding zocht, reageerde hij vaak heel onvriendelijk. Toen Anne begin 2010 werd geboren, waren de chemo’s afgerond. De verwachting was dat hij daar heel lang mee voort zou kunnen. We waren dolgelukkig met de baby en hadden vertrouwen in de toekomst. Omdat we al wat ouder waren en graag een groot gezin wilden, zijn we meteen doorgegaan en een jaar later werd Sophie geboren. De zomer van 2012 kan ik me nog heel goed herinneren omdat we erg gelukkig waren. Het was mooi weer en we zaten ’s avonds vaak samen in onze Londense tuin met een glaasje champagne en een sigaretje. Op een van die zomerse avonden is onze derde dochter verwekt. Een maand nadat ik wist dat ik zwanger was, kreeg Pascal van zijn artsen te horen dat dit het beste moment was om een beenmergtransplantatie te ondergaan. Omdat hij nog jong was, waren zijn kansen op herstel het beste. Om de transplantatie te kunnen uitvoeren, moest hij eerst een aantal zware chemokuren krijgen. Fysiek werd hij niet ziek van die chemo’s, maar hij werd er wel chagrijnig van, zijn humeur hing als een donkere wolk boven ons gezin. In september 2013 kreeg hij zijn beenmergtransplantatie en hij wilde niet dat ik daarbij aanwezig was. Ik vond het heel moeilijk dat ik hem niet mocht steunen en voelde me erg buitengesloten. Na twee weken kwam hij thuis en hoewel zijn immuunsysteem verzwakt was, ging het best goed met hem. Hij was niet ziek. Hij was alleen erg afwezig, ik kon helemaal geen contact met hem krijgen. We hadden in Londen een druk huishouden met drie jonge kinderen, twee hondjes, een nanny en ik had een fulltime baan. Ik trok het bijna niet meer, was alleen maar aan het zorgen en aan het overleven. Op een gegeven moment zei ik: ‘Ik begrijp dat jij het zwaar hebt, maar we hebben samen een gezin, en jij bent er helemaal niet voor mij.’ In plaats van lief of begripvol te reageren, was zijn oplossing om een tweede nanny te nemen, ook eentje voor het weekend. Een maand na de transplantatie ging het opeens slechter met Pascal. In eerste instantie kon hij niet goed meer horen, even later sprak hij met een dubbele tong en verloor hij zijn evenwicht en eetlust. We begrepen niet wat er aan de hand was, hij was heel onrustig en boos, maar kon zich niet meer uiten. In december werd hij opgenomen in het ziekenhuis. Ik herinner me dat ik met Lara in de maxicosi bij hem op bezoek ging. Toen ik zijn kamer binnenkwam, kreeg hij een soort woedeaanval en gooide al zijn pillen naar mij. Ik zie mezelf nog zitten in een hoekje van het ziekenhuis met mijn baby. Ik moest heel hard huilen omdat ik me realiseerde dat ik hem kwijt was. Hij was een soort psychiatrische patiënt geworden en omdat hij zo onrustig was, is hij in slaap gebracht zodat ze hem zijn medicatie en voeding konden toedienen. Terwijl hij in comateuze toestand was, hebben ze een hersenbiopt genomen. Begin januari heb ik besloten mijn baan op te zeggen en terug te verhuizen naar Nederland. Pascal lag op de intensive care in Londen en is met een ambulancevliegtuig overgevlogen naar een intensive care in Leiden. Anderhalve maand later bleek uit het biopt dat in Amerika onderzocht was, dat er een virus in zijn hoofd was gekomen dat zijn hele communicatiesysteem had aangetast. In het ziekenhuis konden ze niks meer voor hem doen, dus hij moest naar een verpleeghuis. Van de enorm succesvolle, slimme en charismatische man was niets meer over, het was echt afschuwelijk. In samenspraak met zijn moeder, zus en goede vrienden hebben we besloten dat het mensonterend was om hem in leven te houden. Hij was niet eens een kasplantje, want dan zou hij in ieder geval nog rustig en vredig zijn. Hij was ontzettend onrustig, viel doorlopend uit zijn bed, trok de sondevoeding er steeds uit en kreunde de hele dag. Het was een gedragen beslissing om de medicatie te stoppen waardoor hij zou overlijden. Hij kwam op donderdag op Hemelvaart thuis om te sterven, de verwachting was dat het best een tijdje kon duren. Maar vanaf het moment dat hij boven in bed lag, ging het heel hard. Alsof hij had gewacht tot hij weer bij ons thuis zou zijn. Terwijl de familie en vrienden beneden in de huiskamer wijn dronken, ben ik in zijn armen gaan liggen. Op een heel liefdevolle manier kon ik afscheid van hem nemen, hij kon me nu niet meer wegduwen. Om half drie ’s nachts heeft hij te midden van familie en vrienden zijn laatste adem uitgeblazen. Nadat de begrafenisondernemers hem een pak hadden aangetrokken en hij stijf op zo’n plank lag, zei een vriend: ‘Je kunt dit je kinderen niet aandoen’. Hoewel het voor mij allemaal veel te snel ging, liet ik Pascal door de begrafenisondernemers meenemen. Toen de kinderen wakker werden, vertelde ik dat papa was doodgegaan. ‘Waar is-ie dan?’ ‘Nou, hij is weggevlogen.’ Dat is natuurlijk een raar verhaal en dat voelde niet goed voor de kinderen. In het mortuarium lag hij in de kist als een prins met zijn ogen dicht, hij zag er echt goed uit. Ik zei: ‘Ik wil niet dat hij hier blijft, hij gaat met ons mee naar huis.’ Ze wisten niet of dat nog wel kon, waarop ik antwoordde: ‘Het maakt mij niet uit, ik heb een grote auto, ik schuif hem er zo in.’ Het bleek natuurlijk wel te kunnen, dus hij kwam weer thuis, wat ontzettend fijn was. Ik vertelde de kinderen: ‘Ik heb papa heel veel kusjes gegeven, maar hij wordt niet meer wakker.’’||https://www.volkskrant.nl/mensen/van-de-enorm-succesvolle-slimme-en-charismatische-man-was-niets-meer-over-het-was-afschuwelijk~bc327c80/
2022-07-02||Daisy werd op haar dertiende seksueel misbruikt. De dader kwam weg met 1.000 euro boete||Met bonkend hart kijkt Daisy naar haar telefoon.Ze denkt terug aan die keer dat Marcel L., een bekende van haar ouders, haar meenam op zijn motor. Vandaag zal ze hem confronteren. Ze was 13 toen hij haar voor het eerst seksueel misbruikte. Ze zat op de basisschool, in groep 8. Hij was 34. Het is 15 december 2020, half een ’s middags en ruim zeventien jaar later. Al een paar minuten zijn ze nu aan het appen. Onlangs heeft hij haar per WhatsApp gefeliciteerd met haar verjaardag. Ze moet voorzichtig zijn vandaag: grapjes maken, geen argwaan wekken. ‘Mag ik je een persoonlijke vraag stellen?’, appt ze hem. ‘Go ahead’, reageert hij. ‘Het is nu 17 jaar geleden dat we seks hebben gehad’, schrijft ze. ‘Jij was natuurlijk toen al... 36 ofzo?’ ‘Ik weet wel dat jij nog piepjong en onervaren was’, schrijft hij. ‘Maar je wilde zo graag volwassen zijn.’ Op luchtige toon whatsappen ze door. ‘Ouwe!’, appt ze. ‘Waarom heb je toen op die leeftijd seks met me gehad?’ ‘Het staat me bij dat ik 36 was en jij 15’, appt hij. ‘Anyway, ik voelde me enorm tot je aangetrokken.’ Ze weet dat ze door moet gaan, alsof dit een doodnormale conversatie is. Het is haar laatste kans om bewijs te verzamelen, morgen gaat ze aangifte doen. Dat ze in werkelijkheid 13 was, laat ze onbenoemd. Ze vraagt waarom hij destijds anaal bij haar binnendrong. ‘Dat kan ik me niet meer herinneren’, appt hij. ‘Ik wel’, schrijft ze terug. ‘Onder de douche bij jou thuis. Weet je dat echt niet meer?’ ‘Douche wel’, appt hij. ‘Na het motorrijden... en dat het moeizaam ging... vandaar.’ ‘Weet je ook nog een jaar later bij je moeder thuis...?’, vraagt Daisy even later. ‘Yep. Met de carnaval’, appt hij. De Volkskrant verdiepte zich de afgelopen maanden in de zaak van Daisy, een intelligente, ambitieuze vrouw van 31 die na het vwo meerdere studies moest staken vanwege psychische problemen die ze opliep door de gebeurtenissen van zeventien jaar geleden. Om privacyredenen wil ze alleen met haar voornaam in de krant. De eerste keer dat ze haar verhaal doet, op de redactie van de krant, maakt ze indruk. Urenlang vertelt ze wat haar overkwam. Ze laat de bandopname horen waarop ze L. confronteert. Tijdens het luisteren huilt ze meermaals. Het beschrijven van details doet pijn. Ze vertelt haar verhaal, zegt ze, om te voorkomen dat mannen zoals hij meer slachtoffers maken. Maar ook om te laten zien hoe onrechtvaardig en ongepast de omgang van justitie met zedenslachtoffers voelt. Want haar verhaal is meer dan een opmerkelijke confrontatie met de man die haar op meerdere manieren seksueel misbruikte. Het is ook een aanklacht tegen de manier waarop het Openbaar Ministerie (OM) en de rechterlijke macht omgaan met zedenzaken met minderjarige slachtoffers. Het OM eiste uiteindelijk negen maanden celstraf tegen Marcel L. uit Eindhoven, waarvan zeven voorwaardelijk. Dat is ruim onder de eigen richtlijn van 15 tot 48 maanden gevangenisstraf voor de ernstigste categorie van misbruik: het met een geslachtsdeel binnendringen bij een minderjarige. De eis voelde als een klap in haar gezicht. Maar haar zaak vormt geen uitzondering. In bijna de helft van de zedenzaken met minderjarige slachtoffers, ook die van de zwaarste categorie, eist het OM een straf die lager ligt dan de eigen richtlijnen die in 2015 werden opgesteld. Dat blijkt uit recent onderzoek van het WODC, het onderzoeksinstituut van het ministerie van Justitie en Veiligheid. Een precieze verklaring voor de structureel lage strafeisen ontbreekt. In een reactie houdt het OM het op ‘maatwerk’. De Tweede Kamer gaf onlangs aan geen genoegen te nemen met deze lage eisen. Via een motie gaf de Kamer minister Yesilgöz van Justitie (VVD) de opdracht het OM om opheldering te vragen. ‘Ik vind maatwerk echt een onvoldoende verklaring’, stelde indiener van de motie Kees van der Staaij (SGP) eerder tegenover de Volkskrant. ‘Deze richtlijnen zijn niet vrijblijvend.’ Het is begin 2004 als Marcel L. Daisy ophaalt bij haar ouders. Ze kennen elkaar van de harmonie in een Brabants dorp, waar ze elke maandagavond muziek maken. Daisy is een klein, springerig meisje van 13. Een extravert, vrolijk kind dat van dansen houdt. Leren gaat moeiteloos; over een half jaar gaat ze naar het gymnasium. L. is meer dan twee keer zo oud, en vraagt vaak aan Daisy hoe het met haar gaat. Hij is een van de weinige volwassenen die haar serieus nemen. Ze spreken over muziek, over motoren en over haar vader, die net een ernstig hartinfarct heeft gehad. Als L. voorstelt om met Daisy een motorrit te maken, reageert haar vader enthousiast. Hij gunt het zijn dochter, die gek is op motoren. Argwaan heeft hij niet – hij gaat uit van goede bedoelingen bij de man die hij al jaren kent van de harmonie. ‘Ik zal goed op haar passen’, zegt L. tegen hem. Het is ijskoud als hij haar die winterdag ophaalt. Ze rijden naar Antwerpen en drinken wat bij een motorcafé. Bibberend zit Daisy tegenover hem. Ze vraagt zich af waarom ze zo ver weg zijn gegaan. Op de terugweg neemt hij haar mee naar zijn huis in Eindhoven. Verkleumd komt Daisy van de motor af en wacht binnen, terwijl hij thee haalt. ‘Toen hij terugkwam, begon hij me te zoenen’, vertelt ze. ‘Hij kleedde me uit en begon me overal te betasten. Hij was heel doelgericht. Ondertussen kleedde hij zichzelf uit.’ Ze herinnert zich hoe ze op de bank ligt en nauwelijks weet wat haar overkomt. Ze is net 13 en heeft nog nooit met een jongen gekust. L. – vele koppen groter – ligt over haar heen gebogen. ‘Ik verstijfde. Ik kon niets, zei niets.’ Volgens haar begint hij daar met orale seks, en probeert hij ook bij haar binnen te dringen. Dat lukt niet. ‘Hij zei dat ik te klein was.’ De beelden staan nog altijd op haar netvlies. Van L. die naakt bij haar wegloopt, even later terugkomt en haar meeneemt naar zijn stoomdouche. Daar misbruikt hij haar. Voor haar gevoel duurt het uren. De rechter zal later bewezen achten dat hij die dag op meerdere manieren seksueel bij haar binnendrong. Ze herinnert zich hoe ze wilde protesteren. ‘Ik zei continu tegen mezelf: nú zeg ik stop, nú zeg ik nee. Maar ik was verlamd.’ Als het voorbij is, brengt hij haar naar huis alsof er niets is gebeurd. Tegen haar ouders durft ze niets te zeggen. Carnaval, een jaar later. Daisy is 14 als L. haar uitnodigt in het huis van zijn moeder. Een beetje angstig stapt ze op de fiets, al staat ze er niet bij stil dat ze in een soortgelijke situatie kan belanden. Maar dat verandert zodra hij haar fiets in de gang zet en de deur achter haar op slot draait. ‘In de huiskamer deed hij de gordijnen dicht’, vertelt Daisy. ‘Toen wist ik: ik kan geen kant meer op.’ Ze herinnert zich hoe hij haar uitkleedt, masseert en haar borsten betast – en hoe zij bevriest. Dan dringt hij bij haar binnen, stelt ze. ‘Als ik nu terugkijk, denk ik dat die tweede keer bijna enger was dan de eerste keer. Hij heeft me gewoon opgesloten.’ Daisy praat er met niemand over. Ze verdringt wat er is gebeurd, maar ontwikkelt ernstige klachten: ze zondert zich af, heeft nachtmerries, slaapt nauwelijks en krijgt depressieve gevoelens. Haar ouders begrijpen niet wat er aan de hand is. Hun dochter is ‘duidelijk in het hoofd voortdurend bezig met iets, ook gedurende de nachten’, schrijft haar vader later aan de rechtbank. Machteloos kijken ze toe hoe hun dochter het vertrouwen in het leven kwijtraakt. Het wordt zo erg dat ze op haar 15de vrijwel niks meer kan. Naar school gaan lukt jarenlang niet of nauwelijks; ze mist veel en moet twee keer een klas overdoen. ‘Ik hoop van harte dat het slapen beter gaat worden en dat je steeds meer van het leven gaat genieten’, schrijft haar mentor op haar rapport van 4 gymnasium. Vaak gedraagt ze zich stoer, zegt ze. Ze maakt zichzelf jarenlang wijs dat het seksueel misbruik op jonge leeftijd geen trauma bij haar heeft veroorzaakt. Nooit legt ze de link met haar klachten. Tot de dag in 2020 waarop ze het wél aan een vriend vertelt en hij doorvraagt. ‘Als dit een ander was overkomen’, zegt hij, ‘hoe had je dán gereageerd?’ Na indringende gesprekken gebeurt het. Ze staat in haar keuken als het tot haar doordringt. Voor het eerst, na al die jaren, realiseert ze zich dat dit niet normaal was. Dat dít is waar ze al die tijd mee heeft geworsteld. ‘Ineens dacht ik: dit was gewoon verkrachting. Hij heeft jarenlang geprobeerd mijn vertrouwen te winnen, om daar later misbruik van te kunnen maken. Dit was een pedofiel.’ Daisy’s route naar die conclusie vertoont veel parallellen met die van anderen die op jonge leeftijd worden misbruikt, vertelt klinisch psycholoog Iva Bicanic, oprichter van het Landelijk Centrum Seksueel Geweld. ‘Jonge slachtoffers maken zichzelf vaak wijs dat het misbruik niet is gebeurd, ze stoppen het weg om er mee om te kunnen gaan’, zegt Bicanic. ‘Dat kunnen mensen heel lang volhouden. Maar op termijn komt het besef van wat er eigenlijk is gebeurd, en met die realisatie kunnen klachten ontstaan. In de psychologie noemen we dit een herevaluatie.’ In haar huiskamer staart Daisy voor zich uit. Het whatsappgesprek met Marcel L. is net afgerond, maar ze twijfelt. Is dit voldoende bewijs? Ze weet dat een aangifte weinig kans maakt. Bewijs in zedenzaken komt vaak niet rond, en het OM besluit geregeld om niet te vervolgen. In 2019 gebeurde dat bij meer dan de helft (58 procent) van de aangiften van zedenzaken. Volgens mij moet ik hem bellen, denkt ze, en het gesprek opnemen. Voor zichzelf schrijft ze punten op waarmee ze hem wil confronteren. Dan toetst ze het nummer in. ‘Hé Marcel’, zegt ze. ‘Hé Dais’, zegt hij. ‘Ik merk dat het toch wel fijn voor mij is om er even over te praten’, zegt ze. ‘Dat dat zo lang bij jou gespeeld heeft’, zegt L., ‘dat eh... dat zit me best wel dwars.’ In het gesprek zegt hij zich niet alle details te herinneren van wat er gebeurde na de motorrit, maar ontkent hij niet. Dan begint Daisy over het misbruik onder de douche. ‘Ik vind het jammer dat je me toen niet hebt tegengehouden op de een of andere manier’, zegt hij. ‘Ik was 13’, zegt Daisy. ‘Ik had ook gewild dat ik je tegen had kunnen houden.’ ‘Het is gewoon fijn dat je dat in ieder geval wel kunt erkennen dat het is gebeurd’, zegt Daisy. ‘Want het heeft wel een impact op mij gehad.’ ‘Ik weet zeker dat wij het toen geprobeerd hebben’, zegt hij. Daisy: ‘Wat bedoel je, geprobeerd?’ L.: ‘Nou, dat we toen seks hebben gehad, dat weet ik zeker.’ Als ze de gebeurtenissen tijdens carnaval aanhaalt, begint hij te stamelen. ‘Misschien is dat mijn aandringen geweest’, zegt hij na een hoop gehakkel. ‘In de jaren daarna heb ik toch altijd gevoelens voor jou gehouden.’ ‘Ik was natuurlijk gewoon 13’, zegt Daisy. ‘Ik vertrouwde jou heel erg. En toen is dat gebeurd. Het heeft me heel erg overrompeld. En daarom heb ik ook geen nee kunnen zeggen.’ Als ze ophangt, voelt ze zich bijna ziek. De volgende dag doet ze aangifte. De whatsppgesprekken en de geluidsopname neemt ze mee. ‘De politie zei: ‘Meestal belanden deze zaken op de plank, maar nu heb je bewijs.’ De aangifte valt haar zwaar. ‘Ik heb mezelf zo lang voorgehouden dat hij wél een goed persoon was’, vertelt Daisy de zedenrechercheurs. Twee maanden later bekent L. bij de politie dat hij op verschillende manieren bij haar is binnengedrongen, al ontkent hij meerdere seksuele handelingen, waaronder het binnendringen tijdens carnaval. Hij vertelt de rechercheurs dat hij op zijn 14de al het huis uit is gegaan en ‘anders geëvolueerd’ is dan de meesten. Daarmee bedoelt hij naar eigen zeggen dat hij ‘heel veel wisselende seksuele contacten’ heeft gehad. ‘Dat kwam met name omdat ik in een popband zat’, stelt hij. Ook probeert L. de verantwoordelijkheid bij Daisy te leggen. Zo beweert hij dat het beide keren haar initiatief is geweest. Ook stelt hij dat hij tijdens de rit maar Antwerpen dacht dat ze ‘een jaar of 16 was’. In de rechtszaal, waar hij wordt beschuldigd van het meermaals seksueel binnendringen van een minderjarige, bepleit de advocaat van L. dat hij ten tijde van het telefoongesprek met Daisy in een ‘zware periode’ verkeerde en daardoor ‘weinig verbale weerstand’ had. Volgens de advocaat heeft L. een goede baan en is hij nooit eerder met justitie in aanraking geweest. Ook beweert de advocaat dat het seksuele contact in de beleving van zijn cliënt ‘op basis van wederzijdse gevoelens voor elkaar’ was. Volgens hem zouden de twee naderhand nog jarenlang een ‘fijne vriendschappelijke relatie’ hebben onderhouden. De advocaat komt ook met een nieuwe bewering over de leeftijd van Daisy. ‘Mijn cliënt was in de veronderstelling dat zij 18 was’, stelt hij in de rechtszaal. Daarmee komt Daisy in de rechtbank terecht in een situatie die veel zedenslachtoffers meemaken: ze moet aantijgingen aanhoren die de ernst van de beschuldigingen proberen af te zwakken en haar geloofwaardigheid in twijfel moeten trekken. Verbijsterd zit ze naast haar advocaat. ‘Dit steekt, op heel veel niveaus’, zegt ze later. Van een vriendschapsrelatie was nooit sprake, zegt ze. In het gesprek met de Volkskrant noemt ze het een dader-slachtofferrelatie. ‘Het leek een vriendschappelijk contact, maar dat was het niet’, zegt ze tegen de zedenrechercheurs tijdens het verhoor. ‘Het contact was voor mij steeds om te checken dat hij niet echt slecht was, een soort van zelfbeschermingsmechanisme.’ ‘De eerste geslachtsgemeenschap in mijn leven was een brute verkrachting’, zegt Daisy in haar slachtofferverklaring in de rechtbank. ‘Daardoor heb ik van hem geleerd dat ik geen enkele waarde heb als persoon. Dat ik naast mijn lichaam eigenlijk niks waard ben. Mijn zelfvertrouwen is op jonge leeftijd vernietigd door het misbruik van Marcel L.’ Mede op basis van het whatsapp- en telefoongesprek verwijt het OM Marcel L. dat hij meermaals binnendrong bij een minderjarige. Het OM eist negen maanden celstraf, waarvan zeven voorwaardelijk. Als Daisy de strafeis hoort, voelt ze zich vernederd. ‘Ik voelde me niet serieus genomen. Alsof het allemaal blijkbaar niet zo erg is, en niet zo zwaar weegt.’ De richtlijn die het OM zelf in 2015 opstelde voor het éénmalig plegen van de ernstigste vorm van ontucht is hoger: een onvoorwaardelijke celstraf van 15 tot 48 maanden. Binnen de bandbreedte kan de hoogte van de straf worden beïnvloed door bijvoorbeeld de frequentie van het misbruik of de lichamelijke gevolgen voor het slachtoffer. Afwijken van deze bandbreedte mag alleen ‘in uitzonderlijke omstandigheden’, zo stelt het OM in haar eigen strafvorderingsrichtlijnen. Voorbeelden van zulke omstandigheden geeft de richtlijn niet. De Volkskrant vroeg het OM waarom de eis tegen Marcel L. onder de richtlijn lag. ‘Bij het bepalen van een strafeis laten wij ons niet uitsluitend leiden door onze strafvorderingsrichtlijnen’, schrijft het OM Oost-Brabant. ‘Wij kijken goed naar de context van een zaak en naar straffen die in vergelijkbare zaken worden opgelegd’. Het OM noemt het ‘relevant’ voor de strafeis dat er tijdens en na het misbruik een ‘relatie tussen verdachte en slachtoffer’ bestond, al was dat volgens het OM ‘geen romantische relatie’. Daisy’s advocaat Brechtje Vossenberg noemt dit een vreemde redenering. ‘Ze kenden elkaar – dat klopt. Maar dat doet helemaal geen recht aan hoe het zat, het was een slachtoffer-daderrelatie.’ Bovendien is het irrelevant voor de beoordeling van strafbaarheid, zegt Vossenberg. ‘Seks met kinderen onder de 16 is gewoon strafbaar. Punt. ’ Het is wat Daisy het meest kwetst tijdens de rechtszaak: de houding van de officier van justitie. ‘Toen hij zei dat er een vriendschapsrelatie tussen ons was in de tijd van het misbruik, dacht ik: waar héb je het over? Ik was een kínd.’ In vrijwel alle gevallen wordt seksueel misbruik bij minderjarigen gepleegd door bekenden van het slachtoffer. Het contact tussen slachtoffers en plegers blijft ook na het misbruik vaak bestaan, vertelt klinisch psycholoog Iva Bicanic, die dagelijks met slachtoffers werkt. ‘Voor de buitenwereld is zoiets moeilijk voor te stellen. Het is deels te verklaren door de afhankelijkheid die de pleger creëert, waardoor het slachtoffer blijft komen. Daarbij is bekend dat mensen met een misbruikverleden veel wegstoppen – ook hun gevoel – en daardoor gevaar minder goed aanvoelen.’ Ook het feit dat er veel tijd tussen de ontucht en de aangifte zat, leidde volgens het OM tot een lagere eis. Klinisch psycholoog Bicanic zegt het ‘heel ernstig’ te vinden dat het OM het tijdsverloop in dergelijke zaken laat meewegen. ‘De meeste misbruikslachtoffers komen hier pas op volwassen leeftijd mee naar buiten, dat blijkt ook uit vele studies. De maatschappij onderschat het moeizame proces dat mensen doorlopen van eerst beseffen en er woorden voor vinden voordat ze het aan anderen kunnen onthullen.’ Dat het OM in bijna de helft van de ontuchtzaken lager eist dan de eigen richtlijn, zoals blijkt uit het WODC-onderzoek, is opmerkelijk. De richtlijnen werden in 2015 juist opgesteld omdat de aanpak van zaken van seksueel misbruik van minderjarigen ‘uit de pas’ liep met de verzwaring van straffen voor andere ernstige delicten. ‘Die richtlijnen zijn er niet voor niks, dus als er systematisch lager wordt geëist, dan zit er ergens iets niet goed’, concludeert hoogleraar strafrecht en oud-strafrechtadvocaat Theo de Roos, die niet betrokken was bij het WODC-onderzoek. Waarom het OM zo vaak afwijkt van de eigen richtlijn, konden de onderzoekers niet achterhalen; de motivering voor de strafeis wordt niet op papier gezet. De resultaten roepen volgens De Roos vragen op die nader onderzoek verdienen. Maar het OM zegt daartoe in een eerste reactie aan de Volkskrant geen reden te zien. Ook voor een evaluatie van de richtlijnen, die al in 2017 had moeten plaatsvinden, zegt justitie tegen de Volkskrant ‘geen aanleiding’ te zien. Die houding leidt in april dit jaar tot verontwaardiging bij Kamerleden, waarop het OM aankondigt de evaluatie alsnog te zullen uitvoeren. In september 2021 doet de rechter uitspraak in de zaak van Marcel L. Anders dan het OM, beschouwt de rechtbank de app- en telefoongesprekken niet als bewijs. Volgens de rechter praat L. op de geluidsopname en in het whatsappgesprek mee met Daisy, maar is dat nog geen bekentenis. De rechtbank besluit alleen de overeenkomsten tussen de verklaringen bij de politie van Daisy en L. als bewezen te beschouwen. L. wordt veroordeeld voor meerdere vormen van penetratie, maar wordt vrijgesproken van anaal binnendringen. De rechter vindt dat het misbruik in principe moet leiden tot een onvoorwaardelijke gevangenisstraf, maar vindt strafvermindering gepast; het is lang geleden, L. is in de tussentijd niet veroordeeld en hij heeft volledig meegewerkt. Bovendien is zijn reputatie ‘mogelijk’ beschadigd door een pamflet dat kort voor de zitting door een man werd verspreid in zijn straat, waarop hij in verband wordt gebracht met ontucht. Daisy zegt dat ze er niets mee te maken had. De identiteit van de verspreider wordt nooit opgehelderd, laat de politie de Volkskrant weten. De rechter veroordeelt de Eindhovense Marcel L. uiteindelijk tot duizend euro schadevergoeding en drie maanden voorwaardelijke gevangenisstraf – de straf is nog weer fors lager dan de tegen hem geëiste negen maanden celstraf waarvan zeven voorwaardelijk. Als Daisy het vonnis leest, is ze vol ongeloof: L. hoeft geen dag de cel in. Is dit alles? Ze vraagt de officier van justitie in beroep te gaan, maar die ziet daar geen heil in: een hogere straf is volgens hem onwaarschijnlijk. Sinds Daisy zich eind 2020 realiseerde dat ze is misbruikt, zijn haar klachten in hevigheid toegenomen. Ze heeft last van herbelevingen, ernstige slapeloosheid en komt soms dagenlang haar bed niet uit. ‘Ik zou mezelf nooit iets aandoen’, zegt ze nu. ‘Maar ik heb nog steeds momenten waarop ik denk: ik zou het niet erg vinden als het afgelopen was.’ Door het strafproces voelt Daisy zich nog verder beschadigd, net als veel andere zedenslachtoffers. ‘Het kleine beetje vertrouwen dat ik had in de staat en het OM, is compleet weg’, zegt ze. Ruim anderhalf jaar zit ze nu al thuis, niet in staat om te werken of te studeren, en wacht ze op adequate ggz-hulp voor de complexe posttraumatische stressstoornis waar ze mee worstelt. Ze wil dat het OM en de rechterlijke macht doordrongen raken van de pijn die hun opstelling bij misbruikslachtoffers kan veroorzaken. ‘Dit voelt als groot onrecht’, zegt Daisy. ‘Vinden we kindermisbruik nou echt belangrijk of niet?’||https://www.volkskrant.nl/nieuws-achtergrond/daisy-werd-op-haar-dertiende-seksueel-misbruikt-de-dader-kwam-weg-met-1-000-euro-boete~bb7905ae/
2022-07-02||Vlak voor Victoria’s afspraak werd het recht op abortus geschrapt. Een rechtszaak bood nog een glimpje hoop||Diep van binnen weet ze het al. Ze voelt zich raar, anders. Pijn in haar borsten. Maar toch: zo’n test. ‘Ik wilde blijven ontkennen’, zegt Victoria, uitwisselingsstudent, 20 jaar oud. Dus drinkt ze sterke thee, van verse oregano, een recept van haar moeder in Peru voor als je ongesteld moet worden. Niets. ‘Doe die test nou maar’, zegt haar vriend L. (19). ‘Dan weten we het tenminste.’ Op de uitslag reageert ze kalm. IJzig bijna. ‘Geen zorgen’, zegt ze, ‘ik los het op.’ Ze belt een vriendin in Peru en huilt dan toch, eventjes. Maar Victoria besluit ook – want zo is ze – geen seconde meer te verliezen. 16.55 uur. Bij Planned Parenthood in Salt Lake City, een van drie klinieken in de Amerikaanse staat Utah, wordt nog opgenomen. ‘Ja. Ja! Alstublieft, het eerst mogelijke moment. Morgenochtend? Perfect!’ De kliniek zit in de kelder van een onooglijk kantoorgebouw. Tapijt, dozen, systeemplafond. Victoria moet een video bekijken. Daarna gaan 72 uur bedenktijd in, wettelijk verplicht. Maandag krijgt ze een pil, zegt de arts, zo voorbij. Op de terugweg maakt Victoria alweer grapjes met haar vriend. ‘Mag ik je buik voelen?’ ‘Nee!’ Het is de opluchting. ‘Ik dacht nog: godzijdank gebeurt dit hier’, zegt Victoria, ‘en niet in Peru.’ Daar, in haar thuisland, is abortus verboden. Karrie Galloway (71), directeur van Planned Parenthood Utah, zit diezelfde vrijdag boven de kliniek te werken als haar wereld ontploft: het Amerikaanse Hooggerechtshof heeft de historische uitspraak Roe v Wade ontmanteld. Het federale recht op abortus is opgeheven – en het gevecht van haar leven begonnen. Galloway ziet in het land de chaos losbarsten. Dertien staten verbieden abortus met ‘trigger laws’, die gelijk in werking treden. Ook Utah, al moet het parlement de wet nog ratificeren. ‘We hebben hooguit een paar uur’, vertelt ze haar medewerkers. Al die wetten, overal, ongetoetst: de VS zijn in een juridisch vagevuur gestort. ‘Burgers, zorgwerkers, politici, patiënten’, zegt Galloway, ‘niemand lijkt meer te weten welke regels er gelden.’ En wat de risico’s zijn. Neem een staat als Michigan. De enige wet in de boeken blijkt daar opeens een oudje uit 1931. Gaat die dan nu in? Nee, belooft procureur-generaal Dana Nessel, die zelf ooit een abortus onderging: ‘Ik zal geen meisjes, vrouwen of artsen vervolgen.’ Maar wettelijke garanties bestaan niet. Hetzelfde geldt voor Wisconsin en West Virginia, waar 19de-eeuwse wetten nooit zijn afgeschaft. In deze staten is abortus nu misschien strafbaar. Slechts één aanklager hoeft tot vervolging te besluiten. Galloway ziet hoe kliniek na kliniek de deuren sluit, in totaal meer dan een kwart van de 790 die de VS tellen. Sommige gaan dicht omdat het moet, andere omdat ze niet meer durven. Duizenden afspraken worden afgezegd. Galloway besluit patiënten te blijven helpen tot het niet meer gaat. Die vrijdagavond bekrachtigt het parlement van Utah toch echt het verbod. 41 jaar nadat Karrie Galloway is aangetreden als directeur moet haar kliniek dicht. Maar Galloway is meer dan alleen boos, teleurgesteld en verdrietig: ze heeft een aanvalsplan. Victoria volgt in de VS geen nieuws. Waarom zou ze? De Peruaanse is hier tijdelijk. Een medewerker van de kliniek belt. Eerst denkt ze dat hij bedoelt: verpláátst. Maar ze kan geen nieuwe afspraak maken. Abortus blijkt in heel Utah opeens verboden. Victoria wordt duizelig aan de telefoon. Voor het eerst sinds ze weet dat ze zwanger is, voelt ze angst. Het kind houden was nooit een overweging. Dat gesprek hoefden Victoria en L. niet te voeren. Ze ontmoetten elkaar een paar maanden geleden via een app. Ze zijn te jong, te arm, hebben niet eens een auto – wat moeten zij nou met een baby? De medewerker begint over Colorado: daar mag abortus nog. Of Nevada. Idaho misschien, dat is onduidelijk. Victoria probeert haar hoofd erbij te houden. In geen van die staten is ze ooit geweest. Pas tegen het einde van het gesprek biedt de medewerker een glimpje hoop. ‘De kans dat we winnen is echt heel klein’, hoort Victoria in haar oor, ‘maar we gaan naar de rechter stappen.’ Jarenlang heeft Karrie Galloway toegewerkt naar precies dit moment. Toen Donald J. Trump in 2016 werd verkozen als president, en hij beloofde abortus op de korrel te nemen, begon zij al met het bouwen van een zaak. Jarenlang vlooiden Galloway en haar advocaten de grondwet van Utah door. Ze pikten er punten uit, zeven om precies te zijn, die mogelijk met de trigger law in strijd zijn. Hun argumentatie bereidden ze tot in de puntjes voor. Mensen om haar heen waren sceptisch. Het zou zo’n vaart toch niet lopen? Maar Galloway twijfelde geen seconde. Dit was menens, en in Utah zou abortus al helemaal geen schijn van kans hebben. Hier maken de mormonen de dienst uit, het dominante geloof in de staat. Van abortus zijn ze geen groot fan. ‘Utah is een vriendelijke staat’, zegt Galloway, ‘met een onvriendelijk hart.’ Het dossier lag al klaar. Op zaterdagochtend, 24 uur na het opheffen van Roe v Wade, spant Planned Parenthood Utah een zaak aan bij de Third District Court van Salt Lake City. Het gevecht is begonnen. Victoria en haar vriend doen het altijd met condoom. Echt. Oké, misschien een paar keer zonder. Maar de dagen dat het moest kunnen, hadden ze berekend. Wat is de kans? Hun ouders durven ze het niet te vertellen. Victoria’s moeder onderging zelf als tiener een abortus in Peru, illegaal, een ervaring die haar voor altijd traumatiseerde. Achteraf kreeg ze spijt. Victoria: ‘Als mijn moeder erachter zou komen dat ik zwanger was, zou ze me dwingen het te houden.’ Wat L.’s ouders zouden zeggen? ‘Ik weet het niet. Ze zouden in elk geval schreeuwen.’ Dus zoeken ze naarstig naar alternatieven. Een ticket naar Colorado kost 500 dollar. Victoria heeft een bijbaan, al mag dat mag niet met haar visum. Misschien kan ze op tijd genoeg verdienen? Ze belt de kliniek in Denver. Daar loopt het storm, hoort ze: iedereen wil opeens een afspraak. De eerstvolgende plek is over een week. Omdat ze als student in Utah is verzekerd, kost de procedure wel 600 dollar. Daar komt nog een overnachting bij, eten, drinken – nee, dat geld hebben ze niet. Galloway blijkt niet de enige die in verzet komt. Abortusklinieken spannen rechtszaken aan in Louisiana, Florida, Arizona, South Carolina, Florida, Kentucky, Texas, Idaho, Mississippi. Het strijdtoneel heeft zich van de landelijke politiek verplaatst naar de lokale rechtbank. Elke staat kent zijn eigen grondwet en procedures. De juridische wirwar is voor niemand te overzien. In Utah zit de vaart erin. Maandagmiddag, krijgt Galloway te horen, vindt al een spoedzitting plaats. De kans op succes lijkt klein. Ze bereidt zich voor op het ergste. Kunnen ze, zelfs met een verbod, niet toch iets voor patiënten betekenen? Galloway heeft een idee: vanuit het puriteinse Utah vertrekken elke dag partybussen naar Nevada, de staat van Las Vegas, waar alles mag, van prostitutie tot marihuana. Niemand die daar een stokje voor steekt. Kan haar kliniek niet zoiets doen? Pendelbussen voor abortus; geen wet die daar iets over zegt. Hetzelfde geldt voor het opsturen van abortuspillen naar andere staten. In principe is het mogelijk, tijdens de coronacrisis vonden consulten ook op afstand plaats. Maar ja, welk risico loop je dan? Kun je worden vervolgd voor het verzenden van een abortuspil? Niemand die het antwoord heeft. Door het hele land worstelen klinieken met deze vragen. De VS bezitten een rechtssysteem gebouwd op precedent. Zaken verwijzen terug naar eerdere zaken. Roe v Wade was immers ook een uitspraak, geen wet. Vaak zijn de regels pas duidelijk nadat een rechter zich heeft uitgesproken. Galloway zou haar medewerkers in feite als proefpersonen gebruiken. Te riskant. De pendelbussen en pillen gaan van de baan. De zaak dient maandagmiddag. Galloway besluit in de kliniek af te wachten. Het oordeel komt al na een half uur. Volgens de rechter is het verbod overhaast ingevoerd. ‘Vele Utahans worden gedwongen een zwangerschap te voltooien die ze reeds hadden besloten af te breken’, oordeelt rechter Andrew Stone, ‘met alle fysieke, emotionele en financiële gevolgen van dien.’ Galloway krijgt gelijk. Het verbod wordt, tijdelijk, geblokkeerd. De golf van lokaal verzet betaalt zich uit. Dezelfde dag besluit een rechter in Louisiana hetzelfde. Daarna volgt succes in Florida. De paniek verplaatst zich intussen naar de andere zijde. Zo simpel blijken de Republikeinse staten niet van abortus af te kunnen. Wetten die in kannen en kruiken leken, zijn toch niet waterdicht. Galloway maakt zich geen illusies: dit is vooral uitstel van executie. Nieuwe, dichtgetimmerde wetten zijn een kwestie van tijd. Volgende week kan haar verzet al gebroken zijn, als de rechter het dossier opnieuw onder de loep neemt. Haar hoop is dat hij besluit om het verbod voor de hele duur van de rechtszaak te blokkeren. Zo’n zaak kan weken, maanden, zelfs jaren duren. Bedenk hoeveel vrouwen ze in die tijd kan helpen. ‘Ik ga door tot mijn laatste snik’, zegt ze. Na het vonnis valt Galloway haar medewerkers in de armen. Er wordt gejuicht, kort, en dan: aan de slag. Minuten na de uitspraak opent Karrie Galloway de deuren van haar kliniek weer voor patiënten. Die laten niet lang op zich wachten. Als ze de telefoon opneemt, kan Victoria haar oren niet geloven. ‘Het kan?’, roept ze uit. ‘Weet u het zeker?’ Ja, zegt de medewerker. Of ze er over 45 minuten kan zijn. Victoria belt L., verontschuldigt zich op haar werk en sprint naar de bushalte. Deze keer staan er mensen met protestborden voor de kliniek. Mannen. Ze bieden haar geld om niet naar binnen te gaan. Victoria negeert ze. In de wachtruimte kijken ze YouTubefilmpjes tegen de spanning. Dan wordt zij opgeroepen. L. ijsbeert nerveus voor de deur van de kliniek. Binnen voelt Victoria pas echte opluchting als ze het doosje met de pil in handen krijgt. ‘Hier’, zegt de arts, ‘neem er nog een mee.’ Niemand weet hoelang de kliniek nog openblijft. Als de eerste pil niet werkt, heeft ze zo gegarandeerd een reserve. De pil doet wat hij moet doen. Na een uur begint ze te bloeden. Victoria voelt zich slecht, goed, alles tegelijk. ‘Ik dacht eerst dat ik de ergste pech ter wereld had’, zegt ze, ‘maar misschien had ik juist het meeste geluk.’||https://www.volkskrant.nl/nieuws-achtergrond/vlak-voor-victoria-s-afspraak-werd-het-recht-op-abortus-geschrapt-een-rechtszaak-bood-nog-een-glimpje-hoop~b5943453/
2022-07-02||Biden breekt belofte: toch nieuwe licenties voor olieboringen op zee||Het gaat vooralsnog om een voorstel, waar de komende maanden nog kritiek op kan komen. Naar verwachting zal die er zeker zijn, vooral van klimaatactivisten die vinden dat Biden met de nieuwe licenties terugkomt op zijn verkiezingsbeloften. Maar ook betrokken bedrijven staan niet te springen om de nieuwe plannen van de regering. ‘Een betrouwbare en betaalbare energievoorziening vergt plannen op de lange termijn, een overheidsbrede aanpak en duidelijke signalen naar de markt’, zegt Marty Durbin, die energiebedrijven vertegenwoordigt bij de Amerikaanse Kamer van Koophandel. ‘Dit voorstel doet geen van die dingen.’ Het voorstel van de regering kwam vrijdag naar buiten, een dag nadat het Hooggerechtshof oordeelde dat het milieuagentschap EPA niet de bevoegdheid heeft om bestaande elektriciteitscentrales beperkingen op te leggen met betrekking tot de uitstoot van broeikasgassen. De uitspraak bemoeilijkt de klimaatplannen van de regering.||https://www.volkskrant.nl/nieuws-achtergrond/biden-breekt-belofte-toch-nieuwe-licenties-voor-olieboringen-op-zee~bb570d50/
2022-07-02||New York wil recht op abortus en anticonceptie in wet verankeren||Met het ‘Equal Rights Amendment’ onderscheidt de politiek progressieve staat zich door als een van de eerste de reproductieve rechten wettelijk te beschermen. Het amendement gaat echter verder dan dat, meldt de krant The New York Times. Het verbiedt de overheid om te discrimineren op basis van een reeks kenmerken zoals ras, etniciteit, afkomst, handicap of geslacht. Op de lijst staan ook seksuele oriëntatie, genderidentiteit en -expressie en zwangerschap expliciet vermeld. Het Huis van Afgevaardigden van de staat moet de tekst nog goedkeuren, waarna de bevolking zich tijdens een referendum over de wet mag uitspreken. De wet kan daarom pas ten vroegste in 2024 van kracht worden. ‘We kunnen ons niet langer permitteren om risico’s te lopen, omdat de conservatieven niet alleen alles voor de rechtbank zullen brengen, maar ook alle rechtbanken beginnen te controleren’, zei de Democratische senator Liz Krueger, die het amendement heeft opgesteld. ‘Het wordt steeds belangrijker om zaken te verankeren in de grondwet of de wetten van de staten.’ Het Hooggerechtshof maakte op 24 juni een einde aan het historische arrest ‘Roe versus Wade’ uit 1973, dat het federale recht op abortus verzekerde. Staten kunnen nu zelf kiezen of ze abortus wel of niet toelaten, en onder welke voorwaarden. Ongeveer de helft van de staten, vooral in het centrum en het zuiden van het land, zouden abortus willen verbieden of hebben dat al gedaan. Een tiental progressieve staten - naast New York ook onder meer Vermont, Maryland, Californië en Washington - heeft al aangegeven het recht op abortus wel te willen beschermen. De annulering van het arrest mag dan wel een grote politieke nederlaag zijn voor de Democraten, de partij ziet wel een sterke toename van de financiële steun. In een week tijd hebben de Democraten en organisaties die de partij steunen meer dan 80 miljoen dollar (ruim 76 miljoen euro) opgehaald. Dat schrijft het Amerikaanse persagentschap Associated Press. Het hoge bedrag toont aan dat de uitspraak van het Hof de kiezers motiveert om naar de stembus te trekken. In zijn toespraak na de uitspraak zei president Joe Biden ook al dat de kiezers hun stem moeten laten horen en bij de Midterms in november moeten stemmen voor politici die het recht op abortus in de wet willen verankeren. Die boodschap lijken donoren dus begrepen te hebben. Bronnen binnen de Democratische partij wijzen er echter op dat de meeste middelen geschonken worden aan nationale campagnes, terwijl het abortusbeleid nu juist op het niveau van de staten wordt bepaald. En uitgerekend op dat niveau staan de Republikeinen veel sterker, omdat ze jarenlang geld gepompt hebben in belangrijke lokale verkiezingen die vaak over het hoofd gezien worden, legt AP uit. ‘De Democraten kunnen het zich niet meer veroorloven om verkiezingsraces die minder prominent op de stembiljetten staan systematisch te verwaarlozen, zeker nu de Republikeinen binnendringen in onze beslissingen rond gezondheidszorg, onze slaapkamers en onze huwelijken’, zegt Gabrielle Chew, de woordvoerster van het Democratic Legislative Campaign Committee, dat verkiezingen op staatsniveau medeondersteunt. ‘Dit moet een wake-upcall zijn.’||https://www.volkskrant.nl/nieuws-achtergrond/new-york-wil-recht-op-abortus-en-anticonceptie-in-wet-verankeren~b58e4d1a/
2022-07-02||Demonstranten stichten brand en richten vernielingen aan in parlement Libië||Op internet circuleren amateurbeelden die een juichende menigte van honderden mannen tonen rond het gedeeltelijk brandende gebouw, waar voor zover bekend geen volksvertegenwoordigers aanwezig waren. Ooggetuigen vertelden aan persbureau Reuters dat de ordetroepen die het gebouw bewaken uit de weg gingen toen de demonstranten naderden. Libische televisiezenders melden vernielingen binnenin het parlementsgebouw. De directe aanleiding voor de protesten, die behalve in Tobruk ook in de hoofdstad Tripoli, de havensteden Benghazi en Misrata oplaaiden, was een week vol stroomuitval. ‘We willen dat het licht werkt’ scandeerden de demonstranten. Maar ze riepen ook om nieuwe verkiezingen en riepen: ‘We willen geen milities. We willen politie en leger!’ De demonstratie in Tripoli, waar honderden mensen op de been waren, is de grootste opstand tegen de heersende elites in jaren. ‘We zijn het zat, we zijn het zat! De natie wil het parlement omverwerpen’, zouden mensen op het centrale Martelarenplein hebben geroepen volgens persbureau Reuters. De diepere oorzaak van de onvrede is het politieke moeras waarin Libië verzonken is sinds dictator Muammar Kaddafi in 2011 met behulp van de Navo werd verjaagd. In de jaren die volgden viel het land uiteen in rivaliserende politieke groeperingen die vechten om de gunst van de vele gewelddadige milities in het land. Op dit moment bevindt Libië zich in een patstelling tussen twee politieke fracties. In Tripoli, in het westen, heerst de officiële premier Abdul Hamad Dbeibah, die vorig jaar met instemming van de VN werd ingehuldigd en beloofde zo snel mogelijk verkiezingen uit te schrijven. In Tobruk, in het oosten, regeert zijn uitdager Fathi Bashagha. In december 2021 hadden er verkiezingen moeten plaatsvinden, maar die werden op het laatste moment afgeblazen. Een poging om de partijen in Genève onder internationaal toezicht te laten praten over een grondwet, mislukten deze week. De volkswoede geeft boven alles uitdrukking aan de moedeloosheid van de bevolking van een verdeeld en corrupt land waar publieke voorzieningen al een decennium verkommeren en de zomer zonder stroom, en dus zonder air conditioning, haast ondragelijk heet is.||https://www.volkskrant.nl/nieuws-achtergrond/demonstranten-stichten-brand-en-richten-vernielingen-aan-in-parlement-libie~b1606373/
2022-07-02||Universiteit Maastricht krijgt deel losgeld na hack terug, door gelukkige timing crypto fors meer waard||De Universiteit Maastricht werd eind 2019 volledig lamgelegd door criminele hackers. Zij hadden honderden Windows-servers en back-upsystemen versleuteld, waardoor 25 duizend studenten en medewerkers geen toegang meer hadden tot wetenschappelijke data, bibliotheek en mail. De hackers eisten 200.000 euro aan bitcoins. De universiteit besloot na een week op de eis van de criminele groep in te gaan. Onder meer omdat persoonlijke data verloren dreigde te gaan en studenten geen examen konden doen of aan hun scriptie konden werken. Het cybercrimeteam van de politie Limburg kwam een deel van het betaalde losgeld op het spoor. Dat werd naar een account van een Oekraïense witwasser gestuurd. Die man is vorig jaar door politie en OM verhoord in Oekraïne. Het onderzoek naar de verantwoordelijke hackers voor de aanval op de universiteit loopt nog door. Het OM legde in 2020 beslag op het account van de Oekraïner waar nog andere cryptovaluta in stonden. Toen het na meer dan twee jaar eindelijk lukte om dat geld naar Nederland te halen, was de waarde gestegen van 40.000 euro naar een half miljoen euro. De Universiteit Maastricht zal dat bedrag terugkrijgen en heeft er al een bestemming voor gevonden, zegt ict-directeur Michiel Borgers. ‘Het geld zal niet naar de algemene middelen gaan, maar naar een fonds voor noodlijdende studenten.’||https://www.volkskrant.nl/nieuws-achtergrond/universiteit-maastricht-krijgt-deel-losgeld-na-hack-terug-door-gelukkige-timing-crypto-fors-meer-waard~bb3ac28d/
