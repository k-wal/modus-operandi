2022-07-08||Op Schiphol stapelen de problemen zich op: duizenden verdwaalde koffers door ‘sneeuwbaleffect’ ||In aankomsthal 1 zijn de stellingen vol bagage achter zwarte schermen geplaatst. Toch verhullen die de problemen op Schiphol nauwelijks. Amper tien meter verderop staat de volgende lading gekleurde koffers en kinderwagens namelijk alweer rijen dik opgesteld. Bij aankomsthal 2 en 3 is het beeld niet veel anders. Een enkele passagier doet nog een poging haar verdwenen bagage te zoeken in de stapels koffers. Een bijna onmogelijke missie, want anonieme Schipholmedewerkers meldden aan de NOS dat er inmiddels ongeveer zestienduizend koffers op de luchthaven rondzwerven. Zowel binnen als buiten. Schiphol wil die aantallen tegenover de Volkskrant ontkennen noch bevestigen. ‘Het gaat om een paar duizend koffers’, meldt een woordvoerder. Koffers die buiten staan, zijn volgens Schiphol veilig en droog opgeborgen. De oorzaak van de bagageproblematiek is volgens Schiphol duidelijk: het verstoorde vluchtschema, in combinatie met de personeelstekorten bij de vliegtuigmaatschappijen en hun bagageafhandelaren. Als er door wijzigingen bijvoorbeeld meerdere vliegtuigen tegelijk aankomen, heeft het personeel te weinig handen vrij om alle bagage tijdig uit te laden. Sommige passagiers verlaten het vliegveld daardoor zonder hun spullen. Het nasturen van al die bagage is volgens de luchthaven een verantwoordelijkheid van de luchtvaartmaatschappijen. Maar het is te makkelijk om alleen naar hen te wijzen, vindt FNV-bestuurder Joost van Doesburg. Hoewel de vliegmaatschappijen inderdaad een overeenkomst sluiten met passagiers om de koffer op de juiste bestemming te krijgen, vindt Van Doesburg dat ook Schiphol een essentiële rol speelt in de ‘logistieke chaos’ door de personeelstekorten en lange wachttijden op de luchthaven. Ook bagageafhandelaar Swissport en KLM, dat haar eigen bagageafhandeling regelt, spreken van een ‘sneeuwbaleffect’. ‘De drukte op de luchthaven is een belangrijke oorzaak. Door de rijen worden vluchten gemist of vertraagd, en dat zorgt voor extra werk voor ons personeel’, legt de KLM-woordvoerder uit. Het helpt daarbij volgens Van Doesburg niet dat er zeven verschillende bagageafhandelaren op Schiphol actief zijn. ‘Zij moeten zorgen dat de koffers weer bij hun eigenaar komen, maar daarvoor moet eerst worden uitgezocht wie verantwoordelijk is voor welke koffers. Dat kost veel mankracht, maar die mensen zijn er helemaal niet’. De FNV verwacht dan ook dat de problemen de komende tijd alleen maar zullen toenemen. Zeker omdat de echte zomerpiek nog moet komen. Zaterdag begint de schoolvakantie in de regio Midden-Nederland. Een week later volgt de regio Noord. In een donderdag verschenen rapport van de FNV gaf driekwart van de Schipholmedewerkers nog aan zich zorgen te maken om hun eigen veiligheid deze zomer. Van Doesburg: ‘Ook het bagagepersoneel is bang om klappen te krijgen, want verdwenen koffers zorgen voor veel frustratie bij reizigers.’ De passagiers moeten eigenlijk bij hun luchtvaartmaatschappij aankloppen voor vragen en schadeclaims, ‘maar die antwoorden vaak überhaupt niet’, stelt Paul Vaneker van EU-claim, een organisatie die vliegpassagiers helpt met schadeclaims. Zo staat op de KLM-site dat het geen zin heeft om contact op te nemen met de klantenservice. Te gemakzuchtig, vindt Vaneker. De kofferproblematiek en de houding van de vliegmaatschappijen leiden volgens Vaneker tot schrijnende situaties. ‘Zo was er een reiziger die bij aankomst in het buitenland zijn elektrische rolstoel kwijt was en de vliegmaatschappij gaf tien dagen lang geen gehoor. Het is logisch dat de vliegmaatschappijen het druk hebben, maar dit loopt de spuigaten uit.’ KLM laat in een reactie weten al extra personeel te hebben ingezet om ervoor te zorgen dat passagiers hun bagage zo snel mogelijk terugkrijgen. Ook heeft de vliegmaatschappij besloten om tot eind augustus nog eens tien tot twintig Europese retourvluchten te schrappen en de ticketverkoop verder te beperken. Dit komt bovenop de eerder ingestelde limieten voor vertrekkende passagiers op Schiphol. Een woordvoerder laat weten dat dit niet alleen met bagageproblemen te maken heeft. ‘De druk op de gehele logistieke operatie nam toe, terwijl we al weinig mensen hebben. We moesten dus iets doen om die druk te verlichten.’ Ook Schiphol stelt, samen met de bagageafhandelaren, alles te doen om de problemen te verhelpen. Kantoorpersoneel zou inmiddels worden ingezet bij het uitzoeken van de koffers. ‘Maar wij hebben niet de expertise om alles over te nemen.’ Bagageafhandelaar Swissport hoopt de meeste ‘achterstanden’ binnen enkele weken te kunnen verhelpen. In de tussentijd adviseert Vaneker van EU-claim reizigers om vooraf foto’s te maken van hun spullen voor mogelijke schadeclaims. Ook efficiënt inpakken, biedt volgens FNV-woordvoerder Van Doesburg uitkomst wanneer koffers kwijtraken. ‘Mijn advies voor de zomer: doe de zwemkleding en het ondergoed maar in de handbagage.’||https://www.volkskrant.nl/nieuws-achtergrond/op-schiphol-stapelen-de-problemen-zich-op-duizenden-verdwaalde-koffers-door-sneeuwbaleffect~b0854ef1/
2022-07-08||Kans op een bui||Een uitgestrekt hogedrukgebied boven de Britse Eilanden zorgt dit weekeinde voor rustig zomerweer. De stroming is noordwestelijk en vanaf de Noordzee kunnen wolkenvelden zich over ons land uitbreiden. De zon weet hier af en toe nog aardig doorheen te breken, maar bewolking heeft vaak de overhand. Zaterdag is verspreid over het land kans op enkele lichte buien. Het wordt dan 19 graden langs de kust tot 23 graden in het zuiden en oosten. Vanaf zondag komt de kern van het hogedrukgebied meer boven ons land te liggen en daarna breekt een overwegend droge periode aan. Eerst is het nog relatief koel met zondag temperaturen rond 20 graden. Daarmee is het iets koeler dan gemiddeld voor begin juli. Na het weekend warmt het geleidelijk een paar graden op en krijgt de zon meer ruimte in het weerbeeld. Maandag kan het in het zuiden en oosten al zomers warm worden met temperaturen van circa 25 graden. De dagen daarna wordt het op grotere schaal zomers warm met 25 tot 28 graden als maximumtemperatuur. In de loop van de week neemt de onzekerheid in de temperatuurverwachting toe. Het kan mogelijk nog verder opwarmen, maar er zijn ook scenario’s waarbij het gematigd zomerweer blijft met 20 tot 25 graden als maximumtemperatuur.||https://www.volkskrant.nl/nieuws-achtergrond/kans-op-een-bui~b6405ab4/
2022-07-08||De Volkskrant tv-selectie voor zondag 10 juli||NPO 2, 19.25 uur De nieuwe serie De kok en de directeur combineert het kunstzinnige met het culturele. De deskundige reisleiders in dit programma zijn Taco Dibbits en Joris Bijdendijk, directeur van het Rijksmuseum in Amsterdam en de chef-kok van museumrestaurant Rijks. In diverse landen gaan de heren op ontdekkingsreis in de mooiste musea, en nemen ze een kijkje bij restaurants en lokale voedselproducenten. De reis begint op Sicilië, waar de citroen een terugkerend thema blijkt te zijn in oude tempels, Romeinse villa’s en kunst van Caravaggio tot Emilio Isgrò. Veronica, 20.00 uur (Sciencefiction, Steven Spielberg, 2002) Tom Cruise speelt in deze fascinerende sciencefictionfilm anno 2054 agent John Anderton. Hij beheert de misdaadpreventie-afdeling van de Washingtonse politie, die over een bijzonder instrument beschikt: een programma dat het mogelijk maakt toekomstige criminelen te arresteren. Dat gaat prima, totdat Cruise zélf verdachte is – van een moord op een onbekende, die hij binnen 36 uur zal begaan. Spielberg bracht deze verfilming van een roman van Philip K. Dick (ook verantwoordelijk voor de basis van Ridley Scotts Blade Runner) superieur en stijlvol in beeld, vol kil futuristisch blauw. NPO 2, 20.15 uur Morgen viert Hans van Manen zijn negentigste verjaardag. Voor zijn documentaire Just Dance the Steps volgde Willem Aerts de meesterchoreograaf, die al meer dan honderdvijftig balletten creëerde, in de aanloop naar deze mijlpaal. Ondanks zijn hoge leeftijd zit Van Manen nog vol energie, die zowel tot uiting komt in zijn scènes als in zijn aanwezigheid bij de repetities met het Nationale Ballet. De film volgt de icoon van de internationale danswereld tijdens zijn dagelijkse routine, waarbij ook een verhuizing naar een nieuw appartement op het programma staat. NPO 2, 22.09 uur Door de inval in Oekraïne zijn we de Russische olie- en gasindustrie met andere ogen gaan bekijken. Ook wordt nu pas duidelijk hoeveel invloed het Russische staatsgasbedrijf Gazprom in het Westen heeft weten op te bouwen. Medialogica laat zien hoe Gazprom jarenlang met tientalen miljoenen euro’s de kas spekte van voetbalclubs en de UEFA. Waarom ging het betaalde voetbal zonder enige gêne in zee met de vrienden van Poetin, en welke tegenprestaties stonden daar tegenover? De reportage kijkt ook naar de rol van sportjournalisten en bondsbestuurders. Canvas, 23.00 uur Hij is misschien minder flamboyant dan Mick Jagger of Keith Richards, maar zonder gitarist Ronnie Wood zouden The Rolling Stones niet dezelfde band zijn. Somebody Up There Likes Me is een mooi portret van de musicus, geregisseerd door Mike Figgis (Leaving Las Vegas). In de documentaire reflecteert Wood op zijn lange loopbaan bij de Stones, zijn nevenactiviteit als kunstschilder, en zijn worsteling met alcoholisme en drugs. Behalve de man zelf komen bandleden Jagger en Richards voorbij, naast vrienden Rod Stewart en Damien Hirst, en partner Sally Wood. TV5, 23.05 uur (Film noir, Claude Sautet, 1976) Drie films maakte de grote Franse regisseur Claude Sautet met Michel Piccoli en Romy Schneider, waarvan het in flashbacks vertelde Les choses de la vie (1970) waarschijnlijk de bekendste is. Het zes jaar later gemaakte Mado, waarin Schneider een kleine rol heeft, is een sterk gespeelde aanklacht tegen de consumptiemaatschappij. Piccoli speelt bouwondernemer Simon, die zich verzet tegen een corrupte concurrent (Jacques Dutronc). Een belangrijke rol is daarbij weggelegd voor gelegenheidsprostituee Mado (Ottavia Piccolo), terwijl Schneider opdaagt als Simons alcoholistische ex. Nederlands ondertiteld BBC 1, 23.30 uur (Drama, Ridley Scott, 1991) Thelma & Louise is uiteraard de film van Geena Davis (Thelma) en Susan Sarandon (Louise), twee vrouwen in Arkansas die al jong vastzitten in een leven waarin van alles ontbreekt. Dus neemt Louise haar vriendin Thelma zonder vastomlijnd plan mee voor een weekendje weg, dat een dramatische wending neemt. Sarandon en vooral Davis dragen de transformatie van de film op grootse wijze, maar ook de rol van Brad Pitt, die met Thelma & Louise na negen jaar eindelijk doorbrak in Hollywood, kan moeilijk worden overschat. Hij is het onverbloemde lustobject J.D., dat de film binnenzeilt en Thelma de ervaring van haar leven bezorgt.||https://www.volkskrant.nl/cultuur-media/de-volkskrant-tv-selectie-voor-zondag-10-juli~b346edb8/
2022-07-08||De Volkskrant tv-selectie voor zaterdag 9 juli||NPO 2, 19.25 uur Met het magazine Zin in morgen wil NPO1 de kijker inspireren. De drie presentatoren – Kim-Lian van der Meij, Annemiek Schrijver en Thomas Cammaert – hebben op mooie plekken ontmoetingen met bijzondere mensen met een bezielend verhaal. Deze week vertelt Erwin van Asselt hoe hij zijn leven omgooide om het project Buurtmaaltijden op te zetten: koken met en voor buurtbewoners. Annette van Herk tuiniert sinds een aantal maanden met vrouwen uit het asielzoekerscentrum. Veronica, 20.00 uur (Oorlog, Michael Cimino, 1978) Drie uur durend, met vijf Oscars bekroond epos over drie staalarbeiders uit Pennsylvania, onvergetelijk gespeeld door Robert De Niro, John Savage en Christopher Walken, die nietsvermoedend de hel van Vietnam intrekken. Klassiek zijn de langgerekte scènes rond de met drank overgoten Russisch-orthodoxe bruiloft, het herten jagen en de Russische roulette onder leiding van de Vietcong. The Deer Hunter, een film met een zich gestaag ontvouwende intensiteit, was een van de eerste Hollywood-producties die zich serieus en kritisch over de Vietnamoorlog uitspraken. NPO 2, 20.29 uur Als dominee Will Davenport (Tom Brittney) in Grantchester op het punt staat een baby te dopen, wordt de ceremonie ruw verstoord. De jonge Davy Conner beweert dat hij de biologische vader is van het kind en dat de baby hem werd afgenomen. De politie wordt erbij geroepen en wanneer rechercheur Geordie Keating (Robson Green) arriveert, vertelt Conner dat Joan Beaumont, eigenaar van een adoptiebureau, het kind heeft gestolen. Het is niet duidelijk dat er een misdaad is gepleegd, maar dat verandert wanneer de gebeurtenissen in de Britse misdaadserie een grimmige wending nemen. NPO 3, 20.40 uur In de laatste zaak van het seizoen buigt Dan Sommerdahl (Peter Mygind) zich over een schokkende moord. Het slachtoffer is Nancy Brinck, de voorzitter van de lokale Kamer van Koophandel, die dood achter het stuur is aangetroffen. Tevens is haar dure rashond uit de auto gestolen. Was het de dader puur om de hond te doen, of speelt er een ander motief? In de Deense misdaadserie Sommerdahl moet de speurder opnieuw met tegenzin samenwerken met Flemming Torp (André Babikian), zijn voormalige beste vriend die een relatie met Sommerdahls ex aanknoopte. BBC 2, 22.00 uur Vorige week blikte Mick Jagger terug op zijn leven met The Rolling Stones, en vandaag is het de beurt aan de gitaristen van de band: Keith Richards en Ronnie Wood. Deze afleveringen van My Life as a Rolling Stone portretteren Richards als de gevaarlijk levende belichaming van rock-’n-roll en Wood als de briljante gitaarvirtuoos die de band door zijn moeilijkste tijden wist te slepen. Aansluitend presenteert de BBC een registratie van het concert ‘Licked Live’ dat de Rolling Stones gaven voor hun veertigjarig jubileum in 2003 in Madison Square Garden. Canvas, 23.00 uur (Komedie, Jonah Hill, 2018) Zonder woorden vertelt de steeds terugkerende glimlach van de 13-jarige Stevie (acteerrevelatie Sunny Suljic) hoe hij zijn stappen naar een nieuwe levensfase beleeft. In dit speelse, sfeervolle en sterk geacteerde regiedebuut van steracteur Hill begint het met een glunderende blik. Hill filmt zijn jonge held met een indrukwekkend gevoel voor detail. Mid90s is een film over hiërarchie, bewijsdrang en sociale codes, maar ook over bewonderen, vriendschap en het zoeken naar een veilige plek voor zelfontplooiing. Knap is vooral hoe Hill de clichés van het volwassenwordingsgenre omzeilt, zonder voorgebakken plot. Mid90s schetst losjes een handvol momenten waarop Stevie later ook zelf weemoedig kan terugblikken. Veronica, 23.45 uur (Drama, Alan Parker, 1978) Groezelig, grimmig en aangrijpend gevangenisdrama. Brad Davis speelt de Amerikaanse toerist Bill Hayes, die in een Turkse gevangenis belandt nadat hij is betrapt op het bezit van drugs. Het met een Oscar bekroonde scenario baseerde Oliver Stone (toen nog een beginnend filmmaker) op een interview met de echte Hayes. Ten gunste van het dramatisch effect nam hij menigmaal een loopje met de feiten. Zo beet Hayes nooit iemands tong af en ging hij, anders dan in de film, wel degelijk in op de seksuele avances van zijn medegevangenen.||https://www.volkskrant.nl/nieuws-achtergrond/de-volkskrant-tv-selectie-voor-zaterdag-9-juli~b855b9f5/
2022-07-08||Elon Musk beëindigt poging Twitter over te nemen, sociale medium naar de rechter||De CEO van Tesla heeft vrijdag ook een brief gestuurd aan de directie van het socialemediaplatform, waarin hij zijn beslissing om Twitter niet te kopen bekendmaakt. Volgens Musk overtreedt Twitter door de onduidelijkheid over het aantal nepaccounts de fusieovereenkomst. Maar juridische experts twijfelen volgens The Washington Post aan dat argument en zijn er niet zeker van dat het genoeg is om de deal te laten klappen. In de overname-overeenkomst is een bepaling opgenomen dat Musk Twitter een miljard dollar moet betalen als hij de overname niet doorzet. Twitter laat weten dat het Musk zal houden aan de overeenkomst. Het bod van 44 miljard dollar is officieel, dus daar kunnen beide partijen niet zonder meer onderuit. ‘We houden vast aan de prijs en de afspraken die gemaakt zijn met Musk en we zijn van plan juridische actie te ondernemen om de fusieovereenkomst af te dwingen’, zei voorzitter van de raad van commissarissen Bret Taylor in een tweet. Het percentage spamaccounts op Twitter was al een tijd het grote twistpunt in de al maanden slepende onderhandelingen over de overname. Volgens Musk heeft Twitter nooit een goed antwoord gegeven op de vraag hoeveel bots en spamaccounts er bestaan op het platform en welk deel zij uitmaken van het totale aantal gebruikers. Dat aantal is van invloed op de winstgevendheid van Twitter, omdat spamaccounts niet reageren op advertenties. Het socialemediabedrijf heeft altijd beweerd dat het percentage spamaccounts onder de 5 procent ligt, maar Musk geloofde dat niet. De Tesla-topman wilde hard bewijs zien van Twitter dat dit percentage inderdaad klopt. Hoewel hij inzage heeft gekregen in Twitters data, raakte hij niet overtuigd. Eerder suggereerde de miljardair dat het percentage eerder rond de 20 procent zou liggen. De koers van het aandeel Twitter daalde in de handel nabeurs zo’n 7 procent. Tijdens de handelsdag had het aandeel vrijdag al 5 procent verloren en eindigde het op zo’n 36,81 dollar, veel lager dan de 54,20 dollar per aandeel die Musk zou betalen voor het bedrijf.||https://www.volkskrant.nl/nieuws-achtergrond/elon-musk-beeindigt-poging-twitter-over-te-nemen-sociale-medium-naar-de-rechter~bb2e2183/
2022-07-08||Gemeenten krijgen achterstand in huisvesting statushouders niet weggewerkt – en de opdracht wordt alleen maar groter||Gemeenten hebben tot en met juni huizen geregeld voor 11.886 statushouders. De taakstelling – gebaseerd op het verwacht aantal verblijfsvergunningen – was 9.979 statushouders, maar 1 januari lag er ook nog een achterstand van 3.728. Het gat is dus wel verkleind, maar nog niet gedicht. Wanneer een asielzoeker een verblijfsvergunning krijgt, wordt die door het Centraal Orgaan opvang asielzoekers (COA) gekoppeld aan een gemeente. De gemeente heeft dan in principe tien weken om een statushouder te huisvesten, maar vanwege een gebrek aan woningen duurt dit vaak langer. Door deze achterstanden blijven statushouders langer in opvangcentra zitten, in juni waren dit er 14 duizend. Dit is een van de oorzaken dat er te weinig plek is in opvangcentra, waar mensen op stoelen slapen. Door deze druk, maar ook door de groeiende asielinstroom, is de taakstelling voor de tweede helft van 2022 verhoogd naar 13.500 statushouders. Inclusief achterstanden moeten gemeenten dus onderdak bieden aan 15.358 mensen. Voor de ene gemeente is de taak makkelijker dan voor de andere. 137 van de 344 gemeenten hebben voldoende statushouders gehuisvest, of lopen voor. In absolute zin heeft Tilburg de grootste voorsprong (100) en Amterdam de grootste achterstand. Per 100 duizend inwoners loopt Olst-Wijhe (153) het meest voor en Oldambt (180) het verst achter. In een eerdere versie van dit verhaal stond dat de gemeente Valkenswaard de grootste relatieve achterstand had. Dit was incorrect, vanwege onjuiste informatievoorziening vanuit de Rijksoverheid. Dit stond ook verkeerd weergegeven in de bijbehorende kaart, net als die van 9 andere Noord-Brabantse gemeenten (alfabetisch gezien van Son en Breugel tot en met Zundert).||https://www.volkskrant.nl/nieuws-achtergrond/gemeenten-krijgen-achterstand-in-huisvesting-statushouders-niet-weggewerkt-en-de-opdracht-wordt-alleen-maar-groter~b3981bab/
2022-07-08||Wie dóét zoiets!? ||We weten dat we niet moeten kijken, maar doen het toch. Mijn schoonzusje en ik zitten aan de keukentafel, en staren naar Facebook. We klikken door de reacties, kijken naar de likes. We zuchten, grommen soms een beetje, maar vooral zijn we stil. ‘Hé,’ zegt mijn schoonzusje plotseling. ‘Ik ken hem. Hij werkt bij mij in het ziekenhuis op de afdeling psychiatrie.’ De jongen was maar een kleine speler, een druppeltje in de storm die op dat moment door mijn aderen raasde. Op de vraag ‘Zou u Loes Reijmer doen? Zo ja: hoe?’ had iemand op de Facebookpagina van Geenstijl geantwoord: ‘Zonder waarschuwing droog in d’r poepert. Met een föhn erop om het droog te houden.’ Achttien mannen reageerden, veelal met een rijtje ‘huilen van het lachen’-emoji. Iemand opperde dat talkpoeder beter werkt om het droog te houden. 41 mensen liketen de reactie, waaronder deze verpleegkundige dus. Ik schreef het al: het was maar een like. De jongen zal even gegrinnikt hebben, waarna hij op het duimpje drukte. Het handjevol reaguurders op Facebook en de honderden anoniempjes op Geenstijl hadden wel ergere dingen gedaan. En toch denk ik nu, vijf jaar later, vooral aan hem als iemand over de kwestie begint. Of wat ik van hem weet, althans. Verpleegkundige – afdeling psychiatrie – lachen om een anale verkrachtingsgrap. Het gebeurde eind april 2017, ik was pas twee weken columnist. In Nieuw Venster, de Volkskrant-rubriek over online-cultuur die ik was begonnen, had ik de praktijken van Geenstijl proberen te beschrijven: dat vrouwen altijd hard door de site werden aangepakt, vooral op hun seksualiteit. Ik was nog mild, zie ik nu ik het stukje teruglees. Prompt stond mijn foto op de site met de vraag ‘Zou u haar doen?’. Een vraag die kennelijk uitnodigde tot honderden beledigende, vernederende reacties en talloze gewelddadige verkrachtingsfantasieën. Dit was de standaardbehandeling. Vrouwen van kleur kregen het doorgaans nog twee keer zo hard te verduren, in een virulente mix van misogynie en racisme. Ik was verre van de eerste die dit overkwam – en het was zelfs niet de eerste keer dat het míj overkwam. Een maand ervoor had de site hetzelfde geflikt: óók die foto, óók de vraag ‘Zou u haar doen?’. Deze tweede keer was de druppel, kennelijk. Het werd een twitterrel en daarna een mediarel. Kranten belden, m’n moeder belde, talkshows belden, m’n moeder belde weer. Adverteerders trokken zich terug van Geenstijl, Tweede Kamerleden stelden Kamervragen. Samen met Volkskrant-collega Esma Linnemann en NRC-columnist Rosanne Hertzberger schreef ik een opiniestuk, meer dan honderd vrouwen uit de media ondertekenden het. Ministers spraken zich uit, nog meer adverteerders trokken zich terug. Weer belde m’n moeder, nog een beetje bezorgder. En ik? Ik zat in die week monomaan door reacties te scrollen, door reacties op reacties, door likes. Precies wat je níét moet doen. Elke verkrachtingsfantasie duwde m’n hart nog wat verder door m’n luchtpijp, een fysieke reactie waarvan ik nog altijd een vonkje voel als ik iets naars tegenkom op internet. Ik zat niet alleen te scrollen, maar maakte ook screenshots, vastbesloten om er iets mee te doen als de rust weer was wedergekeerd. De anoniempjes op Geenstijl wisten zich beschermd door aliassen als Bezorgde Vader en Lampelul, maar de mannen op Facebook postten wél vaak onder hun eigen naam. Ik keek naar hun profielfoto’s, naar hun werk, naar de relatiestatussen die ze braaf hadden ingevuld, de romantische foto’s die daarbij stonden. Soms hadden ze zelfs een gezamenlijk profiel: ‘Mike with Sandra’ heette de man die over talkpoeder begon. Met al het geklik en gescroll en gescreenshot probeerde ik antwoord te vinden op de vraag die me sindsdien bezighoudt: wie doet zoiets? Het is geen originele vraag. In de afgelopen vijf jaar is deze me talloze keren gesteld. Vaak is het meer een uitroep dan een vraag: ‘Wie dóét zoiets!?’ Ik heb ook gemerkt dat we als maatschappij helemaal niet zo geïnteresseerd zijn in het antwoord. Na de uitroep verlegt de aandacht zich vaak direct naar mij. Hoe voelt dat nou, vragen mensen dan, wat gebeurt er met je als zoiets gebeurt? Heb je alles gelezen, sliep je slecht, heb je er nu nog last van? Toen ik vorig jaar deelnemer was aan De slimste mens werd er al in mijn derde aflevering naar gevraagd. ‘Wat doet dat met je?’, wilde Philip Freriks weten. Ik gaf een uitgebreid antwoord, waarin ik ook een van de expliciete, gewelddadige verkrachtingsfantasieën opdiste, om de kijkers een idee te geven. Die haalde de montage natuurlijk niet. Het enige wat overbleef was dat ik er, inderdaad ja, best een paar nachten slecht van had geslapen. De rol van beklagenswaardige past vrouwen nu eenmaal goed. Dat blijkt ook uit onderzoeken: vrouwen zitten vaak als gewone burger of ervaringsdeskundige aan de talkshowtafel, mannen als deskundige. Bijna altijd zei ik ‘nee’ tegen uitnodigingen van media om over de kwestie te praten, maar toen een talkshow een speciale uitzending maakte over online intimidatie besloot ik voor één keer wel te gaan, in de veronderstelling dat ik er ook als kenner van online-cultuur zou zitten. Pas tijdens het voorstelrondje, in de hitte van het studiolicht, besefte ik: ik zit hier als slachtoffer. Tegenover me zat een mannelijke collega die over hetzelfde onderwerp schreef bij een concurrerende krant. Hij was de deskundige. Heel erg is dat allemaal niet, natuurlijk. Maar het geeft wel aan waar onze prioriteiten liggen, wat we bereid zijn te onderzoeken, en wat niet. We vragen vrouwen hun ziel op tafel te gooien en deze stap voor stap te ontleden, hun kwetsbaarheden te tonen. En zien zo de bron over het hoofd. De screenshots stonden een maand op mijn computer, twee maanden, vier maanden, een half jaar. Hé, dacht ik begin april 2018, het is alweer bijna een jaar geleden, moet ik er iets mee? Maar nee, eigenlijk kwam het wel goed uit dat ik veel deadlines had. Het tweede jaar: idem. Elk jaar werd ik gered door de volle agenda, elk jaar vond ik het wel prettig dat ik niet als een soort Freud op zoek hoefde naar de diepere drijfveren van Bezorgde Vader en Lampelul. Er gebeurde ook nogal wat in die jaren. Een halfjaar na ‘Zou u haar doen?’ werd Harvey Weinstein door The New York Times ontmaskerd als verkrachter en flitste #MeToo de wereld over. In Nederland vielen castingdirecteuren, kunstenaars, hoogleraren, docenten, dirigenten en anderen van hun voetstuk – en klommen er soms met gemak weer op. De onthullingen over The voice of Holland leidden begin dit jaar een tweede #MeToo-golf in, de technisch directeur van Ajax werd ontslagen vanwege het versturen van dickpics naar vrouwelijke collega’s – en vrijwel direct in genade aangenomen bij Antwerp FC. Er was niet alleen veel aandacht voor seksueel geweld en seksueel grensoverschrijdend gedrag, maar ook voor online intimidatie. Voor de Tweede Kamerverkiezingen van 2021 publiceerde De Groene Amsterdammer een onderzoek naar de berichten die vrouwelijke politici ontvangen op sociale media. Tien procent van alle tweets die aan hen gericht waren bleek haat of agressie te bevatten. Sigrid Kaag ontving er zelfs elk kwartier een. De misogynie jegens vrouwelijke politici werd een onderwerp in de campagne. Plotseling zagen we op hoeveel fronten zij strijd moeten leveren, waarom het helemaal niet gek is dat veel vrouwen denken over de politiek: mij niet gezien. Eigenlijk was alles gezegd, concludeerde ik dit voorjaar. De laptop met screenshots stond hoog op een plank, bedolven onder een laagje stof. Ik had al lang een nieuwe, waarschijnlijk kon ik de oude oplader niet eens meer vinden. En toen gebeurde er iets op televisie. In Vandaag Inside vertelde Johan Derksen dat hij in de jaren zeventig ooit een kaars in de vagina van een bewusteloze vrouw had gestoken. Hij, een vriend en twee ‘juffrouwen’ hadden veel gedronken, ze gingen naar het huis van een van de vrouwen, er zou van alles gaan gebeuren, maar toen ging bij de vrouwen het licht uit. ‘Er stond zo’n grote kaars, die hebben we erin gestopt en zijn weggegaan’, zei Derksen. Een dag later nuanceerde hij dit, zei dat hij de kaars tussen de benen van de vrouw had gezet, het was een 1000-uren-kaars, hallo, die kréég je er niet eens in. Hij is toch geen verkrachter? Ook over de kaars is al veel gezegd en geschreven. Over het gelach aan tafel, of het strafbaar was, of de ophef een typisch voorbeeld was van de verstikkende, ‘woke’ cancelcultuur, zoals Derksen graag beweert. De kaars was als een rorschachtest, iedereen zag er de eigen ervaringen in. Mij hield derhalve niet echt bezig welke versie van het verhaal echt gebeurd was. Ik zag dit: mannen die niet alleen lachten om wat een verkrachting zou kunnen zijn, maar het verhaal ook in een vingerknip groter maakten, straffender, gewelddadiger, pijnlijker. ‘Hebben jullie ’m wel aangedaan?’ ‘Hoe groot was de kaars?’ ‘Ze heeft nog geluk gehad natuurlijk, voor hetzelfde geld staat er een honkbalknuppel in de hoek.’ De bewusteloze vrouw is een ding waar een zo groot mogelijk voorwerp in moet. En kennelijk is die reflex, die pavlovreactie, moeiteloos te combineren met een patent zelfbeeld van de moderne man die natúúrlijk tegen seksueel geweld is, want dat hebben we als keurige samenleving nu eenmaal met elkaar afgesproken. René van der Gijp had zelfs, toch een beetje geschrokken, zijn hele kennissenkring gebeld om te vragen of hij had gelachen om seksueel geweld. Néé, hadden die allemaal meteen gezegd, nee, natuurlijk niet. Er is geen groter stigma dan dat van een verkrachter en toch wordt in ’s lands bestbekeken talkshow schuddebuikend gesproken over een gebeurtenis die een verkrachting zou kunnen zijn. Niemand wil beschuldigd worden van seksueel geweld en toch plaats je je gewelddadigste fantasieën onder de foto van een jou onbekende vrouw. De Australisch-Amerikaanse filosoof Kate Manne schrijft in haar boek Down Girl: The Logic of Misogyny (2018) dat we misogynie doorgaans verkeerd interpreteren. We zien het als iets van een paar rotte appels, individuele mannen die nu eenmaal vrouwen haten om hun vrouw-zijn, mannen waar we ons makkelijk van kunnen distantiëren. Misogynie wordt met die definitie een welhaast non-existent, marginaal fenomeen, schrijft Manne, nauwelijks te agenderen ook. Wie kent er nou een échte vrouwenhater? Mannen die zich schuldig maken aan misogynie ‘kunnen van hun moeder houden’, benadrukt de filosoof, ‘en niet te vergeten hun zussen, dochters, vrouwen, vriendinnen en secretaresses. Ze haten vrouwen niet in het algemeen.’ Misogynie is volgens Manne ook niet hetzelfde als seksisme, ook al hangen de twee nauw samen. Bij seksisme worden mannen en vrouwen aan verschillende standaarden gehouden, ze worden geacht zich te gedragen naar de stereotypen die bij hun sekse horen, naar de regels van het patriarchaat. Vrouwen dienen zorgzaam te zijn, bijvoorbeeld, zich te schikken. Van mannen wordt verwacht dat ze flink zijn, de leiding nemen. ‘Misogynie moet je zien als de politietak van de patriarchale orde’, schrijft Manne. ‘De voornaamste functie is het handhaven en opleggen van de normen en verwachtingen.’ Vrouwen die daarmee breken, of een terrein betreden dat niet voor hen toegankelijk wordt geacht, worden gestraft. Dat controleren en straffen is het wezen van misogynie, aldus de filosoof. Ik lees Manne en denk terug aan mijn studententijd, toen ik een dag hamburgers moest bakken op het festival van de TT Assen. De vrouwen in het team werden gewaarschuwd: kom niet te veel buiten de keet, het kan vervelend zijn. En inderdaad, toen ik even naar buiten ging om naar de wc te gaan, hief een spreekkoor aan met ‘daar moet een piemel in’. We lachten erom natuurlijk, zo ging dat. Ik betrad letterlijk een terrein dat niet het mijne was, zie ik nu. Het is een uitspraak die hoort bij een vrouwenleven, dat ‘daar moet een piemel in’. Wethouders die de komst van een asielzoekerscentrum moeten verdedigen, die gewoon hun werk doen dus, krijgen het ook te horen. Maar in weerwil van die vanzelfsprekendheid blijf ik inmiddels toch iets langer hangen bij dat woordje ‘moet’. Hoezo, ‘moet’? Misogynie uit zich in verschillende vormen. Vernederen, uitschelden, te schande maken, laatdunkendheid, dreigen met geweld of daadwerkelijk geweld. Vaak is er sprake van seksuele objectificatie, schrijft Manne. Niet alleen wordt de vrouw tot object gemaakt; haar autonomie wordt ook doelbewust geschonden. Er ‘moet’ een piemel in. ‘Zonder waarschuwing droog in de poepert’ als straf voor een column over Geenstijl. Een vrouw die te dronken was om seks te hebben met Johan Derksen werd vernederd met een kaars, om vijftig jaar later op nationale televisie te horen dat ze blij mag zijn dat het geen honkbalknuppel was. Vera Pauw, grondlegger van het vrouwenvoetbal in een mannenbastion, is een carrière lang tegengewerkt binnen de KNVB. En nee, het speelt niet alleen in voetbalkantines of in een bepaalde politieke hoek. Een van onze grootste schrijvers was zo jaloers dat hij zijn toenmalige vriendin aan haar haren door een hotellobby trok (maar wenst niet vergeleken te worden met Lil’ Kleine). De gepromoveerde Leidse rechtsfilosoof die desinformatie verspreidt, wordt op Twitter door progressieve mannen ‘dom’ genoemd in plaats van kwaadwillig. Vrouwelijke politici van alle partijen krijgen op sociale media dagelijks een haatdouche over zich heen, want de macht is traditioneel het terrein van mannen. Misogynie is niet voorbehouden aan een groep, maar verschilt per situatie, en in gradatie. Als ik de afgelopen tijd aan mensen vertelde dat ik ging stoppen als columnist om weer verslaggever te worden, viel een sluier van begrip over hun gezicht. Logisch met al die nare reacties, zeiden ze dan. Maar die waren er nauwelijks de afgelopen jaren. Lezers van de Volkskrant zijn aardig, enthousiast, aanmoedigend. Zelfs het online chagrijn viel mee – al hielp het om geen twitteraccount te hebben. Het voelt daarom wat tegenstrijdig om nu te schrijven over de storm waarmee mijn werk als columnist vijf jaar geleden begon. Toch wilde ik één keer erop terugkijken om het venster te verschuiven. Van ‘hoe voelt dat nou?’ naar ‘wat zegt dit?’. De combinatie van de gewelddadige, expliciete teksten en de alledaagsheid van de afzenders verbluft mij nog altijd. En daardoor vond ik het, ook in mijn stukjes, lastig om genoegen te nemen met ons zelfbeeld van een progressieve, dartelende natie waar de emancipatie al lang voltooid is. Je hoeft maar een beetje aan het oppervlak te krassen om het te doen openbarsten. Deze week klom ik op een bureaustoel om m’n oude laptop van de plank te pakken. In een doos stuitte ik op de oplader. Het duurde even voordat de laptop aanging; toen ik de screenshots probeerde te laden begon het ding zelfs vijandig te blazen. Ik vond de like van de verpleegkundige uiteindelijk, niets meer dan een duimpje, maar voor mij een symbool. Ik googlede zijn naam, zag dat hij tegenwoordig ergens anders werkt, aan een bureau, maar nog altijd zorgdragend voor kwetsbaren. ‘Ga je hem noemen?’, vroeg een vriendin, ze veerde ervan op. Maar nee, natuurlijk niet. Zovelen hadden hem kunnen zijn.||https://www.volkskrant.nl/columns-opinie/wie-doet-zoiets~bff1b8e9/
2022-07-08||Inflatie is ellendig, maar misschien hebben we te lang te goedkoop geleefd, op de pof als het ware||Nu hier bij ons het zwaartepunt van de zorgen over de oorlog in het hart van Europa enigszins is verschoven (van ‘Aanslag op de wereldorde! Op de ziel van de Europese Unie! Op alles waar het vrije Westen voor staat! Zelensky, held!’ naar ‘Duurt best lang hè, ze worden straks toch niet echt lid en schiet het een beetje op met gas binnen harken voor de winteropslag?’), verschuift het publieke en politieke debat hier naar de financiële noden van de gewone man. Die zucht onder de oplopende energierekening, moet overschakelen van cranberrypaté op Saksische leverworst, terwijl de zonnebloemolie duur blijft en tanken een pijnlijke aangelegenheid is. Het lijkt heel wat, de recent uitonderhandelde loonsverhogingen in diverse cao’s, maar als je de inflatie ervan aftrekt, verkruimelt de vooruitgang. Het Nibud waarschuwt: 2,8 miljoen Nederlandse huishoudens kunnen in geldproblemen komen door de stijgende prijzen. De toestand heeft veel te maken met de oorlog, want alles zit aan alles vast met ontelbaar veel draadjes. Een en ander hangt ook samen met het feit dat we misschien te lang te goedkoop hebben geleefd. Op de pof als het ware, terend op de illusie van eeuwigdurende vrede, onuitputtelijke grondstoffen, een vergevingsgezinde aarde, nimmer opdrogende aanvoer van nog nieuwere innovaties, en een door elke wereldbewoner gedeeld ideaalbeeld van gezellig samen de tevreden consument uithangen. Dat wordt nog wat met de geldzorgen, wanneer straks – ooit, misschien, als ze durven – Westerse regeringen op grote schaal echte consequenties gaan verbinden aan hun afschuw over de genocide in Xinjiang, en iets gaan doen tegen de stroom goedkope spullen uit China die het leven hier zo betaalbaar en de keuze zo rijk hebben gemaakt, en die daar de repressieve staat van Xi Jinping hebben helpen financieren. (Waarbij moet worden aangetekend dat ze vermoedelijk niet durven, voorlopig niet, misschien wel nooit, dus we zullen nog een tijdlang naar het Kruidvat kunnen voor 3 halen 2 betalen.) Terwijl minister Kaag van Financiën hier door het parlement gemaand wordt om grote groepen te compenseren – een meerderheid in het parlement wil nu dat extra btw-inkomsten terugvloeien naar de middenklasse – is ook elders in het Koninkrijk het protest aan het aanzwellen onder een andere groep die er ook elke dag in de supermarkt aan herinnerd wordt dat haar koopkracht steeds minder voorstelt. Op Bonaire bereidt de consumentenorganisatie Unkobon een rechtszaak voor tegen de Nederlandse staat. Wegens onvoldoende actie tegen de armoede op het eiland. Die is schrijnend, al lang. Deze week liet Unkobon een boze brief bezorgen bij minister Schouten van Armoedebestrijding, waarin ze gesommeerd wordt Caribische Nederlanders net zo te behandelen als Europese Nederlanders. Bonaire is al meer dan tien jaar staatkundig gewoon een stukje Nederland, zoals Groningen dat is, of Walcheren, of Zoetermeer. Net zoals Saba en Sint Eustatius. Hier gelden de eilanden als een soort Groningen – interessant om wat er te halen valt zoals zon, zee, koraalduiken en knappe huizen langs de kust – maar daar overheerst de consternatie over het gegeven dat de Nederlandse staat niet bereid is in Caribisch Nederland hetzelfde bestaansminimum te garanderen als in Europees Nederland. Terwijl het leven daar minstens zo duur is als hier. Bij de herschikking van de boedel na de opheffing van de Antillen in 2010 was een ‘aanvaardbaar voorzieningenniveau’ beloofd. Het is er nooit van gekomen. Terwijl het amper wat kost; in heel Caribisch Nederland wonen nog geen 30 duizend mensen. Benieuwd wiens koopkracht vóór gaat.||https://www.volkskrant.nl/columns-opinie/inflatie-is-ellendig-maar-misschien-hebben-we-te-lang-te-goedkoop-geleefd-op-de-pof-als-het-ware~b4602cba/
2022-07-08||NYT: VS willen dat Arabische landen oude Russische wapens aan Oekraïne leveren • Oekraïne bereidt tegenaanval voor in Cherson||Lees hier het liveblog van vrijdag 8 juli terug.||https://www.volkskrant.nl/nieuws-achtergrond/nyt-vs-willen-dat-arabische-landen-oude-russische-wapens-aan-oekraine-leveren-oekraine-bereidt-tegenaanval-voor-in-cherson~b190c51d/
2022-07-08||Rusland blokkeert verlenging VN-hulpmissie in Syrië||De resolutie kreeg 13 stemmen voor, en China onthield zich van stemming. Om aangenomen te worden moet een resolutie in de VN-Veiligheidsraad tenminste negen stemmen voor hebben, maar daarbij is ook vereist dat Rusland, China, de VS en het Verenigd Koninkrijk ermee instemmen. De Amerikaanse VN-ambassadeur Linda Thomas-Greenfield reageerde woedend op het Russische besluit om de resolutie niet te steunen. ‘Dit is een kwestie van leven en dood. Er zullen mensen sterven omdat een land schaamteloos zijn vetorecht gebruikt.’ Na de Iers-Noorse resolutie werd er gestemd over een voorstel van Rusland om de operatie in Syrië met zes maanden te verlengen in plaats van twaalf. Alleen China en Rusland zelf stemden voor. De VS, het Verenigd Koninkrijk en Frankrijk stemden tegen en de rest onthield zich van stemming. Volgens de tegenstemmers is zes maanden voor hulporganisaties niet voldoende om hun operaties effectief te kunnen plannen. In het door rebellen bezette noorden en noordwesten van Syrië zijn miljoenen mensen afhankelijk van de noodhulp, die uit Turkije afkomstig is. Via enkele grensovergangen in gebieden die niet in handen zijn van de Syrische regering kunnen de hulpgoederen de Syrische bevolking bereiken. Een jaar geleden werd deze noodhulp nog wel met een jaar verlengd. Op het laatste moment wisten de VS toen nog een compromis te sluiten met Rusland. Besloten werd om het mandaat met zes maanden te verlengen, plus nog eens zes maanden behoudens een inhoudelijk rapport van VN-secretaris generaal António Guterres. Omdat hiervoor geen nieuwe resolutie was vereist, ging het feitelijk om een verlenging van een jaar. Rusland wilde de hulpgoederen aanvankelijk naar de Syrische hoofdstad Damascus laten brengen om ze van daaruit te verdelen. Rusland is een bondgenoot van de Syrische president Assad. De Ierse en Noorse delegaties zeggen nog hoop te hebben dat het ook deze keer nog tot een compromis zal komen, en roepen de VN-leden op om verder te onderhandelen. Komende zondag verloopt het huidige mandaat voor de VN-hulpmissie in Syrië.||https://www.volkskrant.nl/nieuws-achtergrond/rusland-blokkeert-verlenging-vn-hulpmissie-in-syrie~b964be83f/
2022-07-08||Russisch gemeenteraadslid veroordeeld tot zeven jaar strafkolonie voor kritiek op de oorlog||In maart had Gorinov (60) tijdens een vergadering van de deelraad van het Krasnoselski-district in de Russische hoofdstad bezwaar gemaakt tegen de voorbereiding van festiviteiten in de wijk. Dat vond hij ongepast vanwege de strijd in Oekraïne, die Gorinov ‘de agressie van ons land’ noemde. Daarover zwijgen was voor hem volgens zijn vrouw Alla ‘onmogelijk’. ‘Daar is hij de man niet naar’, zegt ze buiten de rechtbank na de uitspraak. Eind april werd Gorinov gearresteerd. Hem werd onder meer tenlastegelegd dat hij het Russische optreden in Oekraïne een oorlog noemde in plaats van een ‘speciale militaire operatie’ en dat hij repte van Oekraïense kinderen die daarbij waren omgekomen. Samen met de voorzitter van de deelraad, die het land is ontvlucht en tegen wie een arrestatiebevel loopt, zou hij willens en wetens ‘fake nieuws’ hebben verspreid. Volgens de rechter zijn de door Gorinov gebruikte woorden ‘niet in overeenstemming met de officiële briefings van het ministerie van Defensie’. Gorinov betoogde donderdag in zijn slotwoord dat hij enkel zijn persoonlijke mening had uitgesproken, een in de grondwet verankerd recht. Maar de rechter ziet in dit argument enkel Gorinovs ‘streven aan strafvervolging te ontkomen’. Gorinov hoorde het vonnis ogenschijnlijk onbewogen aan, zittend in een glazen kooi en met de handen geboeid. Hij houdt even een papier omhoog met de tekst: ‘Hebben jullie deze oorlog nog steeds nodig?’ Als de rechter vraagt of hij het vonnis heeft begrepen, antwoordt Gorinov bevestigend, om er sarcastisch aan toe te voegen: ‘Maar ik ben verbaasd dat de straf zo laag is.’ De politicus tekent beroep aan, maar heeft weinig vertrouwen in een goede afloop. ‘Het hoger beroep zal waarschijnlijk niets aan deze uitspraak veranderen’, verzucht collega-raadslid en advocaat Michail Birjoekov. Gorinov is een van 55 Russen die momenteel om dezelfde reden worden vervolgd. Mensenrechtenactiviste Alla Frolova verbindt de zwaarte van de opgelegde straf aan het feit dat Gorinov geen schuld heeft bekend. Een eerder vonnis op basis van hetzelfde wetsartikel leidde tot een voorwaardelijke gevangenisstraf van vijf jaar, nadat de gedaagde schuld had bekend. Gorinov zegt dat hij gewoon zijn mening heeft uitgesproken. ‘Dus dat is een signaal dat wie geen schuld bekent, en kritiek levert op wat er gebeurt de volle laag krijgt.’||https://www.volkskrant.nl/nieuws-achtergrond/russisch-gemeenteraadslid-veroordeeld-tot-zeven-jaar-strafkolonie-voor-kritiek-op-de-oorlog~b7200c2e/
2022-07-08||De partij van Boris Johnson is er nog lang niet, als hij weg is||‘Mijn beleid voor cake’, zo filosofeerde Boris Johnson ooit, ‘ik ben voorstander van het hebben én eten ervan.’ Een variant op het Engelse gezegde dat die twee niet samengaan, die naadloos past bij het besluit van de Britse premier om pas over een maand of drie daadwerkelijk op te stappen. Johnson is met zijn aangekondigde vertrek zijn opstandige partijgenoten tegemoet gekomen, maar kan tegelijk nog even zijn droombaan houden. Voor de Conservatieven betekent het dat ze moeten wachten op een nieuw begin, tenzij ze Johnson alsnog met onmiddellijke ingang de deur wijzen. Voor de regeringspartij breken lastige tijden aan. Eerst zal er een moddergevecht uitbreken tussen een dozijn kandidaten die de opengevallen vacature wil opvullen. Deze ‘blue on blue’-burgeroorlog (blauw is de partijkleur) zal nog meer imagoschade opleveren dan er nu al is. Extra probleem is dat een duidelijke favoriet ontbreekt. Er zijn vier kampen: pragmatici, Brexiteers, thatcherianen en enkele Conservatieven met een economisch progressieve agenda. Er zit geen tweede Boris tussen. Jacob Rees-Mogg komt daar het dichtstbij, maar is geen kandidaat. Een nieuw begin is niet makkelijk omdat Johnson de electorale kaart van het land overhoop heeft gegooid. Doordat hij kiezers uit de arbeidersklasse wist te trekken die anders nooit Tory zouden stemmen, heeft hij delen van het midden en noorden van het land blauw gekleurd. Tegelijkertijd hebben sommige conservatieve streken een gele kleur gekregen, de kleur van de Liberaal-democraten. Dat komt omdat nogal wat conservatieve kiezers niet onder de indruk waren van de fratsen waarmee Johnson telkens weer in het nieuws kwam. De kracht van Johnson was dat hij bij de ‘Brexit-verkiezingen’ stemmen kreeg uit twee verschillende kiezersgroepen, een politieke vorm van cake-isme. Of zijn opvolger in staat is het vertrouwen van de noordelijke kiezers te behouden en dat van de zuidelijke kiezers te herwinnen, is de vraag. Wel biedt het verdwijnen van een alumnus van Eton College, tevens nazaat van koning George II, de partij de kans om – weer – haar moderne, diverse zijde te tonen. Onder de kandidaten zijn zowel vrouwen als etnische minderheden sterk vertegenwoordigd. Wie ook de nieuwe leider wordt, hij of zij zal bij aanvang van de ambtstermijn gaan spreken over One Nation- conservatisme, dat sociale ongelijkheid wil overbruggen. Die is door de Brexit duidelijker aan het licht gekomen. Maar het verdwijnen van Johnson zal, anders dan remainers in binnen- en buitenland hopen, niet leiden tot het terugdraaien van Brexit. Sterker, de EU-gezinde oppositieleider Sir Keir Starmer liet al weten dat terugkeer in de EU ook voor hem een gepasseerd station is. Zelfs het verzachten van de Brexit zit er volgens hem niet in. Er staat nog een andere eenheid op het spel: de Britse Unie. De nationalisten in Wales, Schotland en Noord-Ierland hebben drie jaar lang wel gevaren bij Johnson. Diens buitenissige, immorele gedrag bleek beter te passen bij het angelsaksische dan bij het keltische deel van de Britse eilanden. Zijn vertrek zal de onafhankelijkheidsstrijd van bijvoorbeeld de Scottish National Party – door Johnson plagerig de Scottish Nationalist Party genoemd – mogelijk doen dimmen, zeker wanneer een halve Schot als Ben Wallace de Conservatieve leider wordt. Een urgenter dossier is de patstelling in Noord-Ierland, waar de pro-Britse unionisten weigeren te gaan besturen zolang het Protocol geldt, een douanegrens tussen Noord-Ierland en de rest van het Verenigd Koninkrijk. Johnson koos voor een confrontatie met Brussel, middels een noodwet die het Protocol onschadelijk moet maken. Als zijn opvolger een minder harde koers gaat varen, zullen de Noord-Ierse Unionisten nog minder geneigd zijn om in te binden. Het is al doende een uitzichtloos touwtrekdossier aan het worden. Aan de andere kant bestaat de hoop dat de val van Johnson de relatie met de Europese Unie ten goede komt. Door de jaren heen heeft de ondiplomatieke premier met zijn provocerende uitspraken en wispelturigheid veel persoonlijk getinte irritatie gewekt in de Europese hoofdsteden. Bovendien staat hij te boek als de man die de Brexit mogelijk heeft gemaakt. Met genoemde Wallace, een van de favorieten, zal er beter te onderhandelen zijn, al wordt hij door argwanende brexiteers gezien als een vertegenwoordiger van de Deep Remain State. Een van de weinige buitenlandse leiders die Johnsons vertrek wel betreurt is Volodymyr Zelensky, die een speciale band heeft opgebouwd met de Britse leider, zo goed dat er in de belegerde natie straten en baby’s naar ‘Boris’ worden vernoemd. De Oekraïense president hoeft echter niet bang te zijn dat het onder een nieuwe leider anders zal zijn, zeker niet wanneer een havik als Liz Truss, minister van Buitenlandse Zaken, of Defensieminister Wallace de strijd wint. Er is zelfs, half gekscherend, geopperd om Johnson als ambassadeur naar Kyiv te sturen.||https://www.volkskrant.nl/nieuws-achtergrond/de-partij-van-boris-johnson-is-er-nog-lang-niet-als-hij-weg-is~b3e15257/
2022-07-08||Shinzo Abe (1954-2022) Controversiële politicus, stabiliserende premier||De vrijdag doodgeschoten Japanse oud-premier Shinzo Abe was een aartsconservatief, maar zelfs China moest erkennen dat met hem te praten viel. Zijn droom van een Japanse militaire grootmacht kon hij maar ten dele waarmaken. De grote zorg van Shinzo Abe was dat de Japanse politiek het zonder hem zou moeten doen. Dan vervaagt de invloed van zijn conservatieve idealen, vreesde hij, dus stond het 67-jarige politieke zwaargewicht vrijdagochtend als vanouds met gebalde vuist een verkiezingstoespraak voor zijn Liberaal Democratische Partij (LPD) te houden op een onbeduidend verkeerspleintje. Daar werd hij neergeschoten. Met Abe sterft een belangrijke politieke dynastie van drie generaties fervente nationalisten. Abe is kinderloos, dus is er geen nageslacht dat de grote missie van Abe en zijn voorvaderen voortzet om Japan met een normaal leger opnieuw tot grootmacht te verheffen. Zelf dankte Abe zijn eerste politieke baantje als assistent op het ministerie van buitenlandse zaken aan zijn vader, die daar minister was. Vader en zoon zijn gevormd door een grootvader aan moederskant, Nobusuke Kishi, die van 1957 tot 1960 regeerde. Opa Kishi heeft een belast verleden: vóór de Tweede Wereldoorlog leidde hij de industrialisatie van Mantsjoerije, het door Japan bezette noordoosten van China. Als minister in het oorlogskabinet was hij onder meer verantwoordelijk voor de munitie waarmee Japan in heel Azië dood en verderf zaaide. Kishi werd kort opgesloten als Klasse A-oorlogsmisdadiger, maar nooit berecht. Officieel wegens gebrek aan bewijs, maar waarschijnlijk omdat de Verenigde Staten aan het begin van de Koude Oorlog de fel anticommunistische Kishi goed konden gebruiken. Na de Tweede Wereldoorlog stelde Washington verliezer Japan onder curatele. Nooit mocht Tokio zich herbewapenen onder de door de Amerikanen opgestelde pacifistische grondwet, waarin staat dat het land afziet van een regulier leger. Een van Abes jeugdherinneringen is de herrie van confrontaties tussen politie en linkse demonstranten buiten het parlement, terwijl hij binnen op schoot zat bij zijn opa, de premier. Deze protesten tegen wijzigingen in het veiligheidspact met de VS leidden tot het aftreden van Kishi. Zijn volwassen leven heeft Abe gewijd aan zijn grootvaders gefnuikte agenda: herziening van de grondwet die Japan recht op een echt leger geeft, een gelijkwaardige relatie met de Verenigde Staten en een prominente rol van Japan op het internationale toneel. Abes premierschap in 2006 betekende een frisse wind: hij was de eerste premier die de oorlog niet had meegemaakt, en bovendien de jongste. Toch was die oorlog er altijd. Bijvoorbeeld toen hij als premier op persoonlijke titel een offer bracht in de Yasukuni-tempel, waar naast gewone gesneuvelden ook de grootste oorlogsmisdadigers worden herdacht. China en Zuid-Korea hielden hun hart vast voor een opleving van Japanse militarisme onder Abe. De opluchting in Beijing en Seoul was dan ook groot toen hij na een jaar aftrad na een verpletterende verkiezingsnederlaag van de LPD. Toen hij in 2012 terug kwam als premier bleef hij acht jaar, waarmee hij de langst zittende na-oorlogse politicus werd. Hij vestigde zijn naam met zijn Abenomics, een combinatie van los monetair beleid en overheidsinvesteringen om de kwakkelende Japanse economie te stabiliseren. Als telg uit de rijke elite voelde Abe zich op zijn gemak bij andere machtige mannen. Dinerend met de Chinese leider Xi Jinping of in de sauna met de Russische president Vladimir Poetin ontpopte de boomlange Abe zich als een handige pragmaticus die de nadelige invloed van zijn reputatie als rabiaat nationalist binnen de perken wist te houden. Zelfs Beijing moest erkennen dat met Abe te praten viel. Op zoek naar gelijkwaardigheid met de VS sloot Abe een opvallende vriendschap met de Amerikaanse president Donald Trump, die hij na zijn verkiezingsoverwinning een vergulde golfclub als presentje kwam brengen. Ze werden golfmakkers. In Japan bleef het verzet tegen een grondwetswijziging te groot, maar Abe bleef onvermoeibaar proberen zijn land uit de slagschaduw van de Tweede Wereldoorlog te trekken. Al sprak Abe bij Chinese en Zuid-Koreaanse collega’s spijt uit over het leed dat Japan de buurlanden had aangedaan, eens moest het klaar zijn met dat eeuwige sorry zeggen, vond hij. ‘Onze kinderen, kleinkinderen en de generaties erna, die niets met de oorlog te maken hebben, moeten niet worden voorbestemd tot verontschuldiging’, aldus Abe tijdens de 70ste herdenking van het einde van de Tweede Wereldoorlog. De relaties met China en Zuid-Korea verslechterden dan ook aanzienlijk. Tegen grote weerstand in wist Abe kleine stapjes door te duwen, zoals wetgeving die Japanse deelname aan gevechtsmissies met bondgenoten mogelijk maakt, maar de gemiddelde Japanner was niet klaar voor Abes breuk met de pacifistische traditie. Wegens zijn oude darmkwaal trok Abe zich in 2020 terug als premier, maar op de achtergrond bleef hij binnen de LPD aan de touwtjes trekken. Bijvoorbeeld door zijn favoriete conservatieven en haviken richting het premierschap te manoeuvreren. Zonder de beperkingen van een officiële regeringsfunctie voelde hij zich vrij steeds hardere en controversiëlere standpunten te ventileren, zoals de noodzaak het door China belaagde eiland Taiwan beter te beschermen. De afgelopen maanden kwam zijn ideaal van een militair assertiever Japan dichterbij, al was dat niet door zijn toedoen, maar door Poetin. Japan is zo verontwaardigd over de oorlog in Oekraïne dat er openlijk over wordt gesproken het Japanse leger met aanvalswapens uit te rusten, een taboe dat Abe als premier nooit wist te doorbreken.||https://www.volkskrant.nl/nieuws-achtergrond/shinzo-abe-1954-2022-controversiele-politicus-stabiliserende-premier~b9bf58ce/
2022-07-08||Geheime romance naast herstellende vriendin?||Allereerst hoop ik dat mensen niet zullen oordelen. Je kunt zo’n situatie niet begrijpen totdat je erin zit. Ik weet dat, want mijn vrouw is ook herstellende van kanker. U verbindt uw behoefte aan andere vrouwen met de aandacht die u voelt tekort te komen doordat uw vriendin herstellende is van kanker. Mijn ervaring is dat zo’n behoefte voortvloeit uit het feit dat er in de basis van de relatie iets niet goed zit. En zo’n nare situatie legt dat bloot. Mijn advies is dus: praat over uw relatie, zoek uit wat er niet goed zit en los dat op. Dan verdwijnt waarschijnlijk uw behoefte. Arno Frankhuizen (49), Hoofddorp Het klinkt alsof je veel van je vriendin houdt en een geheime romance kan uiteindelijk leiden tot het einde van jullie relatie. Haar herstel is tijdelijk en er komen weer betere tijden. Dus ik zou zeggen: hou vol en zodra ze het aankan, bespreek het met haar, want je moet inderdaad jezelf niet wegstrepen. Ben de Jong (29), Delft Uw verlangen lijkt mij een symptoom van de worsteling met ernstige ziekte en van de eenzaamheid als partner en mantelzorger in zo’n situatie. Ga praten, zoek samen begeleiding en ondersteuning zodat u weer als partners in verbinding komt met elkaar. Er zijn relatietherapeuten en seksuologen die gespecialiseerd zijn in kwesties die verband houden met oncologie. Een geheime romance is dodelijk vermoeiend en zal niet leiden tot de verbinding die u naar mijn indruk zoekt. Fenena Stam (57), Enschede U lijkt toestemming te willen om vreemd te gaan. Neem deze beslissing zelf, u bent een volwassen man. Tel uw zegeningen en neem wat meer tijd onder de douche, is mijn advies. Willem Jan Scholte (39), Meppel Het klinkt alsof u eerder behoefte heeft aan een luisterend oor, het liefst het oor van uw vriendin, dan aan een romance met een ander. Als u uw belevenissen, angsten en onzekerheden niet met haar deelt, verschuift de aandacht inderdaad alleen maar naar haar en haar ziekte. Als u aandacht voor elkaar houdt, blijft uw relatie sterk en in evenwicht en komt het verlangen naar elkaar weer, wanneer zij zich beter voelt. Toegeven aan vluchtig verlangen naar een ander zou uw relatie kapot kunnen maken. Jane Mooijenkind (35), Den Haag Mijn man ging vreemd toen ik herstellende was van leukemie. Het was ontzettend pijnlijk, ook omdat hij daarna verder ging met deze vrouw en mij verliet. Hoewel ik goed begrijp hoe ontzettend eenzaam je je voelt, je vriendin voelt zich minstens zo eenzaam, ondanks alle aandacht die naar haar als patiënt uitgaat. Zij mist jou ook en jullie intieme contact, het zijn van geliefden in plaats van patiënt-mantelzorger. Probeer vol te houden of heb casual sex (geen romance) zonder dat je vriendin het weet. Vrouw (41), naam bij redactie bekend||https://www.volkskrant.nl/mensen/geheime-romance-naast-herstellende-vriendin~b47f9a04/
2022-07-08||Russische minister Lavrov loopt weg bij G20-top, geen akkoord over graanvervoer in Zwarte Zee||Tal van zaken bleven onbesproken door het voortijdige vertrek van de Russische minister van Buitenlandse Zaken. De dringendste kwestie is ongetwijfeld de voedselcrisis wereldwijd, aangewakkerd door de Russische blokkade in de Zwarte Zee van de export van Oekraïens graan. Turkije speelt, als mogelijke bemiddelaar, in dat dossier een hoofdrol. Maar hoewel Lavrov en zijn Turkse collega Mevlüt Çavusoglu elkaar in de wandelgangen van Bali wel even spraken, werden er geen spijkers met koppen geslagen. ‘Ik heb geen idee’, zei Lavrov op de vraag wanneer Rusland, Oekraïne en Turkije zouden kunnen gaan praten over het herstellen van de maritieme graantransporten. Dat was nadat Lavrov grommend van verontwaardiging de bijeenkomst had verlaten. Boos liet hij weten dat hij van zijn westerse collega’s een stroom van kritiek op het Russische optreden in Oekraïne te horen had gekregen. ‘Ze hadden het alleen maar over ‘agressors’, ‘invasie’ en ‘bezetters’, we hebben van alles gehoord’, zei hij. Volgens Lavrov hielden de westerse landen zich op de top niet aan het mandaat van de G20, dat volgens hem bestaat uit overleg over de problemen van de wereldeconomie, en misbruikten ze het podium door al tijdens de eerste sessie voortdurend hun pijlen te richten op Rusland. Lavrov had het met groeiende ergernis aangehoord, gezeten tussen de ministers van Mexico en Saoedi-Arabië. Een kans om de (economische) graancrisis te bespreken, liet hij echter aan zich voorbijgaan door de besloten bijeenkomst vrijdag over voedselveiligheid niet bij te wonen. Daar werd door diverse sprekers een beroep gedaan op Rusland de uitvoer van graan uit Oekraïne mogelijk te maken. Volgens een westerse diplomaat richtte de Amerikaanse minister van Buitenlandse Zaken Antony Blinken zich ondanks Lavrovs afwezigheid rechtstreeks tot de Russen. ‘Oekraïne is niet jullie land. Hun graan is niet jullie graan. Waarom sluiten jullie de havens af? Jullie moeten het graan doorlaten.’ De problemen met de stijgende wereldprijzen van voedsel en energie, aldus Blinken, zijn ‘dramatisch verergerd door de Russische agressie tegen Oekraïne’. Door het opstappen van Lavrov kreeg ook de Turkse minister Çavusoglu verder niet de kans beweging te krijgen in de patstelling tussen Rusland en Oekraïne over het graan. Anders zou het een uitgelezen kans zijn geweest voor Turkije om te bewijzen dat het een woordje meespreekt. Onder president Recep Tayyip Erdogan doet het land verwoede pogingen zich te profileren als belangrijk speler op het wereldtoneel. In de crisis rond Oekraïne heeft Turkije zich van meet af aan opgesteld als potentieel bemiddelaar. Aanvankelijk ging dat om de oorlog als zodanig, maar door de ontwikkelingen op het slagveld zit daar vooralsnog geen schot in. Meer resultaat is wellicht te boeken inzake het urgente deelaspect van de graanexporten. Doordat die via de Zwarte Zee en de Bosporus moeten verlopen, speelt Turkije daar ook in praktisch opzicht een rol in. Tussen de twee oorlogvoerende partijen voert het ‘neutrale’ Turkije een evenwichtsoefening uit. Donderdag raakte dat evenwicht enigszins verstoord, toen Oekraïne de Turkse ambassadeur in Kyiv op het matje riep. Volgens de Oekraïense regering is het ‘onaanvaardbaar’ dat een Russisch schip met graan woensdag de Turkse haven Karasu had mogen verlaten. Volgens Oekraïne zat het schip vol met gestolen graan uit de door Rusland bezette gebieden in Oekraïne. Daarom had Kyiv de Turkse autoriteiten vorige week opgeroepen het schip aan te houden en aan de ketting te leggen. Het schip werd daarop inderdaad door de Turken geïnspecteerd, maar Moskou liet weten dat het niet meer dan een routinecontrole betrof. Ankara leek daar woensdag, tot verontwaardiging van Oekraïne, in mee te gaan door het schip na controle vrij te geven. Daria Isachenko van denktank Stiftung Wissenschaft und Politik in Berlijn is verbaasd over de diplomatieke stap van Kyiv. Volgens haar was Turkije tot dan door Oekraïne opmerkelijk uit de wind gehouden, hoewel de Turken zich niet hebben aangesloten bij de economische sancties tegen Rusland. ‘Over de houding van Duitsland en Israël zijn de Oekraïners bijvoorbeeld openlijk kritisch geweest, niet over die van Turkije.’ Of het schip inderdaad geen gestolen graan aan boord had, kan Isachenko niet beoordelen, maar duidelijk is volgens haar dat Turkije zijn uiterste best doet om zowel met Moskou als met Kyiv op goede voet te blijven. Daarbij moet de Turken worden nagegeven dat ze tot nu hebben bijgedragen aan de-escalatie, voor zover daarvan sprake kan zijn. ‘Zo hebben ze de Bosporus afgesloten voor oorlogsschepen van beide partijen. Daarmee is voorkomen dat de zeestraat onderdeel werd van het slagveld.’ De afsluiting is overigens vooral nadelig voor Rusland, dat nog een aanzienlijke vloot in de Middellandse Zee heeft. Oekraïne beklaagt zich al geruime tijd dat de Russen uit Oekraïne gestolen graan per schip vervoeren over de Zwarte Zee. Al vier keer is Turkije gevraagd een schip te inspecteren. Persbureau Reuters meldde deze week dat die beweringen kunnen kloppen. De in Istanbul gevestigde consultancyfirma Bosphorus Observer heeft satellietbeelden en andere data van diverse Russische schepen die verdachte missies uitvoerden op de Zwarte Zee. Rusland en Oekraïne zijn samen goed voor eenderde van de mondiale export van graan. Oekraïne verbouwt genoeg graan om 400 miljoen mensen te voeden. Door de Russische blokkade kan Oekraïne 60 procent minder exporteren dan gewoonlijk. Vooral in Afrika doet zich dat gevoelen. Turkije probeert sinds enkele jaren zijn aanwezigheid in Afrika te versterken en werpt zich nu op als hoeder van de humanitaire belangen van de Afrikanen.||https://www.volkskrant.nl/nieuws-achtergrond/russische-minister-lavrov-loopt-weg-bij-g20-top-geen-akkoord-over-graanvervoer-in-zwarte-zee~b86d61c8/
2022-07-08||Wereld reageert geschokt na moord op Japanse oud-premier Shinzo Abe||De Japanse premier Fumio Kishida noemde de moord een ‘barbaarse daad’. ‘En dat tijdens de verkiezingen, het fundament van onze democratie, absoluut onvergeeflijk’, aldus Kishida, die zijn emoties amper kon bedwingen. Overal in Japan waren mensen op straat in shock. ‘Ik kan nauwelijks geloven dat dit in Japan kan gebeuren’, zei een 26-jarige ict’er tegen persbureau Reuters. ‘Ik kan niet stoppen met trillen. Dit is het einde van het vredige Japan’, liet ene Nonochi op Twitter weten. Wereldleiders haastten zich de moordaanslag op Abe, tweevoudig premier en een gerespecteerde pro-Westerse wereldleider, te veroordelen. De Amerikaanse minister van Buitenlandse Zaken Antony Blinken noemde de moord op Abe – een trouw bondgenoot van de VS – ‘schokkend’ en ‘diep verontrustend’. De Australische premier Anthony Albanese prees Abe als een kampioen voor een vrije en open Indo-Pacifische regio. Ook Europese leiders prezen Abe (EU-buitenlandchef Josep Borrell noemde hem een standvastige bondgenoot voor vrede, democratie en rechtsstaat) en betuigden hun deelneming. De Taiwanese president Tsai Ing-Wen zei dat Taiwan een belangrijke en dierbare vriend had verloren. China, geen vriend van Abe, was zuiniger: de Chinese ambassade in Japan liet wel weten dat Abe als premier belangrijke bijdragen had geleverd aan het verbeteren van de Chinees-Japanse betrekkingen. Abe (67) hield vrijdag rond half 12 plaatselijke tijd in de stad Nara een toespraak op straat tijdens een campagnebijeenkomst voor zijn Liberaal-Democratische Partij (LDP), toen hij tweemaal van achteren werd beschoten door een man met een (naar later bleek) zelfgemaakt vuurwapen. Abe werd zwaargewond, hevig bloedend en met een hartstilstand per helikopter naar een ziekenhuis vervoerd. Daar overleed hij vijf uur later. De vermoedelijke dader kon vrijwel direct na de aanslag door veiligheidsmensen worden overmeesterd en gearresteerd. Het gaat om een 41-jarige man, Tetsuya Yamagami, die volgens de politie van 2002 tot 2005 in dienst was bij de Japanse marine. Hij zou hebben gezegd dat hij een grief tegen Abe had en hem daarom wilde vermoorden. Over het precieze motief van verdachte heeft de politie nog geen mededelingen gedaan, maar de oud-marinier zou een hekel hebben gehad aan een ‘organisatie’ waar Abe lid van was zou zijn. Om welke organisatie dat gaat, is onduidelijk. Politiek geweld is zeer zeldzaam in Japan, een sociaal veilig land met een van de strengste wapenwetten ter wereld (zo mogen particulieren geen vuurwapens bezitten). Politici worden standaard beveiligd (Abe had de hoogste graad van bescherming), maar bewegen zich in campagnetijd altijd handenschuddend tussen het publiek. ‘Wij hebben in Japan nog zoiets meegemaakt’, aldus politicoloog Airo Hino tegen Reuters. De moord op Abe is de eerste dodelijke aanslag op een zittende of voormalige premier sinds de militaristische jaren dertig, toen er diverse politieke moorden werden gepleegd, onder anderen op een ex-premier in 1936. In 2007 werd de burgemeester van Nagasaki doodgeschoten door een yakuza-gangster en in 1960 stak een extreem-rechtse jongere de leider van de Japanse socialistische partij dood met een samoeraizwaard. Shinzo Abe was premier van 2006 tot 2007 en van 2012 tot 2020, en daarmee de langstzittende premier van Japan. Hij was een aartsconservatieve nationalist, die van Japan weer een geopolitieke en militaire grootmacht wilde maken, wat hem in het sterk pacifistische Japan nogal omstreden maakte en internationaal tot spanningen leidde met China en Noord- en Zuid-Korea. Abe wist de stagnerende Japanse economie te revitaliseren met zijn ‘Abenomics’, een mengsel van ruim monetair beleid, hervormingen en belastingmaatregelen. In 2020 trad Abe wegens gezondheidsproblemen af, maar op de achtergrond bleef hij een machtige figuur binnen de LDP, die sindsdien wordt geleid door zijn protegé, premier Kishida. Die had gehoopt bij de senaatsverkiezingen van zondag uit Abes schaduw te komen. Onduidelijk is nog of die verkiezingen doorgaan.||https://www.volkskrant.nl/nieuws-achtergrond/wereld-reageert-geschokt-na-moord-op-japanse-oud-premier-shinzo-abe~bd2fd30a/
2022-07-08||Verdachte van dodelijke schietpartij op zorgboerderij deelde vlak daarvoor foto’s van andere moord||Een beeld van het ontzielde en vastgebonden lichaam van schoenmaker Johan Quist (60) uit Vlissingen stuurde verdachte John S. op de dag van Quists dood aan een vrouw met wie hij ooit een, volgens de zorgboerderij, ongewenste relatie had. Op de foto was op het lichaam van Quist een handgeschreven briefje gelegd met haar naam erop, de datum ‘4-5’ en de woorden ‘fuck you’. Dit bleek vrijdag tijdens de eerste inleidende zitting over de twee zaken waarvoor de 38-jarige S. terechtstaat. De vrouw, die net als hij ooit cliënt was bij zorgboerderij Tro Tardi in Alblasserdam, zette de politie uiteindelijk op het spoor van John S. Ze herkende hem op camerabeelden die de politie had opgevraagd nadat Quist op 4 mei dood was gevonden in zijn winkel in Vlissingen. Op die beelden is te zien hoe S. de zaak binnenloopt. S. stuurde de nu 23-jarige vrouw een dag eerder, op 3 mei, via WhatsApp een foto van een vuurwapen. Ze stapte daarop naar de politie. Maar doordat het telefoonnummer ten onrechte stond geregistreerd op naam van een andere, gedetineerde man, liep het spoor dood. Volgens het Openbaar Ministerie (OM) was er, nadat de vrouw op 5 mei John S. bij de politie had herkend, een ‘klopjacht’ aan de gang om hem te vinden. Doordat zijn telefoon uitstond, slaagde die aanvankelijk niet. Dat veranderde pas toen hij zijn telefoon inschakelde, al is niet duidelijk of dat gebeurde voor of na zijn bezoek aan de zorgboerderij. S. kon in elk geval pas worden aangehouden nadat hij op 6 mei vier kogels had afgevuurd bij Tro Tardi. Een 34-jarige vrouw en een 16-jarig meisje overleden, een vrouw van 20 en een jongen van 12 raakten zwaargewond. De politie arresteerde S. korte tijd later in een park in Alblasserdam, terwijl hij in kleermakerszit met 112 belde. In dat telefoongesprek bekende hij volgens het OM verantwoordelijk te zijn voor de schietpartij bij Tro Tardi. Zijn pistool lag bij de aanhouding in zijn schoot. Kort voor en na dat bezoek had hij meerdere lugubere foto’s van Quist ook al gemaild naar RTL Boulevard, dat de beelden niet meteen opmerkte omdat ze op een verouderd mailadres waren binnengekomen. Hij vertelde in mails aan het programma over zijn ‘obsessie om een vuurwapen aan te schaffen’, waarover hij de huisartsen en ggz al vijf jaar zou hebben verteld. Ook schrijft hij dat hij handelt uit ‘pure wanhoop en frustratie’. ‘Het is al jaren oorlog in mijn hoofd.’ De eerste zogenoemde pro-formazitting in Rotterdam liet S., op verzoek van zijn advocaat Arthur van ’t Hek, aan zich voorbijgaan. Die noemde het ‘misschien wel fijn en prettig’ voor de slachtoffers, familieleden en nabestaanden dat S. vrijdag in zijn cel was gebleven. John S. moet nog psychisch worden onderzocht in het Pieter Baan Centrum. Hij heeft zijn advocaat verteld dat hij medicijnen gebruikte, maar onduidelijk is welke. Het medisch beroepsgeheim vormt ook een belemmering bij het 112-gesprek dat hij voerde. Doordat S. geen keuze maakte tussen de hulpdiensten, kwam hij uit bij de ambulance. Hierdoor valt het gesprek onder het beroepsgeheim en mag het volgens het OM niet zomaar worden vrijgegeven.||https://www.volkskrant.nl/nieuws-achtergrond/verdachte-van-dodelijke-schietpartij-op-zorgboerderij-deelde-vlak-daarvoor-foto-s-van-andere-moord~bf677d5c/
2022-07-08||Daar komt hij aan, de man in het geel: Tadej Pogacar voegt op supersteile klim in Vogezen daad bij woord||Veel spannender konden de laatste honderden meters van een Tour-etappe niet zijn dan die van vrijdag op La Super Planche des Belles Filles. De klim is nog maar tien jaar geleden door de Tourorganisatie ontdekt, maar heeft sindsdien nimmer teleurgesteld. De Duitser Lennard Kämna leek de voorspellingen te tarten en had in de laatste kilometer voldoende voorsprong om de winst in de zevende etappe van de Ronde van Frankrijk te pakken. Hij wist, zoals alle renners met plannen, van de laatste kilometer. Dan zou de circusact beginnen, aangeduid met het woord ‘super’. Zit dat in de naam van de klim, zoals vrijdag, dan weet je dat de laatste duizend meters razend moeilijk zijn. En verraderlijk. Na de rode driehoek van de laatste kilometer reed Kämna nog een stukje vlak dat hem op geen enkele manier voorbereidde op wat daarna kwam: een onverhard stuk steil omhoog van een meter of zeshonderd. De Bora-renner trok zichzelf uit elkaar, wilde op de pedalen staan en ging weer zitten, want de ondergrond van zand en steentjes vergt een subtiele wijze van trappen. Niet te hard duwen, dan slipt het achterwiel weg, maar wel genoeg kracht zetten om niet ingehaald te worden. Kämna wist die balans niet te vinden. En daar kwam hij aan: de man in het geel – wat heet: een bijna lichtgevend ensemble van gele trui, broek, fiets, helm, bril. Tadej Pogacar had aangekondigd dat hij op deze slotklim als eerste boven zou komen en voegde de daad bij het woord. Hem lukte het wel ploegend door het gravel op de pedalen te staan, in een bocht zelfs, en rekende, samen met Jonas Vingegaard van Jumbo-Visma, de zwalkende Kämna in. Dat was dat voor Pogacar, zo leek het, de buit was binnen, ondanks de aanwezigheid van Vingegaard. Maar het toetje moest nog komen: een onvervalste muur. Driehonderd meter asfalt, dat wel, maar 24 procent omhoog. Zeker, intussen waren een hoop kopmannen, herkenbaar aan een rugnummer dat eindigt met ‘1’, door Pogacars dadendrang gecapituleerd. Maar de winnaar van de laatste twee Rondes van Frankrijk was er niet in geslaagd ál zijn concurrenten op de 7 kilometer lange klim, gemiddeld 8,7 procent steil, eraf te rijden. Jumbo-Visma en Ineos-Grenadiers bijvoorbeeld hadden elk drie renners die het tempo van het geel niet helemaal, maar toch redelijk konden volgen. ‘We zagen vandaag hoeveel renners nog supersterk zijn’, zei Pogacar na de rit. Maar Jonas Vingegaard, de verrassende nummer twee van de Tour van vorig jaar van Jumbo-Visma, passeerde Pogacar zowaar op het steile asfaltstuk. De verraste Sloveen leek niet bij machte de Deen bij te halen. Zoete wraak lag dan ook binnen handbereik voor Jumbo-Visma. Op dezelfde helling, maar dan zonder het ‘super’-deel, reed Pogacar in 2020, nog net 21 jaar, zijn landgenoot Primoz Roglic van Jumbo-Visma totaal onverwacht uit het geel in een klimtijdrit en behaalde zijn eerste Tourzege. Bijna vijf jaar voorbereiding van Jumbo-Visma was in één klap teniet gedaan. Maar nu kon Vingegaard die schande enigszins uitwissen. Ware het niet dat Pogacar ergens in zijn lijf een reservetank vond en uiterst langzaam weer naar de tweede kopman van Jumbo-Visma toereed. Nog 75 meter te gaan: Pogacar er net achter. Nog 50 meter: Pogacar ernaast. Nog 25 meter: Pogacar ervoor. De winnaar reed blij door, maar Vingegaard, totaal kapot, zou een meter achter de streep van zijn fiets zijn gevallen als er niet snel een official bij was geweest. Achter hen, op 12 tellen, werd de eerste kopman van Jumbo-Visma, Roglic, derde. Ook geen revanche voor hem, althans op papier, want de derde plek is na zijn zware crash in de kasseienrit van woensdag een opmerkelijk knappe prestatie. Bij die tuimeling verspeelde Roglic ruim 2 minuten, waardoor hij nu slechts dertiende staat in het algemeen klassement. Vingegaard is nu Pogacars naast belager voor het geel op 35 seconden. Oud-Tourwinnaar Geraint Thomas volgt op 1 minuut 10 als derde. Ze kunnen zich vastklampen, zij het misschien wanhopig, aan het optreden vrijdag van de ploeg van Pogacar. ‘Maanden geleden heb ik besloten te proberen deze rit te winnen’, zei hij. Het lukte, maar daarvoor leek hij zijn complete UAE-ploeg op te branden. De hele dag sleurden zijn knechten, oftewel al zijn zeven ploeggenoten, aan kop van het peloton om de ambitie van hun kopman te vervullen. Toen de slotklim begon, had hij daar nog het respectabele aantal van drie van over. Rafal Majka staat het hoogst in de pikorde en was de laatste helper die opzijging voor de dadendrang van de klassementsleider. Maar Majka stuurde op stevige afstand van de finish uit en van het gezelschap dat daarna op de Vogezenklim verder ging, was Pogacar bijna de enige die geen ploeggenoot bij zich had. De eenzame geletruidrager stak wat iel af tegen de rest, maar zijn eerste Tour won de Sloveen op dezelfde plek ook in zijn eentje.||https://www.volkskrant.nl/sport/daar-komt-hij-aan-de-man-in-het-geel-tadej-pogacar-voegt-op-supersteile-klim-in-vogezen-daad-bij-woord~ba385d5b/
2022-07-08||Onderzoek: vermogensverdeling nog schever dan gedacht, fiscaal beleid versterkt ongelijkheid||Dat er in Nederland sprake is van vermogensongelijkheid, was bekend. Maar vooral het vermogen van de rijkste huishoudens werd in eerste instantie onderschat, aldus de onderzoekers. Het zogeheten ‘aanmerkelijk belang’, wat iemand heeft bij minstens 5 procent van de aandelen van een bedrijf, werd niet volledig meegerekend. De meest vermogende 1 procent van de Nederlanders bezit 75 procent van het totale aanmerkelijke belang in Nederland. Dit belang vormt voor hen 60 procent van het totaalvermogen. Bovendien groeit de vermogensongelijkheid door het huidige fiscale beleid van het kabinet. De meest vermogende 1 procent ervaart volgens de onderzoekers ‘een lagere gemiddelde belastingdruk’, aangezien de belasting op vermogen veel lager is dan die op werk. Ook de erf- en schenkbelasting dragen bij aan de vermogensongelijkheid, voornamelijk door de zogeheten ‘bedrijfsopvolgingsregeling’ (BOR). Via die regeling, bedoeld om ondernemingen voort te kunnen zetten, wordt veel minder belasting betaald dan bij erf- of schenkbelasting zonder BOR. Verder kunnen vermogenden meer gebruik maken van gunstige belastingconstructies en hebben zij vaker de middelen om zich daarover te laten adviseren. Een te scheve vermogensverdeling kan schadelijk zijn voor de economie en maatschappij, waarschuwen de onderzoekers. Zo leidt veel vermogen volgens hen vaker tot economische of politieke macht, wat vervolgens weer leidt tot soepeler beleid ten opzichte van vermogensopbouw. Volgens de onderzoekscommissie, onder leiding van econoom Laura van Geest (bestuursvoorzitter van de Autoriteit Financiële Markten), kan het kabinet onder meer de schenk- en erfbelasting aanpassen of overwaarde op woningen anders belasten. Ook kan het kabinet de belastingen op werk en vermogen meer gelijktrekken. Op de korte termijn kan er ook binnen het huidige belastingstelsel wat gedaan worden aan de ongelijkheid, maar volgens de onderzoekers is ‘een deel van de problematiek inherent’ aan het huidige systeem met belastingboxen. Het kabinet had om het zogeheten ‘interdepartementale beleidsonderzoek’ (IBO) gevraagd. In augustus, voorafgaand aan Prinsjesdag, kijkt het kabinet wat het gaat doen om de vermogensongelijkheid te verkleinen. Premier Mark Rutte zei vrijdag dat het waarschijnlijk meerdere jaren gaat duren om de vermogensongelijkheid aan te pakken, maar dat hij wel ‘wil kijken wat lukt’. Volgens minister Karien van Gennip (Sociale Zaken) is het ‘een inzicht waar we wat van moeten leren’ dat de verdeling zo scheef is.||https://www.volkskrant.nl/nieuws-achtergrond/onderzoek-vermogensverdeling-nog-schever-dan-gedacht-fiscaal-beleid-versterkt-ongelijkheid~bdacc72f/
2022-07-08||Remco Campert was met Jan Blokker de aartsvader van de Volkskrant-columnisten||‘Hoe duidelijker ik ’t wil zeggen/ hoe slechter ik uit mijn woorden kom’, schreef Remco Campert ooit en dat was precies het gevoel dat me bekroop toen ik maandagmiddag zijn leven en werk voor de voorpagina in woorden probeerde te vatten. Het was te groot en overweldigend om terug te brengen tot een handzame samenvatting, een enkele zin of een enkele typering. Bij een woordkunstenaar als Campert schieten woorden al snel tekort. We besloten het slotwoord daarom aan Campert zelf te laten en een deel van een gedicht op de voorpagina te zetten. Zijn Lamento is een aanklacht tegen het verstrijken van de tijd, een poging een geluksmoment voor eeuwig vast te houden. Dat leek ons het meest toepasselijk. Er zijn weinig columnisten die zo lang (tussen 1985 en 2019) en zoveel voor de Volkskrant hebben geschreven als Campert. Hij heeft op vele plekken in de krant gestaan. Hij begon ooit op pagina 7, stond op de voorpagina en de achterpagina, in de zaterdagbijlage Het Vervolg en in het Boekenkatern. Zijn columns pasten overal. Overal waar hij stond bracht hij lichtheid en relativering, te midden van zwaarwichtig nieuws en serieuze beschouwingen. Campert (1929) en Jan Blokker (1927) zijn de aartsvaders van de Volkskrant-columnisten. Ze hebben vele nakomelingen gekregen. Te veel volgens sommigen, maar voor een krant als de Volkskrant, die pluriform wil zijn, kan het boeket aan opinies en beschrijvingen niet kleurrijk en gevarieerd genoeg zijn. Een van hen, Loes Reijmer, maakt vandaag bekend dat ze haar laatste column heeft geschreven. Ze wil als verslaggever in de eerste plaats de werkelijkheid beschrijven in plaats van er een mening over te hebben, voor nu althans. Pogingen om haar op andere gedachten te brengen bleken tevergeefs. Na de zomer staat iemand anders op haar plek in het Zaterdag-katern. We gaan haar mooi geschreven, scherpe en bevlogen columns zeer missen. Ook Margriet Oostveen, die vele jaren verslaggeverscolumns voor ons schreef, heeft besloten weer verslaggever te worden, in haar geval op de wetenschapsredactie. Na honderden mooie en scherpe columns over Nederlanders die we in de drukte van het nieuws nog wel eens vergeten, maar die de aard van Nederland vaak veel beter vertolken dan de individuen die door de actualiteit paraderen, vond ze het tijd voor iets anders.||https://www.volkskrant.nl/columns-opinie/remco-campert-was-met-jan-blokker-de-aartsvader-van-de-volkskrant-columnisten~b3a926d0/
2022-07-08||De stormballen worden gehesen, en juist nu gaan de pensioenfondsen indexeren||Terwijl op de beurzen dieprode cijfers worden geschreven, de inflatie richting de dubbele cijfers giert en er een oorlog woedt in Europa – juist nu de stormballen worden gehesen – hebben grote pensioenfondsen aangekondigd te gaan indexeren en de pensioenen wat te verhogen. Het voelt gek, tegen-intuïtief, wat op zichzelf niet wil zeggen dat het verkeerd is. Maar het maakt wel extra nieuwsgierig naar de redenering erachter. Pensioentoezichthouder Else Bos van De Nederlandsche Bank (DNB) schreef er in deze krant een dikke week geleden een stuk over, waarvoor dank, want het was op mijn uitnodiging. Ze herhaalde het officiële standpunt. ‘Rekenen met een rente hoger dan de risicovrije rente leidt ... tot een vermogensverschuiving van jong naar oud.’ Ik had het zelf op kunnen schrijven, en heb dat ook vaak gedaan, maar inmiddels heb ik hieromtrent dus stevige twijfels – die Bos niet heeft kunnen wegnemen. Laten we het afpellen. De stelling van Bos is op zichzelf genomen correct. Als je verplichtingen van een pensioenfonds tegen een hogere rente waardeert, worden ze in euro’s van vandaag minder waard. Het pensioenfonds staat er dan financieel beter voor, en heeft dus financiële ruimte om pensioenen te indexeren, ruimte die er niet zou zijn als met een lagere rente gerekend werd. Dat is harde wiskundige logica. Het omgekeerde is ook waar. Als je met een te lage rente rekent, verschuif je vermogen van oud naar jong. Het is dus zaak, zowel omwille van de rechtvaardigheid als omwille van de stabiliteit van pensioenfondsen, met de juiste ‘risicovrije rente’ te rekenen. Maar wat is dat dan precies, die ‘risicovrije rente’? DNB kiest ervoor af te gaan op rentes die tot stand komen op de financiële markten voor bijvoorbeeld staatsleningen van een land met een houdbare staatsschuld, waar dus geen faillissementsrisico aan kleeft. De bezittingenkant van de balans wordt immers ook gewaardeerd op basis van de marktprijzen van bijvoorbeeld aandelen. Het klonk logisch. Maar is het dat ook? Ik heb minstens twee grote twijfels. Ten eerste: de systematiek veronderstelt dat op de financiële markten altijd de ‘juiste prijs’ tot stand komt. Economen noemen dit de ‘efficiëntemarkthypothese’, die nogal onderuit wordt geschoffeld door allerlei onderzoek dat wijst op kuddegedrag op financiële markten. In andere delen van DNB kunnen ze bovendien nogal klagen over financiële markten die ‘spelletjes spelen’, zoals nu met de rente in Italië. Als spelers op financiële markten ‘gamen’ en kuddegedrag vertonen, en centrale banken bovendien, via hun onorthodoxe monetaire beleid, zelf de rente proberen te sturen, hoezo is de marktrente dan nog de juiste ‘risicovrije rente’? Dat wringt, zacht gezegd. Ten tweede: de horizon. Pensioenfondsen hebben verplichtingen die tot wel tachtig jaar in de toekomst liggen (de 21-jarige instapdeelnemer die 101 wordt). Wat de rente (en het rendement) in de tussentijd doen, weet niemand. Dan kun je je blindstaren op dagrentes, en dan zwiept de financiële gezondheid van een fonds hiermee op en neer – zoals nu. Of je kiest voor meer rust, en neemt een of ander voortschrijdend gemiddelde, met een onder- en een bovengrens voor de rente. ‘We hadden destijds een ondergrens voor de rente moeten neerleggen’, zei me een pensioeningewijde vorige week. ‘Maar je kunt niet tijdens het spel de spelregels veranderen.’ Dat eerste klopt. Dat tweede is een opvatting die ik niet deel.||https://www.volkskrant.nl/economie/de-stormballen-worden-gehesen-en-juist-nu-gaan-de-pensioenfondsen-indexeren~bc361761/
2022-07-08||Als laatste grootheid blijft Djokovic op het gras overeind||Op Centre Court gaat hij zondag op jacht naar zijn 21ste grandslamtitel – één minder dan recordhouder Nadal. Voor Djokovic is het hoogstwaarschijnlijk zijn enige kans op een grandslamtitel dit jaar. De Serviër weigert zich te laten vaccineren om in augustus aan de US Open mee te kunnen doen. In de Verenigde Staten zijn niet-gevaccineerden reizigers vooralsnog niet welkom. ‘Ik zou heel graag naar de Verenigde Staten gaan, maar onder deze omstandigheden is dat onmogelijk’, zei hij in aanloop naar Wimbledon. Djokovic miste om dezelfde reden al de Australian Open. Op Roland Garros, waar hij wel welkom was, werd hij in de kwartfinale uitgeschakeld door zijn eeuwige rivaal Nadal. Met het vasthouden aan zijn principes, ontneemt Djokovic zich niet alleen de kans op twee grandslamtitels. Hij is ook bereid een hoge prijs te betalen. Hij loopt tussen de drie en vijf miljoen euro aan prijzengeld mis, ervan uitgaande dat hij in Melbourne en New York, net als in 2021, minimaal de finale zou hebben gehaald. De wetenschap dat Wimbledon zijn enige overgebleven kans op een grandslamtitel is, motiveerde hem naar eigen zeggen extra om het toernooi in Londen voor de vierde keer op rij te winnen. Zondag wacht Nick Kyrgios op het Centre Court. ‘Het wordt een finale om van te watertanden’, zei de 27-jarige Kyrgios. De flamboyante Australiër kreeg een vrijgeleide richting de finale, nadat Rafael Nadal zich geblesseerd had teruggetrokken voor de halve finale. Waar de deftige All England Club stiekem had gehoopt op een eindstrijd tussen de rivalen Djokovic en Nadal, wacht nu de onberekenbare Kyrgios, die op Wimbledon geweldig tennis afwisselde met wangedrag. De Australiër en Djokovic stonden twee keer eerder tegenover elkaar. Kyrgios won op hardcourt twee keer in twee sets. Hij is samen met de Tsjech Jiri Vessely (ATP-68) de enige actieve tennisser die in de onderlinge duels met Djokovic een positief resultaat kan overleggen. ‘We hebben tegenwoordig een soort van vriendschapsband, dat is best vreemd’, zei Kyrgios tijdens zijn persconferentie in aanloop naar de finale. ‘Iedereen weet dat er ook een periode is geweest dat er weinig liefde voelbaar was tussen ons. Ik denk dat het goed was voor de sport. Als we tegen elkaar speelden, ontstond er een soort hype.’ De uitgesproken Australiër zei in 2019 een ‘ongemakkelijk gevoel’ te krijgen bij ‘de zieke obsessie van Djokovic om aardig gevonden te willen worden’. Kyrgios grapte over de gebaren die Djokovic richting het publiek maakt na een overwinning om zijn liefde te verspreiden. ‘Als ik tegen hem moet en ik win van hem, dan vier ik de overwinning recht voor hem zoals hij dat normaal doet’, zei hij destijds. De kans dat Kyrgios zijn tegenstander zondag op de korrel neemt, mocht hij winnen, is niet zo groot. Hun relatie verbeterde naar eigen zeggen dit seizoen toen Kyrgios de kant koos van Djokovic in de vaccinatiesoap in aanloop naar de Australian Open. ‘Ik was bijna de enige speler die het voor hem durfde op te nemen. Daar is het respect voor elkaar gegroeid. We hebben nu zelfs weleens contact via Instagram.’ Kyrgios veroverde de afgelopen weken de harten van de Britse tennisfans door de show die hij telkens maakte op de baan. Het is de vraag of het publiek ook op zijn hand is tegen Djokovic, een van de grootste tennissers uit de geschiedenis, die zijn zevende titel op Wimbledon hoopt te pakken. Tijdens de halve finale lieten de Britse toeschouwers wel duidelijk hun voorkeur blijken. Een dag nadat premier Boris Johnson na een reeks schandalen zijn vertrek had aangekondigd, overheerste op de All England Club aan de Church Road de Britse trots. Oorverdovend was het kabaal dat van de tribunes rolde na een belangrijk punt van hun landgenoot Norrie. Brutaal trok de 26-jarige Brit, die werd geboren in Zuid-Afrika en opgroeide in Nieuw-Zeeland, de eerste set naar zich toe. De nummer twaalf van de wereld was nog nooit verder gekomen dan de derde ronde op een grandslamtoernooi, maar in de grootste wedstrijd uit zijn carrière leek hij zich in het begin meer op zijn gemak te voelen dan Djokovic. De Serviër oogde afwezig en maakte soms onbegrijpelijke keuzes, alsof hij er met zijn gedachte niet bij was. Hij werd in de eerste set drie keer gebroken op zijn service en sloeg twaalf onnodige fouten en slechts zeven winners. Het waren veelzeggende cijfers voor de onherkenbare titelverdediger. Maar zoals wel vaker wist Djokovic zich op te richten. Niemand kan zichzelf zo streng toespreken als de mentaal onbreekbare Serviër. Ook nu lukte het hem, zonder grootst te spelen, om de wedstrijd om te draaien. Zondag gaat hij op voor zijn 21ste grandslamtitel, al zal hij met Kyrgios nog nooit zo’n onberekenbare tegenstander in de finale tegenover zich hebben gehad.||https://www.volkskrant.nl/sport/als-laatste-grootheid-blijft-djokovic-op-het-gras-overeind~bcaf2e2d/
2022-07-08||Kabinet kijkt naar twee scenario’s om gemeenten te dwingen asielzoekers op te vangen||Dat heeft de bewindsman vrijdag gezegd na afloop van de ministerraad. Volgens Van der Burg (Asiel en Migratie, VVD) heeft het kabinet een voorkeur om de beslissingsbevoegdheid bij de staatssecretaris te leggen. Gemeenten en provincies hebben gevraagd daar deze zomer nog over te mogen nadenken. ‘We laten het nog even open’, zei Van der Burg. Duidelijk is wel dat er een eind komt aan de positie van zogenoemde ‘free riders’: gemeenten die helemaal niets bijdragen aan de problematiek van de asielopvang. Van der Burg: ‘Het kan niet zo zijn dat steeds dezelfde gemeenten hun vinger opsteken. Ook andere gemeenten moeten bijspringen.’ De beoogde wet moet na een consultatieronde dit najaar door Tweede en Eerste Kamer worden behandeld en per 1 januari van kracht worden. Het onderwerp ligt gevoelig: in het in Nederland gangbare bestuursmodel wordt groot belang toegekend aan gemeentelijke autonomie. Van der Burg zet daartegenover dat een deel van de gemeenten juist vraagt om een wet. Die zou dan vergelijkbaar moeten zijn met hoe provincies nu elk halfjaar een taakstelling aan gemeenten opleggen voor de opvang van statushouders – voormalige asielzoekers die na het doorlopen van de procedure een verblijfsvergunning krijgen. Komen provincies en gemeenten er onderling niet uit, dan zou de staatssecretaris de knoop moeten doorhakken. De flessenhals in de asielopvang is al maanden dat statushouders niet vanuit een opvangcentrum kunnen doorstromen naar een huis, vanwege de krapte op de woningmarkt. Van der Burg heeft de provincies gevraagd deze zomer in elk geval voor 7.500 statushouders tijdelijk onderdak te regelen. Door de ‘prop’ in de opvangketen moeten in het aanmeldcentrum in Ter Apel (2.000 plekken) regelmatig asielzoekers op stoelen slapen, of zelfs buiten in het gras. In een Kamerdebat eerder deze week prees Van der Burg de hotelketen Van der Valk, die ruimhartig hotelaccommodaties beschikbaar stelt. Maar er zijn ook veel eigenaren van geschikte locaties die de boot afhouden, omdat zij vrezen dat tijdelijke opvang weleens permanent zou kunnen worden. In Bant (gemeente Noordoostpolder) wil het Centraal Orgaan opvang asielzoekers (COA) een tweede aanmeldcentrum openen. Daar zouden 250 tot 300 extra plekken beschikbaar moeten komen, maar de gemeente noemt dat ‘geen wenselijke ontwikkeling’. Het COA heeft wel al grond aangekocht, maar nog geen instemming van burgemeester en wethouders voor een opvangfaciliteit. Van der Brug wil uiteindelijk vier aanmeldcentra en is daarom op zoek naar nog twee andere locaties daarvoor. Over mogelijke opties wilde hij zich vrijdag niet uitlaten.||https://www.volkskrant.nl/nieuws-achtergrond/kabinet-kijkt-naar-twee-scenario-s-om-gemeenten-te-dwingen-asielzoekers-op-te-vangen~bd2f440b/
2022-07-08||🎧 Atlanta is vlijmscherpe satire met een vleugje horror. Luister naar onze podcast over series||Of luister op Spotify of Apple podcast||https://www.volkskrant.nl/nieuws-achtergrond/atlanta-is-vlijmscherpe-satire-met-een-vleugje-horror-luister-naar-onze-podcast-over-series~b4b5f5dd/
2022-07-08||Agent die op tractor schoot zit ziek thuis. ‘Dit incident kent alleen maar verliezers’||‘Hij heeft ook niet gewild dat Jouke in zo’n situatie zou zijn gekomen dat hij gewond zou zijn geraakt, of erger’, zei hoofdcommissaris Veldhuis over de agent. Jouke Hospes, de 16-jarige boerenzoon die de beschoten tractor bestuurde, wil graag met de agent in gesprek. Hij wil weten waarom de man de trekker overhaalde. Dat verzoek ligt nu bij de agent. Na overleg met de recherche heeft de familie besloten vooralsnog geen aangifte te doen tegen hem, in tegenstelling tot wat ze eerder zeiden. Een andere politieman, een bekende wijkagent uit Heerenveen, zit ondergedoken. Zijn foto en gegevens werden gedeeld in appgroepen. Het vermoeden was dat hij de agent was die schoot, maar dat was hij niet. Het schietincident in Heerenveen van dinsdagavond maakt veel los in Friesland en de rest van het land. De familie Hospes is aangedaan, maar de politie ook. De toch al gespannen verhoudingen tussen de agenten en de boeren komen verder onder druk te staan. Wat is de impact van een dergelijk incident? En wat voor traject gaat de schietende agent nu in? Dat de politie in Nederland op relschoppers of demonstranten schiet, is zeer uitzonderlijk. Zo zeldzaam zelfs, dat er geen enkele regelmaat in te ontdekken is, zei politieonderzoeker Jaap Timmer eerder in de Volkskrant. Recente incidenten zijn op één hand te tellen. De laatste keer dat het misging, was bij de coronarellen in Rotterdam, in november 2021. Relschoppers belaagden de Mobiele Eenheid met vuurwerk en bakstenen. De ME loste waarschuwingsschoten, maar schoot ook gericht op demonstranten. Twee mensen werden met schotwonden in het ziekenhuis opgenomen. De keer daarvoor was bij de rellen op het strand van Hoek van Holland in 2009. Toen de agenten door een meute in het nauw werden gedreven, schoten ze gericht, waarbij een dode en zes gewonden vielen. In de jaren tachtig is bij de krakersrellen één keer geschoten. In 1999 werden bij de rellen na het kampioensfeest van Feyenoord vier mensen neergeschoten. Het gaat vrijwel altijd om noodweer. Dat was ook het argument van de politie dinsdagavond: bestuurders van trekkers zouden op agenten zijn ingereden. Over de exacte toedracht van het incident wil de politie nog altijd niets zeggen, vanwege het lopende onderzoek van de rijksrecherche. Maar het feit dat de zaak tegen Jouke inmiddels is geseponeerd, lijkt erop te wijzen dat van inrijden geen sprake was, zoals ook uit de beelden blijkt. Alle bedreigingen en intimidaties maken veel indruk op agenten, zegt Jan Struijs, voorzitter van de Nederlandse Politie Bond. ‘En dat stapelt zich al weken op. Velen staan er ook dubbel in. Met het grootste deel van de boeren hebben ze normaal, vriendelijk contact. Maar soms is de interactie grimmig en agressief. Terwijl de politie naar eer en geweten haar werk doet.’ Dat er adresgegevens en foto’s rondgaan van vermeend betrokken agenten, noemt Struijs schandelijk en onacceptabel. ‘Elke keer dat zoiets gebeurt, schrik ik daarvan. Het is huiveringwekkend dat het militante deel van de boeren denkt dat het geoorloofd is om naar het huis van ministers of politiemensen te gaan, bedrijven lastig te vallen die trekkers weggesleept zouden hebben, of zelfs te denken dat je iemand uit de cel kunt ‘bevrijden’. Het is belangrijk dat we ons hier krachtig tegen blijven uitspreken.’ Struijs maakt zich zorgen om de mentale gezondheid van politiemensen. ‘De hersteltijd is te kort en dat is structureel. Tijdens de pandemie werd er veel gevraagd van de politie en dat is niet minder geworden. De zware voetbalrellen, de grote strafprocessen die lopen, zoals Marengo, dat alles vraagt veel inzet van de politie. Nu weer de boerenprotesten. Ondertussen verschijnen er verontrustende rapporten. Er is sprake van veel burn-outs en PTSS (posttraumatische stressstoornis, red.). Een incident als dat van deze week maakt het er niet makkelijker op.’ De agent die schoot op de trekker krijgt alle vormen van steun, zegt Struijs. ‘Hij is uitvoerig verhoord en zal gaan praten met een gedragsdeskundige, hij krijgt collegiale opvang als hij dat wil, juridische ondersteuning als dat nodig is. De politiebond steunt hem natuurlijk ook. Het is niet niets om hier het middelpunt van te zijn. Elke dag word je geconfronteerd met het nieuws. Dit hele incident kent alleen maar verliezers.’||https://www.volkskrant.nl/nieuws-achtergrond/agent-die-op-tractor-schoot-zit-ziek-thuis-dit-incident-kent-alleen-maar-verliezers~b0151291/
2022-07-08||‘Het Binnenhof zit vol met scharrelaars. Dat maakt het zo leuk.’ Beluister onze politieke podcast||Of luister en abonneer je via Apple Podcasts, Spotify of Google||https://www.volkskrant.nl/nieuws-achtergrond/het-binnenhof-zit-vol-met-scharrelaars-dat-maakt-het-zo-leuk-beluister-onze-politieke-podcast~b70cc804/
2022-07-08||Tijd om deze krankzinnige periode vanuit een ander perspectief te bezien||Op de Amerikaanse zender Fox News verscheen Eva Vlaardingerbroek deze week met een boerenzakdoek om haar nek, het symbool van de boerenmartelaar. Vlaardingerbroek werd er een dromerig melkmeisje van, een dromerig melkmeisje dat, vergis u niet, in één ademteug de apocalyps afkondigde. Het optreden van de Nederlandse op Fox News is exemplarisch voor de krankzinnige tijd waarin we leven. Een tijd waarin niet de waarheid, maar de leugen het verdienmodel is. Een tijd ook waarin protest- en complotdenkersbewegingen moeiteloos fuseren, waarin sociale media de wereld zo klein hebben gemaakt dat een vrouw die hier vooral bekend is van opruiende tweetjes, zomaar in het programma van Tucker Carlson kan belanden. En dat ze dan dingen zegt als ‘onze regering heeft een stikstofcrisis verzonnen om land van de boeren te stelen’. Die zouden immers in de weg staan van ‘de Great Reset-plannen’ en ‘de globalistische agenda’. Ook het vleugje omvolking mocht uiteraard niet ontbreken, en dus beweerde ze dat boeren van hun land worden gejaagd om immigranten te huisvesten. ‘Er is maar één woord voor’, besloot Vlaardingerbroek kernachtig, ‘en dat is communisme.’ Vooral van dat laatste was Carlson wel even stil. Ooit werd Vlaardingerbroek in de Volkskrant omschreven als ‘radicaal rechts’. Meteen stond Twitter in brand, er kwamen veel boze lezersbrieven binnen, een onlinemenigte richtte zich op een van de verslaggevers. Die werd van ‘karaktermoord’ beticht. Ene Sywert, u kent hem misschien wel, noemde de journalist ‘een vieze rat’. Dat lijkt alweer even geleden, zullen we maar zeggen. Vlaardingerbroek dook op de protesten tegen de coronamaatregelen en werd antivaxer. Toen de lol daar een beetje af was, toog ze naar Zweden om in een onlinetalkshow immigranten van verkrachting te beschuldigen. Ze wierp zich op het grote zonnebrandcrèmecomplot, maar vond dat zelf wellicht ook een beetje potsierlijk. Godzijdank zijn daar nu de boeren, de koene redders van haar verdienmodel als handelaar in wantrouwen. Vlaardingerbroek is als een geel hesje – alleen dan rijkelijk gedecoreerd met vinkjes. De naïviteit waarmee dit soort figuren jarenlang tegemoet is getreden blijft opzienbarend. Zie ook Thierry Baudet, die echt gekke dingen moest doen voordat mensen zagen dat we hier niet met ‘fatsoenlijk rechts’ te maken hadden. Klassedenken speelt mee: kroost van de gegoede burgerij, daar kan weinig mis mee zijn, toch? Ondertussen fluisteren deze opportunisten echte kwetsbaren in dat ze bozer moeten zijn, dat ze niemand kunnen vertrouwen, dat het een complot is. Je mag hopen dat hier een stevige politiek tegenover staat in een land dat zo geplaagd wordt door crises, een land waar een steeds grotere groep in armoede dreigt te vervallen door de inflatie en hoge energiekosten. Met zichtbare bestuurders. ‘Kabinet-Rutte IV gaat onzeker en bezorgd de zomer in’, kopte NRC donderdag, volgens de krant is zelfs de premier chagrijnig. Verantwoordelijkheden worden afgeschoven: niet de minister van Landbouw moet de boeren overtuigen, maar bemiddelaar Johan Remkes. Een regering van hangende schouders – terecht misschien ook. Alleen al het feit dat het kabinet aftrad vanwege een verschrikkelijk schandaal en weer in dezelfde samenstelling aantrad, blijft pijnlijk. Er is alle reden om sceptisch te zijn, kortom. En de grote uitdaging van de komende jaren is die scepsis niet te laten kapen door opportunisten. Zelf zal ik die ontwikkelingen op een andere manier gaan volgen. Dit is mijn laatste column, na de zomer staat iemand anders op deze plek. Juist het besef dat we in een krankzinnige tijd leven maakt dat ik weer verslaggever wil worden, mensen wil spreken, achter het bureau vandaan. Een melkmeisje dat de apocalyps aankondigt, zoiets wil je begrijpen, toch?||https://www.volkskrant.nl/columns-opinie/tijd-om-deze-krankzinnige-periode-vanuit-een-ander-perspectief-te-bezien~b5b2ad79/
2022-07-08||Rotterdam staat nog nauwelijks op de rem met de doorvoer van Russische olie||Een in EU-verband afgesproken gedeeltelijke boycot van Russische olie treedt pas eind dit jaar in werking, dus er zijn nu geen wettelijke verplichtingen die de handel in Russische olie(producten) verbieden. Niettemin reduceren andere landen die import vrijwillig. Ook minister voor Klimaat Rob Jetten deed daartoe begin april al een oproep aan grote Nederlandse bedrijven. ‘Wacht niet op een Europese olieboycot die eraan zit te komen, maar neem zelf je verantwoordelijkheid’, zei hij begin april bij BNR Nieuwsradio. Kamerleden Piri (PvdA) en Omtzigt stelden deze week opnieuw vragen over de ontwikkeling van de importvolumes sinds het begin van de oorlog. In april deden ze dat ook; ze vroegen toen om een snel antwoord maar moesten daar bijna twee maanden op wachten, en toen ontbraken de cruciale gegevens alsnog. De Kamerleden verwijzen onder meer naar gegevens, verzameld op basis van scheepsbewegingen, waaruit naar voren komt dat de Russische oliehandel in Rotterdam bijna ongehinderd en op volle kracht doorgaat – ondanks de oproep van het kabinet en ondanks het feit dat andere landen wél hun import van Russische olie verminderen. Omtzigt: ‘De Verenigde Staten en Zweden bijvoorbeeld hebben hun import van Russische olie al volledig teruggedrongen. Hier heeft het kabinet daar ook toe opgeroepen, maar het lijkt erop alsof we meer Russische olie dan ooit invoeren.’ Dat het kabinet zo lang aarzelde om hun vragen hierover te beantwoorden, ergert de Kamerleden. ‘De statistieken houden echt niet opeens op in maart hoor’, zegt Omtzigt. ‘Ik wil precies weten hoe het zit, hoe afhankelijk en hoe solidair we zijn.’ In een overzicht van Visual Capitalist, gebaseerd op gegevens van de Centre for Research on Energy and Clean Air, dat eind juni werd gepubliceerd, staat Nederland op een prominente vierde plek inzake de import van Russische olie, achter China, Duitsland en Italië. De haven van Rotterdam was altijd al een grote doorvoerder van Russische en Belarussische olieproducten, en gaat daar mee door. In een opsomming van zeventien landen die hun invoer beperkt hebben, soms zeer fors, staat Nederland onderaan met een geschatte beperking van slechts 5 procent. ‘De Nederlandse reductie is minimaal’, zegt Kati Piri, ‘zeker in vergelijking met andere landen. De oliehandelaren in de Rotterdamse haven hebben waarschijnlijk hun zakken flink kunnen vullen toen in EU-verband de discussie begon over een olieboycot.’ Volgens de berekeningen heeft Nederland tussen 24 februari (de hernieuwde Russische invasie) en 4 juni in totaal 79 schepen met Russische ruwe olie ontvangen. Over één schip, de Sunny Liger, ontstond kortstondig media-aandacht. Het schip kon niet worden gelost in Zweden, omdat de vakbonden simpelweg ‘nee’ zeiden. Daarop weigerden ook Rotterdamse havenarbeiders het te lossen. Volgens bestuurder Niek Stam van FNV Havens was dat ‘een geval van solidariteit met de Zweedse havenarbeiders’. Uiteindelijk voer de Russiche tanker door naar Barcelona. Stam beaamt dat de invoer van Russische olie altijd doorging, en zelfs omhoog ging toen er werd gesproken over een aankomende EU-boycot. Volgens berekeningen van TankerTrackers steeg de invoer van Russische olie in april zelfs met een kwart ten opzichte van de maand daarvoor. ‘Iedereen bereidde zich voor op die boycot en de prijs ging toen omhoog’, zegt Stam daarover. Tussen 24 februari en 4 juni zou de Europese Unie goed zijn geweest voor 61 procent van de geschatte 98 miljard dollar aan inkomsten voor Rusland uit de export van fossiele brandstoffen. De Russische president Poetin zei deze week dat de sancties ‘problemen’ voor Rusland hebben gecreëerd, ‘maar absoluut niet zulke als waarop de initiators van de economische blitzkrieg tegen Rusland rekenden’.||https://www.volkskrant.nl/nieuws-achtergrond/rotterdam-staat-nog-nauwelijks-op-de-rem-met-de-doorvoer-van-russische-olie~b3319545/
2022-07-08||Nu nog tegen het Ceta-handelsverdrag stemmen? Nee, dat moeten we niet willen ||Komende week is het erop of eronder voor het Ceta-handelsverdrag tussen de Europese Unie en Canada. De sleutel ligt in de Eerste Kamer en het kabinet kan er niet gerust op zijn. De fracties die in de Tweede Kamer voor stemden, hebben in de Eerste Kamer slechts 32 van de 75 zetels. De stellingen zijn in 2020 in de Tweede Kamer al betrokken. De voorstanders noemen Ceta de ‘nieuwe gouden standaard’ voor handelsverdragen wereldwijd. Goed voor de handel is het zeker, bleek meteen na de informele inwerkingtreding in 2017. De handel in goederen steeg het jaar daarop met 10,7 procent, de Nederlandse uitvoer van diensten naar Canada met 22,2 procent. Het tegenkamp is allerminst eensgezind over haar motieven. Het grootste bezwaar van de rechtse oppositie is dat het een EU-verdrag is dat niet bijdraagt aan de nationale soevereiniteit. Het linkerkamp verenigt een bont pakket van zorgen over de voortschrijdende mondialisering, het kapitalisme en de groeiende macht van multinationale bedrijven jegens nationale overheden. Het verdrag zou volgens deze critici hardere garanties moeten bieden omtrent arbeidsomstandigheden, milieu, dierenwelzijn en klimaat. Die lobby is niet voor niets geweest. Onder druk van de dreigende Nederlandse tegenstem heeft de Europese Commissie inmiddels een reeks toezeggingen gedaan. Die raken het Ceta-verdrag (dat allang is uitonderhandeld) slechts zeer ten dele, maar wel de onderhandelingen over nieuwe toekomstige verdragen. De lat gaat verder omhoog. De doorslag moet waarschijnlijk komen van de senatoren van de PvdA, een partij die bij monde van de latere partijleider Lilianne Ploumen eerst enthousiast was over het verdrag, maar zich later in de oppositie aansloot bij de tegenstanders. Nu weer switchen naar een ja is er niet eenvoudiger op geworden nu de PvdA inmiddels werkt aan een fractiefusie met GroenLinks, een partij die altijd tegen was. Aan de andere kant zal ook de PvdA zich realiseren dat een nee het hele verdrag na vijf jaar weer buiten werking stelt, terwijl Nederland er sindsdien vooral van heeft geprofiteerd en niet een van de angstscenario’s zich heeft voltrokken. Het nationale isolement en de internationale reputatieschade voor Nederland zullen groot zijn, evenals de schade voor Europa als eendrachtige speler tegenover de concurrerende machtsblokken China en Rusland. Gezien de huidige spanningen in de wereld is dat een prijs die de PvdA nu niet voor haar rekening zou moeten willen nemen.||https://www.volkskrant.nl/columns-opinie/nu-nog-tegen-het-ceta-handelsverdrag-stemmen-nee-dat-moeten-we-niet-willen~b43fcf74/
2022-07-08||Ex-president Compaoré werd bij verstek veroordeeld voor medeplichtigheid aan moord op de oud-president, nu keert hij terug naar Burkina Faso||Compaoré werd onder het mom van verzoening overgevlogen uit Ivoorkust, waar hij sinds 2014 in ballingschap verblijft. Hij is uitgenodigd door de militaire leiders van Burkina Faso, die in januari bij een staatsgreep aan de macht kwamen. Zij willen met Compaoré en andere voormalig staatshoofden de toekomst van hun land bespreken. Het is onduidelijk hoe lang de ex-leider in Burkina Faso blijft. Hoewel Compaoré op de luchthaven werd opgewacht door aanhangers die blij waren dat hun ‘vader’, de ‘sterke man van Afrika’ is teruggekeerd, zitten lang niet alle Burkinabé te wachten op de terugkeer van de ex-president. Sterker nog: Compaoré werd onlangs nog bij verstek berecht en tot levenslang veroordeeld voor medeplichtigheid aan de moord op zijn voormalige vriend en ex-president Thomas Sankara. Sankara, de charismatische leider die van 1983 tot zijn dood in 1987 de president van Burkina Faso was, wordt ook wel de ‘Che Guevara van Afrika’ genoemd. Nog altijd is hij erg populair bij met name jonge Burkinabé. Advocaten van de familie Sankara vinden dat Compoaré gearresteerd moet worden en zijn straf moet uitzitten. De weduwe van Thomas Sankara zegt dat de junta met dit gebaar kiest voor straffeloosheid. Maar Compaoré is niet gearresteerd toen hij donderdag in Ouagadougou landde. Volgens de junta kan de bijeenkomst van oud-leiders vandaag gewoon doorgaan, aangezien die de ‘gerechtelijke procedures niet in de weg staat’. Verdere toelichting werd niet gegeven. Compaoré kwam in 1987 middels een staatsgreep aan de macht. Daarvoor was de vermoorde Thomas Sankara de leider van Burkina Faso. Dertig jaar lang regeerde Compaoré het West-Afrikaanse land met harde hand, tot hij in 2014 zelf werd afgezet nadat hij zijn termijn opnieuw probeerde te verlengen. Burkina Faso worstelt al jaren met jihadistisch geweld. De huidige interim-president van het land, luitenant-kolonel Paul-Henri Sandaogo Damiba, wil afrekenen met de terreurgroepen die banden hebben met Al Qaida en IS, tot nu toe zonder overtuigend succes. Afgelopen weekend werd bekendgemaakt dat de junta en de leiders van West-Afrikaanse landen het eens zijn geworden over de overgangsperiode naar verkiezingen, waardoor het land geen nieuwe economische sancties wordt opgelegd. Het is de bedoeling dat de Burkinezen over twee jaar naar de stembus mogen om een nieuwe leider te kiezen.||https://www.volkskrant.nl/nieuws-achtergrond/ex-president-compaore-werd-bij-verstek-veroordeeld-voor-medeplichtigheid-aan-moord-op-de-oud-president-nu-keert-hij-terug-naar-burkina-faso~b64b6885/
2022-07-08||Iedereen lijkt vóór natuur, maar voor welke: maïsvelden of bloemrijke bermen, of allebei?||Gratis ‘moestuintjes’ bij de supermarkt, overvolle bossen in coronatijd en anderhalf miljoen webcamkijkers voor de vogelnestkastjes van Beleef de lente: Nederland lijkt een land van natuurminnaars. Tegelijk mochten de boze boeren die protesteerden tegen het stikstofbeleid (in elk geval aan het begin van hun acties) rekenen op opgestoken duimen van automobilisten die in de file stonden vanwege hun wegblokkades. De ‘stikstofcrisis’ lijkt een strijd tussen voor- en tegenstanders van natuur. Natuurliefhebbers lijken alles opzij te willen zetten voor behoud en bescherming. Daarentegen lijken boeren en bedrijven enkel voor hun economische belangen te strijden en elke schade aan natuur te ontkennen of bagatelliseren. Dat roept vragen op: hoe denkt de Nederlander werkelijk over de natuur? Welke natuur bedoelt hij dan precies? En wat is die hem waard? Dat laatste kan nauwelijks veel zijn, op het eerste gezicht. ‘Het percentage natuur en bosgebieden in ons land behoort tot de laagste in Europa en het overschot aan stikstof per hectare cultuurgrond is het hoogste van alle negentien EU-landen waarvoor cijfers beschikbaar zijn’, concludeerde het Centraal Bureau voor de Statistiek vorig jaar. Dat kan alleen maar het gevolg zijn van economische invloeden en een hoge bevolkingsdichtheid. Oftewel: veel natuur is in Nederland – dat z’n bestaan onder de zeespiegel dankt aan verzet tegen de elementen – verdrukt door of opgeofferd aan bedrijvigheid. Niet voor niets staat de Nederlander bekend om zijn koopmansgeest. In 2020 hadden de vier grootste natuurorganisaties (Natuurmonumenten, Wereld Natuur Fonds, Provinciale Landschappen en de Vogelbescherming) 1.878.044 leden, becijferde het Compendium voor de Leefomgeving (CLO). Daar zitten per organisatie door de jaren heen wat golfbewegingen in. In de jaren negentig, toen zorgen rond natuur en milieu wijdverbreid waren, zagen Natuurmonumenten en het Wereld Natuur Fonds hun ledentallen verdrievoudigen. Het was mede het gevolg van een ledenwerfcampagne van Natuurmonumenten in 1995, met als hoogtepunt een drieënhalf uur durend televisiegala, gepresenteerd door Koos Postema en André van Duin – een actie die nu haast ondenkbaar is. Het tij keerde met de opkomst van het populisme, begin deze eeuw. Zie de uitspraak van Pim Fortuyn, die weinig op had met natuurbescherming: ‘Wij wonen hier in een stadstaat en niet in een land. Je moet wel een paar parken goed onderhouden hoor, maar dat is het dan.’ Dat sentiment groeide met het kabinet-Rutte I (2010), toen staatssecretaris Henk Bleker fors (600 miljoen) bezuinigde op natuurbeleid en uitbreiding van de Ecologische Hoofd Structuur (EHS) afremde. Hij sprak van ‘elitenatuur’. De ledenaantallen van natuurgroeperingen bewegen, zo leert het verleden, enigszins mee met de heersende politieke wind. Voer voor de bekende kip-of-ei-discussie, maar hier volstaat de constatering dat draagvlak voor natuur en het heersende politieke sentiment elkaar beïnvloeden. Het grotere beeld is niettemin redelijk stabiel, vergeleken met andere landen hebben natuurclubs in Nederland veel aanhang. De vraag is wat die cijfers precies zeggen over de liefde voor natuur. De beweegredenen om lid te worden kunnen divers zijn, en wie geen lid is, hoeft geen natuurhater te zijn. Bovendien kunnen er dubbelleden bij zitten, zodat de cijfers geen absoluut aantal vormen. Er bestaan onderzoeken naar de waardering voor de natuur. Praktisch probleempje: dé natuur bestaat niet; iedereen verstaat er iets anders onder. ‘Natuur is van zichzelf een neutraal begrip’, zegt Agnes van den Berg, de afgelopen tien jaar bijzonder hoogleraar natuurbeleving aan de Rijksuniversiteit Groningen. ‘In alle discussies gaat het erom welke waarde je aan natuur wilt geven. Ecologen lijken alles wat in de verdrukking zit of zeldzaam is waardevol te vinden, maar elders in de maatschappij wordt heel anders over natuur gedacht.’ Van den Berg herinnert zich politieke discussies in de jaren negentig over plannen om weilanden om te vormen tot nieuwe natuurgebieden. Ook toen al kwam de huidige botsing tussen de kampen al naar voren. Meest opvallende daarin vond zij: ‘Mensen die heilig overtuigd waren van het belang van natuurontwikkeling, konden zich totaal niet voorstellen dat iemand daar anders over denkt. Dat bleek ook uit een onderzoek dat ik toen had gehouden: ze reageren vanuit een soort kokervisie. Ook toen werd gezegd dat de weerstand van boeren tegen natuurontwikkeling enkel zou voortvloeien uit economisch belang. Mijn onderzoek liet zien dat boeren alleen maar een heel ander beeld van natuur hebben dan ecologen.’ Hoe het nu staat met die beelden heeft Van den Berg onderzocht in opdracht van de Raad voor de Leefomgeving en Infrastructuur (RLI), die zijn bevindingen in juli vorig jaar publiceerde in het nauwelijks opgemerkte rapport Natuuropvattingen in Nederland. Enkele van de vele bevindingen uit een (representatieve, met I&O Research uitgevoerde) enquête onder 2.250 Nederlanders boven de 18 jaar: zij vinden natuur belangrijk, bijna de helft van de Nederlanders zou best nog iets ‘dichter’ bij de natuur willen leven. Ruim zes op de tien Nederlanders die (bijna) nooit een natuurgebied bezoeken, zouden dat vaker willen doen. Ongeveer 80 procent van de bevolking rangschikt zichzelf onder de categorieën ‘natuurmens’ en ‘natuurbetrokken’, hoe verschillend die begrippen ook te interpreteren zijn. Er zijn ook zorgen: acht op de tien Nederlanders vinden het ‘tamelijk tot zeer waarschijnlijk’ dat plant- en diersoorten verdwijnen en vinden dat ook erg. Vrouwen blijken betrokkener en bezorgder dan mannen, jongvolwassenen (van 18 tot 39 jaar) hebben meer afstand tot de natuur dan ouderen. Mogelijk dat de jongeren zich eerder aangetrokken voelen door het nauw verwante thema ‘klimaat’, zoals onder meer blijkt uit de opkomst van actiegroepen als Extinction Rebellion. Hoe dan ook luidt de algemene conclusie: de Nederlander vindt natuur een belangrijk onderwerp, in elk geval wanneer je het hem vraagt. Wel blijken er onder verschillende bevolkingsgroepen verschillen in opvatting te bestaan over het begrip natuur. De Nederlander denkt bij ‘natuur’ vooral aan ‘wilde, ongerepte’ natuur zoals kronkelende beekjes en aan ‘romantische natuur’ zoals bloemrijke bermen. ‘Functionele natuur’, zoals maïsvelden of forellen in een kweekvijver, en ‘lage natuur’, zoals onkruid, horen er minder bij. Ook is er verschil tussen stadsbewoners en anderen. Stedelingen blijken het breedste natuurbeeld te hebben en voelen zich betrokkener bij natuur dan inwoners van minder stedelijke gebieden. Ze voelen zich tegelijk verder afstaan van de natuur en zouden dat graag anders zien. Zoals de RLI schrijft: ‘Dit suggereert een vorm van vervreemding van natuur die samengaat met romantisering en verlangen naar contact met natuur.’ Dat zegt ook Agnes van den Berg: ‘Waardering voor de natuur in Nederland ging gelijk op met de verstedelijking en industrialisering vanaf de 19de eeuw. Vanaf het moment dat stadsbewoners zich ver van de natuur ook bevrijd konden voelen van de gevaren van die natuur, kwam het mooie en goede van die natuur meer naar voren. Samen met een soort nostalgie ontstond de arcadische idylle van het boerenleven, wat je ook terugziet in de schilderkunst en de literatuur van die tijd.’ Met andere woorden: naarmate natuur schaarser en meer bedreigd lijkt te worden, of de mens er zelf verder vandaan lijkt te staan, rinkelt in het achterhoofd steeds luider een alarmbelletje. Vooral hoger opgeleiden hechten, zo bleek uit het eerdergenoemde onderzoek namens de RLI, relatief meer aan de ‘wilde’ natuur en minder aan de ‘functionele’ natuur. Oud-hoogleraar Van den Berg ziet oplevende trends in de huidige natuurbeleving: ‘Die is van donkergroen naar lichtgroen gegaan’, zegt zij. Oftewel: minder baardige mannen die op zoek zijn naar het zeldzame donkere pimpernelblauwtje, meer mensen voor wie natuur is gekoppeld aan lifestyle, bepalend voor je identiteit. Van den Berg: ‘Ieder voorjaar hebben bladen als de Margriet, Libelle of de Happinez wel artikelen over het voorjaarsgevoel, waarin je je moet omringen met allerlei bloemen en planten, met bloemetjesbehang of een vierkante metertuintje op het balkon. Vroeger waren kamerplanten iets van oma, nu staan de supermarkten als Aldi en Lidl er vol mee, om over die moestuintjes van de Albert Heijn maar te zwijgen.’ Los daarvan is natuur voor velen vooral een plek voor actieve beleving en recreatie. Mountainbiken, langeafstandswandelen of suppen zijn erg populair geworden. Net als vogels kijken, voorheen enkel voorbehouden aan de spreekwoordelijke baardmannetjes, nu een activiteit voor iedereen: jong, oud, man en vrouw. Het is Van den Berg een raadsel hoe en waar zulke trends precies ontstaan, maar zoals eerder vermeld speelt het politieke klimaat ongetwijfeld een rol in de natuurbeleving. Technologie vergroot de aantrekkingskracht van de ‘actieve beleving’, zegt Van den Berg: apparatuur en andere benodigdheden zijn sterk in kwaliteit verbeterd en goedkoper geworden. Voor de vogel- en plantenliefhebber bestaan talloze apps ter ondersteuning. Door sociale media zijn de beelden van de hoogstpersoonlijke beleving of prestaties ook nog eens goed te delen, wat de interesse van anderen kan aanwakkeren. In de enquête van de RLI werd de Nederlanders ook gevraagd wat zij zelf bereid zijn te doen voor het behoud van de natuur. Ze blijken dicht bij huis te blijven: ‘Planten op balkon en in tuin plaatsen scoorde het hoogst, direct gevolgd door ‘bewuster boodschappen doen’. 75 procent zegt bereid te zijn minder vlees te eten.’ Dat klinkt redelijk betrokken, maar er staan hardere data tegenover. Onderzoekers van de Wageningen Universiteit stelden vorig jaar vast dat het gemiddelde aantal dagen waarop Nederlanders vlees eten in 2019 even hoog lag als in 2011. Ook is de totale vleesconsumptie – toch een van de aanjagers van de stikstofcrisis – sinds 2016 niet meer gedaald. Het aandeel vleesvervangers blijft tot nu toe steken bij enkele procenten van de totale markt. En hoe betrokken ook, de ondervraagden van de RLI bleken het belang van natuur relatief gezien laag te waarderen. In een lijstje van elf onderwerpen die de grootste prioriteit van de overheid zouden moeten krijgen, bungelde het thema ‘natuur’ in de onderste regionen. Gezondheidszorg en onderwijs stonden ver bovenaan. Dat de boze boeren nu op steun lijken te mogen rekenen bij een deel van de bevolking, komt volgens Kris van Koppen, medewerker Milieubeleid bij de Wageningen Universiteit, voort uit een gedeeld gevoel van slachtofferschap. ‘De begrippen ‘natuur’ en ‘milieu’ betekenen voor veel mensen: we moeten van het gas af, beter isoleren, duurdere energie. Allerlei zaken die ingrijpen in het leven. Daarmee is natuurbescherming iets controversieels geworden. Zowel boeren als burgers voelen zich nu slachtoffer van beleid waarvoor een groep wetenschappers heeft uitgerekend wat we moeten doen. Dat roept maatschappelijke weerstand op. Datzelfde zie je ook rond corona.’ In een essay dat hij schreef in 2019, voorzag Van Koppen al moeilijke tijden voor natuurbeschermers: ‘Tot nu toe zijn grote natuurorganisaties zoals Natuurmonumenten politieke controverses uit de weg gegaan’, stelde hij vast. Dat wordt onhoudbaar, voorspelt hij: ‘De natuurbescherming van nu moet zich uitspreken over klimaatverandering en stikstofbronnen, windturbines en zonneparken, automobiliteit en vliegreizen, verstedelijking en voedselproductie, en zoveel andere thema’s.’ Angst voor ledenverlies weerhield de organisaties er tot nog toe van, denkt Van Koppen. Misschien gaat het de gemiddelde Nederlander ook helemaal niet per se om biodiversiteit en Natura 2000-gebieden, denkt Van Koppen: ‘Voor velen is natuur het groen waarin ze tuinieren of wandelen.’ Dat denkt ook Agnes van den Berg: ‘In de jaren negentig heeft Nederland zijn handtekening gezet onder de Habitatrichtlijn, een Europees verdrag om de biodiversiteit in stand te houden. Dat is vrij geruisloos gegaan, zonder dat burgers hun mening was gevraagd. Dat had eigenlijk een referendum verdiend. ‘Om te voldoen aan die richtlijn moest Nederland verplicht zones met zeldzame en kwetsbare natuur – de Natura 2000-gebieden – aanwijzen, en op het hoogste niveau voldoen aan alle beschermingseisen. Inclusief de stikstofnormen, want de brandnetel, braam en helmgras, die gedijen en woekeren bij meer stikstof, gelden als vijanden van de kwetsbare en meer ‘waardevolle’ natuur. De natuurbudgetten van provincies gaan voor het grootste deel naar het in stand houden van zeldzame en kwetsbare natuur. Waardoor er weinig overblijft voor wat Nederlanders volgens onderzoek écht belangrijk vinden: het groen in de buurt, dicht bij huis, de parken, het bloemrijke grasland.’ Wat de wetenschappers maar zeggen willen: bijna iedereen houdt van de natuur, de vraag is alleen van welke precies, en tegen welke prijs.||https://www.volkskrant.nl/nieuws-achtergrond/iedereen-lijkt-voor-natuur-maar-voor-welke-maisvelden-of-bloemrijke-bermen-of-allebei~bebdfe34/
2022-07-08||Opinie: Geef lokale bestuurders de ruimte om het gesprek over integriteit te voeren||Nog te vaak treden wethouders af terwijl zij achteraf onschuldig blijken. Dit komt omdat er enerzijds te veel en te vaak gezocht wordt naar een stok om mee te slaan, en er anderzijds geen benul is hoe om te gaan met beschuldigingen van integriteitsschendingen of van ongewenste omgangsvormen. In twee recente casussen moesten wethouders het veld ruimen, nadat er verdachtmakingen van ongewenst gedrag aan hun adres waren gedaan. Uit nader onderzoek bleek dat er geen sprake was van hetgeen hun ten laste werd gelegd. Hieruit leren wij wederom dat het essentieel is om deugdelijk onderzoek te doen voordat er conclusies worden getrokken. Want zeker in een politieke omgeving ben je kwetsbaar en krijg je snel de situatie van Barbertje moet hangen of trial by media. In zijn serie artikelen over integriteit toonde Volkskrant-journalist Ariejan Korteweg al aan dat wie betaalt, die bepaalt. Met andere woorden: van onafhankelijk onderzoek is niet altijd sprake. Ook de rol van de burgemeester is hierin ontzettend belangrijk, want zij of hij is immers de hoeder van de integriteit en zou boven de partijen moeten staan. Wij zien vanuit de Wethoudersvereniging dat dit een complexe en soms ongemakkelijke rol oplevert voor de burgemeester. Soms trekt de burgemeester – al dan niet terecht – zijn of haar handen van de beschuldigde bestuurder af, of vervult een rol van inquisiteur en maant de beschuldigde wethouder zich terug te trekken. Noblesse oblige: uiteraard zijn er ook wethouders die een misstap maken. Daar moet natuurlijk het recht zijn beloop krijgen, maar wel op een rechtvaardige en zorgvuldige manier. Zeker in een tijd waarin het vertrouwen in de overheid al terugloopt. Zo stelde informateur Herman Tjeenk Willink in zijn eindverslag dat in onze democratische rechtsstaat vertrouwen en matiging lijken te hebben plaatsgemaakt voor wantrouwen en escalatie. En precies wethouders lijken daar het kind van de rekening te worden. Daarom hebben wij vanuit de Wethoudersvereniging eerder al gepleit voor ondersteuning en (rechts)bescherming van mensen die door hun positie als politieke ambtsdrager onder een vergrootglas liggen. In de woensdag verschenen Monitor Integriteit en Veiligheid stelt het ministerie van Binnenlandse Zaken (BZK) zelfs dat wethouders in een kramp schieten en zij zich vaker van stemming onthouden, ‘uit angst voor mogelijke negatieve gevolgen’. Goed bestuur en integriteit staan volop in de belangstelling. Daarbij wordt de opvatting dat er twee smaken zijn (goed en fout) meer en meer vervangen door het besef dat het vaak iets minder zwart-wit ligt. Om dan toch een betrouwbaar kompas te hebben om op te koersen, stellen wij voor om het over ‘moresprudentie’ te hebben. Daarom heeft de Wethoudersvereniging Rogier van der Wal (Platform 31, kennis- en netwerkorganisatie voor stad en regio) en Willeke Slingerland (lector weerbare democratie aan de Saxion Hogeschool) gevraagd dit begrip uit te diepen en praktisch toepasbaar te maken voor bestuurders. De term moresprudentie, afkomstig uit het sociaal werk en de bedrijfsethiek, is volgens ons ook zeer bruikbaar voor het openbaar bestuur. De nieuwe gemeentelijke bestuurders, die nu dan wel binnenkort aan de slag gaan, kunnen hier ook veel aan hebben. Moresprudentie verzamelt op systematische wijze kennis en inzichten over de morele aspecten van het werk en hoe je daarmee kunt omgaan. Het kan de uitkomst zijn van een moreel beraad, waarbij diepgaand en open over morele afwegingen en keuzes wordt gesproken. Dat gesprek is geen eenmalige exercitie: dit vraagt om een herhaalde, systematische aanpak. Zo kun je gezamenlijk leren van integriteitsvraagstukken, om nieuwe ongelukken te voorkomen. Daar heeft de Wethoudersvereniging, samen met het Genootschap van Burgemeesters en met steun van het ministerie van BZK, onlangs zogenaamde ‘gespreksstarters’ voor opgesteld. Zowel de formele als ook de informele kant komt hierbij ter tafel, alsmede de onderliggende waarden en op welk punt die eventueel conflicteren. Ook de invloed van netwerken verdient aandacht. Moraliseren ligt in Nederland gevoelig, het wordt al gauw beleefd als paternalisme of dwang. Nederlanders hechten aan hun autonomie. Maar wij denken dat men ook aan de bestuurstafel toe is aan het goede gesprek hierover; een uitweg uit de impasse waarin het lokaal bestuur verkeert. Normen en waarden verschuiven, en bestuurders zitten in een glazen huis. Tegelijkertijd is het onderlinge vertrouwen tussen bestuur, volksvertegenwoordiging, maatschappelijk middenveld en lokale media broos en kwetsbaar. Informele netwerken blijken bepalend in besluitvorming, zonder dat dit in het oog springt. Hoog tijd om hier wat diepgaander bij stil te staan. Hier speelt ook een relatie met de bestuurscultuur, en hoe formeel en gepolitiseerd die is. Een vechtcultuur vraagt om een andere aanpak dan een gemeenschaps- of een regentencultuur. Het is belangrijk dat je aan de collegetafel de ruimte krijgt én voelt om je eigen morele normen in concrete situaties toe te passen. En om die ruimte ook aan anderen te gunnen. Een gesprek over moresprudentie helpt daarbij: moresprudentie is het groepsgewijs doorlopen en doorleven van moreel, rechtvaardig en behoorlijk bestuur, dat hierdoor geïnternaliseerd wordt. In dit gesprek onderscheiden wij vier dimensies: die van de persoon van de bestuurder, de interpersoonlijke, die van de organisatie en die van de omgeving. Elk van deze dimensies kent eigen morele vragen. Ethiek vraagt om leiderschap en leiderschap vraagt om ethiek, zoals ook Alex Brenninkmeijer, de dit jaar overleden voormalig Nationale Ombudsman, benadrukte. En tot slot is het belangrijk dat morele weerbaarheid in de dagelijkse praktijk vervolgens ook leidt tot ethisch ‘actorschap’ (handelen, red.), zodat het niet blijft bij praten alleen.||https://www.volkskrant.nl/columns-opinie/opinie-geef-lokale-bestuurders-de-ruimte-om-het-gesprek-over-integriteit-te-voeren~b8df6efc/
2022-07-08||Over nut en nadeel van een burgerberaad over het klimaat||Het is goed gebruik om in het laatste stukje voor het zomerreces terug te kijken op je eigen werk. Waar kon de criticus zijn eigen toets niet doorstaan? Ik herlees met gemengde gevoelens mijn enthousiaste rubriek over het zogeheten burgerberaad. Tijdens de formatie lag een voorstel op tafel om burgers mee te laten denken over prangende kwesties. Het burgerberaad of -forum zou een proeve van democratische vernieuwing zijn en een correctie op het roestige Haagse bedrijf. Daar heb ik mij laten meeslepen, maar deze week diende de herkansing zich aan. Minister Rob Jetten (Klimaat) heeft het initiatief bekendgemaakt om een burgerberaad te starten, en wel over zijn eigen klimaatbeleid. Dat Jetten daarmee komt, mag een succes heten voor Eva Rovers. Zij schreef een wervend pamflet over het burgerberaad. U kunt het vanwege de talkshows en de interviews nauwelijks hebben gemist, en ook ik heb er veel van opgestoken. Het pamflet heet Nu is het aan ons – Oproep tot echte democratie. Dat klinkt meteen behoorlijk populistisch en dat is het ook. Bij Rovers zijn er de politici, die alleen aan de korte termijn denken en zich laten besmoezen door lobbyisten. En er zijn de echte mensen, die zich wel bekommeren om de lange termijn, om hun kinderen en kleinkinderen. Dat gaan ze in de praktijk brengen in een burgerberaad. Een groep van zo’n 150, door loting aangewezen burgers gaat in vrije dialoog een ingewikkeld vraagstuk te lijf. Wat ook onmiddellijk opvalt, is dat Rovers de uitkomst al kent, want daar begint haar pamflet mee. We moeten het klimaatprobleem met grote haast oplossen omdat de enggeestige politiek het niet doet. Ze is eigenlijk helemaal niet geïnteresseerd in de burgerinvloed, het gaat om de knikkers, het resultaat. Datzelfde geldt voor Jetten, die bredere steun zoekt voor wat al vastligt in zijn coalitieakkoord, klimaatneutraal zijn in 2050. De tekortkoming van de politiek betekent met andere woorden dat Jetten voor zijn voornemens de handen onvoldoende op elkaar krijgt. Op het eerste gezicht is zo’n burgerberaad best sympathiek. Dankzij de loting mogen de afgehaakten van Josse de Voogd ook meedoen. En waarom zouden burgers geen directe verantwoordelijkheid aankunnen, de juryrechtspraak is op hetzelfde beginsel gegrondvest. Net als de politiek draait het strafrecht om praktische morele kwesties. Wij hebben om diezelfde reden al lekenbestuur en mevrouw Van der Wal weet per slot ook niet veel van stikstof. Maar bij nader inzien bestaat er een beslissend verschil met het strafrecht. Daar begint een zaak met een lijk en een verdachte. Over het lijk bestaat geen discussie. Zonder lijk geen zaak, dat is al sinds de Middeleeuwen zo. Maar waar is het lijk bij het burgerberaad? Er is geen onmiskenbaar gegeven dat het begin van de beraadslagingen markeert. Het onderwerp klimaat wordt aangedragen door minister Jetten, in samenspraak met de Kamer. Het burgerberaad mag daarna de strafmaat voor de samenleving vaststellen. Je kunt veilig voorspellen dat krachtiger ingrijpen noodzakelijk zal zijn. Niet omdat ik de experts wantrouw die zullen komen vertellen dat de toestand hopeloos is. Wel omdat er voor de burgerberaders op dat moment geen ander probleem voorhanden is. Het klimaat is het enige vraagstuk en dat vraagt om ingrijpen. Zo denken activisten erover, zoals Extinction Rebellion, waarbij Eva Rovers zich heeft aangesloten. Ook de rechter heeft maar één vraag ter tafel, de voorliggende, bijvoorbeeld in de Urgenda-zaak waarin de staat werd veroordeeld om de CO2-uitstoot sneller terug te brengen. Burgerberaad en rechter zijn als de egel in de parabel van de egel en de vos. De egel kan één groot ding, zijn stekels opzetten. De vos moet vele dingen kunnen om zijn prooi te verschalken. De politiek is een vos en moet in allerlei vraagstukken voors en tegens, baten en kosten afwegen. Het argument dat de politiek op vele borden tegelijk moet schaken, is altijd opgevoerd door de tegenstanders van het referendum. Nu het over klimaatbeleid gaat, hoor je over moeilijke politieke afwegingen ineens een stuk minder. Alles hangt af van een goede onderzoeksvraag, schrijft ook Rovers in haar pamflet. Daar heeft ze gelijk in. Wat je erin stopt, komt er ook weer uit. Een burgerberaad over klimaatneutraliteit in 2050 levert iets heel anders op dan een beraad over de vraag hoeveel inwoners Nederland in datzelfde jaar zou moeten tellen. ‘Garbage in, garbage out’, heet dat tegenwoordig. Wie de agenda en de procedure beheerst, heeft de macht. De toekomst van Defensie zou bijvoorbeeld best een onderwerp kunnen zijn voor het burgerberaad. Een kwestie van leven en dood, en er is ook een verdrag waaraan wij ons niet houden. Maar ja, het ontbreekt aan een Johan Vollenbroek, Marjan Minnesma of Eva Rovers die zich inzet voor meer tanks of houwitsers. In mijn vorige, met de wijsheid van nu onverantwoord enthousiaste stukje over het burgerberaad, liet ik me verleiden door de hoogleraar bestuurskunde Frank Hendriks. Hij deed mee aan de commissie-Brenninkmeijer die tijdens de formatie positief advies uitbracht over het burgerberaad. Voorwaarde voor succes was wel, vertelde Hendriks me, dat het resultaat van het beraad zou worden voorgelegd aan de samenleving. Dat zou moeten gebeuren door middel van een referendum. U begrijpt het al. In de Kamerbrief van minister Jetten over het burgerberaad komt het woord referendum niet voor. Sterker nog, precies deze laatste week maakte de Tweede Kamer korte metten met het voornemen om het bindend referendum in te voeren. Prettige vakantie.||https://www.volkskrant.nl/nieuws-achtergrond/over-nut-en-nadeel-van-een-burgerberaad-over-het-klimaat~b95778f2/
2022-07-08||Kabinet dringt gokreclames verder terug: geen sponsoring meer op tv en bij evenementen||Daarmee komt het kabinet tegemoet aan een uitdrukkelijke wens van een meerderheid in de Tweede Kamer. In oktober vorig jaar is de markt voor online gokken gelegaliseerd en het grote aantal reclames op tv, internet, langs de snelwegen en rond de sportvelden is de Kamer sindsdien een doorn in het oog. Reclame in enige mate blijft toegestaan, zolang die alleen zichtbaar is voor mensen die actief op zoek zijn naar mogelijkheden om te gokken. Met zulke gerichte reclame door de legale kansspelaanbieders beoogt het kabinet spelers weg te houden bij illegale aanbieders die geen toezicht houden op onmatig spelen en verslaving. De legale aanbieders zijn wettelijk verplicht dat wel te doen. ‘Het legale aanbod moet daarom vindbaar en attractief genoeg zijn’, aldus de minister. ‘Daarvoor is enige vorm van reclame nodig.’ Ook Weerwind is echter onaangenaam getroffen door de vlucht die de gokreclames hebben genomen sinds de legalisering van de gokmarkt in het najaar van 2021. Twaalf bedrijven hebben een vergunning gekregen om risicovolle gokspellen aan te bieden, waaronder de staatsdeelnemingen Holland Casino en Toto. Het kabinet had echter niet voorzien dat dit tot een hausse aan gokreclames via alle mogelijke platformen zou leiden. ‘Reclame is een middel om mensen naar het legale aanbod te leiden, maar het belang van verslavingspreventie weegt zwaarder. Ik wil met name kwetsbare groepen zoals jongeren beschermen', aldus Weerwind. Sinds kort is daarom al de aanwezigheid van rolmodellen, zoals voormalige profvoetballers, in commercials voor risicovolle kansspelen verboden. Weerwind wil daar vanaf 1 januari een algeheel verbod op ongerichte reclame aan gaan toevoegen. Dat verbod wordt gefaseerd ingevoerd. Aanbieders mogen vanaf volgend jaar geen reclame meer maken via televisie, radio en in publieke binnen- en buitenruimtes, zoals in bushokjes en op de zuilen langs de snelwegen. Reclames via internet en directe mailing blijven deels toegestaan, maar de regels worden verder aangescherpt zodat kwetsbare groepen niet geconfronteerd worden met de reclames. Ook de sponsoring van evenementen en sportteams gaat aan banden, maar die sectoren krijgen de tijd om te wennen aan het idee dat zij het zonder deze sponsorgelden moeten doen. Nogal wat voetbalclubs worden bijvoorbeeld nu nog gesponsord door de Toto. Per 1 januari 2024 is programma- en evenementensponsoring niet meer toegestaan en vanaf 1 januari 2025 volgt de sponsoring op sportlocaties en shirtsponsoring.||https://www.volkskrant.nl/nieuws-achtergrond/kabinet-dringt-gokreclames-verder-terug-geen-sponsoring-meer-op-tv-en-bij-evenementen~b1183efb/
2022-07-08||Een weerbare rechtsorde schopt Ongehoord Nederland van de zender en laat zoiets nooit meer gebeuren||Zo kwetsbaar zijn we, dat het een wonder mag heten hoelang we betrekkelijk onbeschadigd blijven. Om een ravage aan te richten, hoeft een kritische massa daar slechts toe te besluiten. Dus als een groep zich daarvoor opmaakt en zieltjes werft, wat doen wij dan? Lijdzaam toekijken? Of toch terugduwen? Het is het grootste dilemma van een open, vrije samenleving: hoe moet die zich verweren wanneer precies de zo gekoesterde vrijheden worden misbruikt om die samenleving te ondermijnen en liefst kapot te maken? Dit is het kader, niets minder, waarbinnen we de korting op de subsidie moeten zien die de NPO heeft opgelegd aan agitatie- en propagandazender Ongehoord Nederland. Het is volkomen duidelijk dat een club die fascistische complottheorieën rondpompt, onder meer over de zogenaamde ‘omvolking’, geen plaats verdient in het omroepbestel. Maar juist omdat dat lange tijd zo voor de hand heeft gelegen, blijken daar geen duidelijke regels tegen te zijn. Nu heeft de NPO-top een kunstgreep bedacht: uit een onderzoek van de Ombudsman is gebleken dat Ongehoord Nederland zich niet houdt aan de journalistieke code (goh!). De NPO concludeert dat dat een schending is van een wettelijke plicht tot samenwerking. Klinkt gezocht, hopelijk houdt het stand. Nog één zo’n sanctie voor Ongehoord Nederland en de staatssecretaris kan de omroep van de zenders halen. Zij moet daar dan wel de politieke moed voor hebben. Dat is belangrijk, want Ongehoord Nederland staat niet op zichzelf. De organisatie is een spreekbuis van extreem-rechts en in het bijzonder van het fascistische Forum en aanverwanten. Zo’n beweging wil behalve een politieke tak eigen media én gewelddadige sympathisanten. Voor het laatste probeert met name Forum nu na de onvrede over coronamaatregelen de boerenprotesten verder te laten escaleren. Voor het eerste, de eigen kanalen, zijn er vanzelfsprekend sociale media en nieuwsbrieven. Maar met een eigen publieke omroep krijg je ineens veel geld. Er wordt nu wel een ton teruggevorderd, met drieënhalf miljoen per jaar kan Ongehoord Nederland zich nog behoorlijk uitleven. Een eigen publieke omroep geeft daarbij een welkome officiële status aan de permanente volksmennerij. En het moet heerlijk zijn dat uitgerekend Arnold Karskens boegbeeld van Ongehoord Nederland is. Ooit een gelauwerde oorlogsverslaggever die zich liet voorstaan op radicale onafhankelijkheid én een nazi-jager. Maar nu dus zelf schoothondje van extreem-rechtse politici geworden. Dat schrijf ik zonder vreugde. Karskens en ik werkten tegelijk bij dagblad De Pers, een krant die van 2007 tot 2012 bestond, en ik herinner me hem als een lieve collega. Grillig al wel, met onhebbelijkheden en een groeiend miskend gevoel, waardoor hij zich steeds vaker onmogelijk gedroeg. Maar dat hij zo zou afglijden kwam niet bij me op. Twee jaar geleden heb ik geprobeerd om hem te spreken, zei ik hem dat ik niet kon rijmen wat ik zoal van hem zag langskomen en hoe ik aan hem terugdacht. Hij wou niet. En zal zich nu wel bevestigd zien in zijn keus. Raymond van den Boogaard, die Karskens veel beter heeft gekend, beschreef hem in een mooi stuk in De Groene als een oorlogsverslaggever op zoek naar oorlog. Als een man die uiteindelijk een mystieke samenhang zocht in alle ellende die hij zag en zo vatbaar werd voor complotten. Ik weet het niet. Het blijkt in elk geval maar weer dat slechte daden niet altijd door eendimensionaal slechte mensen worden verricht. Karskens klaagt nu over censuur. En anderen klagen met hem mee. Om dat te doen moet je kwaadwillend zijn of een denkfout maken. Voor de zekerheid zeg ik hier maar even dat ik in het debat over uitingsvrijheid behoorlijk aan één kant van het spectrum zit: ik vind dat de ruimte groter moet, dat we minder beperkende wetten moeten hebben, zelfs als dat bijvoorbeeld betekent dat Holocaustontkenning niet per se verboden moet zijn, en ik was tegen de vervolging van Geert Wilders. Maar censuur omdat er minder gemeenschapsgeld beschikbaar is voor deze vuilspuiterij? Voor deze duistere parodie op een nieuwsprogramma? Van censuur zou pas sprake kúnnen zijn wanneer uitingen worden verboden of wanneer die door bedreiging of intimidatie onmogelijk worden gemaakt. Hier krijgt een omroep alleen wat minder belastinggeld. En straks als het goed is geen cent meer. Dat is uitstekend te verdedigen. Bij het recht op vrijheid van meningsuiting hoort geen plicht voor anderen om naar je te luisteren, geen recht op een groot podium en al helemáál geen recht op subsidie. En die dreiging en intimidatie, die wakkert Ongehoord Nederland nota bene zelf aan. Van belang is niet alleen dat Ongehoord Nederland van het publieke net verdwijnt, zo’n dwaling mag ook in de toekomst niet meer voorkomen. Het is zorgwekkend dat het ministerie en zijn adviseurs hiervoor nog geen criteria hebben bedacht. Natuurlijk kun je eisen dat omroepen een basaal respect hebben voor de democratische rechtsstaat en geen desinformatie verspreiden. Dat tegen de rechtsorde mag worden geageerd, hoort bij de kwetsbaarheid van die rechtsorde. Maar wanneer je daar als overheid voor betaalt ben je niet alleen kwetsbaar, dan doe je aan zelfdestructie. Hoe kan Nederland beter worden bestuurd? In de Volkskrant-podcast Stuurloos praat Kustaw Bessems met gasten die het niet bij klagen laten, maar ideeën hebben over hoe het wel moet met onze democratie. Hoe zorgen we dat iedereen gehoord wordt? Hoe voorkomen we dat we van schandaal naar schandaal rennen? En hoe krijgen we de beste leiders op de belangrijkste plekken? Klik hier voor alle afleveringen.||https://www.volkskrant.nl/columns-opinie/een-weerbare-rechtsorde-schopt-ongehoord-nederland-van-de-zender-en-laat-zoiets-nooit-meer-gebeuren~b0dd5e25/
2022-07-08||Het laatste avondmaal||Vanaf de bank zat ik naar Jezus en zijn twaalf apostelen te kijken. Ik had het schilderij van Da Vinci al vaker gezien, al betrof dit een 15de-eeuwse replica, gemaakt door een leerling van de homo universalis, maar nu pas keek ik lang genoeg om te zien dat er op Het laatste avondmaal 26 handen staan afgebeeld. Thomas wappert met zijn wijsvinger, Jacobus de Meerdere lijkt te willen uitbeelden dat hij een enorme snoek heeft gevangen en Simon en Mattheüs doen een wedstrijdje wie het meest overtuigende mansplain-gebaar kan maken. Al voordat vrouwen überhaupt mochten aanschuiven, kun je nagaan. Dat ik nu eens goed de tijd nam om alle 26 handen te bestuderen (doet Andreas nou alsof hij twee borsten grijpt?) kwam door vijf ándere handen: die van de milieuactivisten die zich dinsdag in de Londense Royal Academy aan de lijst van het schilderij vastlijmden, uit protest tegen de investeringen in fossiele brandstoffen door het Verenigd Koninkrijk. Ook in andere musea lijmden activisten van de groep Just Stop Oil hun handen aan de lijsten van beroemde kunstwerken vast. ‘Mijn generatie heeft geen andere keuze dan dit soort acties’, aldus de 21-jarige Louis naast Van Goghs Perzikbomen in bloei (1889). Paul (21) en Edred (24) stonden bij Thomsons eolische harp (1809) van William Turner. Een jongen met een knotje en een meisje met twee staartjes hadden De hooiwagen (1821) van John Constable voor het lijmen nog snel bedekt met een poster van een dystopische variant op het landschap, vol rokende fabrieken, vliegtuigen en dode bomen. Hier stond de generatie die zal lijden onder het gebrek aan daadkracht van degenen die er voor de zondvloed tussenuit knijpen. Ik kon het niet helpen, maar ik zag in de vastgeplakte Gen Z’ers – sorry, beroepsdeformatie – ook een treffende metafoor voor het socialemediaklimaat waartoe ze zich moeten verhouden. Je vastlijmen aan iets duurs heeft iets van de pranks waar youtubers miljoenen kijkers mee weten te trekken. Jongeren zijn daarnaast gewend om te moeten concurreren met de prachtigste beelden, die elkaar ook nog eens zo snel opvolgen dat je echt iets uit de kast moet halen om de aandacht te trekken. Een beroemd schilderij is wat dat betreft socialemediagenieker dan een roestige olietanker. En dan moet je de aandacht ook nog zien vast te houden. Dat betekent dat iets niet te kort moet duren. Met een foto hoef je bij het algoritme van Instagram eigenlijk al niet meer aan te komen. Er wordt alles aan gedaan om TikTok te evenaren, dus heeft video prioriteit gekregen, tot onvrede van bijvoorbeeld fotografen en illustratoren die hun werk nu noodgedwongen in een nieuwe mal moeten persen. Maar te lang is ook weer niet goed, want filmpjes op TikTok en Reels op Instagram mogen maximaal zestig seconden duren. Voeg dan nog een beetje shockeffect toe, een speech die je in soundbites kunt opknippen en kies een geschikt vehikel om snel aan de frontlinie van de cultuuroorlog te staan. Bijvoorbeeld een oud schilderij, zodat er weer minstens een dag gaat worden getwitterd dat ‘woke’ ons alles afneemt, kijk maar naar dit filmpje. Een van de ongenode gasten bij Jezus aan de dis probeerde Da Vinci nog medeverantwoordelijk te maken voor het feit dat hij op een dag superlijm was gaan kopen en nu in een bloemetjesoverhemd naast Bartholomeüs zat te hurken. Volgens een twijfelachtige bron op het internet zei Da Vinci namelijk ooit dat kunst de koningin van de communicatie is. Zou hij wel buiten onze smartphoneschermpjes gerekend moeten hebben, maar die man kon natuurlijk ook niet álles weten.||https://www.volkskrant.nl/columns-opinie/het-laatste-avondmaal~bfff8746/
2022-07-08||Op het tweede gezicht: Trump belt Cassidy Hutchinson en ontploft - weer||Donald J. Trump, ex-president van de VS: ‘Don hier! Wat heb jij gedaan!? NIET GOED!!!’ Cassidy Hutchinson, van maart 2020 tot januari 2021 assistent van Trumps vierde stafchef Mark Meadows: ‘Maar meneer Trump, het is de democratische plicht van elke burger van de VS om mee te werken aan een onderzoek van een parlementaire commissie naar opruiing.’ Trump: ‘Domme domme BITCH! Jij snapt het helemaal NIET! Je collaboreert met verraders en vijanden! Alle ECHTE Amerikanen zijn BOOS en GESCHROKKEN!!!’ Hutchinson: ‘Maar meneer Trump, ik ben zelf ook geschrokken. In 2020 was ik 23 en net afgestudeerd. Ik dacht dat ik voor de stafchef van de president van een democratisch land ging werken, maar ik kwam terecht aan het hof van Dzjengis Khan. Ze durfden niet eens tegen u te zeggen dat u de verkiezingen eerlijk had verloren. Als iemand zei dat er geen bewijs was voor fraude, gooide u met borden. Bij Dzjengis Khan zat er tenminste geen ketchup op de muren.’ Trump: ‘Krijg je geen ketchup bij Dzjengis Khan? Da’s een Indiase fastfoodketen, toch?’ Hutchinson: ‘Googelt u dat maar eens. De dag dat bij mij alle schellen van de ogen vielen, was 6 januari 2021. ’s Ochtends geloofde ik nog in Make America Great Again, ’s middags vreesde ik voor de toekomst van de Amerikaanse democratie. U wilde gewapende mensen door de veiligheidspoortjes laten. U riep: ‘Haal die fucking poortjes weg. Laat mijn fucking mensen binnen.’ U wilde zelf de aanval op het Capitool leiden. U rukte kwaad aan het stuur toen onze chauffeur u toch terugreed naar het Witte Huis. Het was een gevaarlijke situatie. Onze jurist Pat Cipollone – voor een Trump-employee een vrij nette man – zei op een gegeven moment tegen mijn baas Mark Meadows: ‘Mark, we moeten iets doen. De boze mensen roepen letterlijk dat de vicepresident moet hangen.’ Maar mijn baas verwees naar u: ‘Je hebt Don gehoord. Hij vindt dat de vicepresident het verdiend heeft. Hij vindt dat de mensen niets verkeerds doen.’ Ik dacht: ‘Potverdorie, ik blijk voor een stafchef te werken die goedkeurt dat een president een vicepresident wil laten lynchen. Dan had ik echt net zo goed voor Pol Pot of Idi Amin kunnen gaan werken.’ Trump: ‘Had je die dag soms een slecht humeur? Was je ongesteld of zo?’ Hutchinson: ‘Nee, meneer Trump. Bij langdurige stress kan de menstruatie uitblijven. Veel vrouwen die in uw tijd in het Witte Huis werkten, kampen nog steeds met ontregelde cycli. Ik ben de enige die zich gezond genoeg voelde om voor de commissie te getuigen.’ Trump: ‘We gaan je KAPOT maken! We sturen Proud Boys op je af! IK en de Trump-organisatie en de AMERIKANEN zullen zorgen dat je hard bij je pussy wordt gegrepen!!’ Hutchinson: ‘Dat zou ik u afraden, meneer Trump, want de FBI houdt nu een oogje in het zeil. Ik voel me veiliger dan voor mijn getuigenis, want toen werd ik door veel digitale Proud Boys bedreigd. Zonder de cursus ‘Leren omgaan met psychopaten’ was ik misschien wel net zo bang geweest als mijn mannelijke ex-collega’s om onder ede de waarheid te vertellen.’ Trump: ‘Ik bied je een DEAL!! Jij twittert dat de 6 januari-commissie je had ontvoerd! Dat je onder dwang fakenews hebt verteld! Dat TRUMP de verkiezingen van 2020 won! Ik maak jou dan exclusief stafchef van de TRUMP International Golf Club in Mar-a-Lago! Da’s de mooiste DEAL die ik ooit heb aangeboden!!’ Hutchinson: ‘Dat is attent van u, meneer Trump, maar u kunt straks strafrechtelijk vervolgd worden... Wat hoor ik daar voor hard rotgeluid? Is dat uw telefoon die tegen de muur vliegt?’||https://www.volkskrant.nl/nieuws-achtergrond/op-het-tweede-gezicht-trump-belt-cassidy-hutchinson-en-ontploft-weer~bcd5563e/
2022-07-08||Botenbouwer Kooiman heeft de stroom mee, botenbezitter Usmanov tegen||De vele ‘superjachten’ die in Nederland op de helling staan, zijn regelmatig voer voor fijne krantenberichtjes met dito plaatjes. Zeker sinds enige afnemers van de drijvende paleizen op sanctielijsten zijn gezet, staan de scheepsbouwers weer flink in de belangstelling. Maar liefst veertien schepen van aan Rusland gelinkte eigenaars werden in Nederland aan de ketting gelegd. Even een tegenslagje, zogezegd. Maar als superjachten iets minder letterlijk wordt opgevat, is er nog altijd veel spectaculairs te vertellen over de Nederlandse botenbouwers. Deze week bijvoorbeeld bij familiebedrijf Kooiman in Zwijndrecht, waar Rinus Kooiman de directeur is. Het bedrijf ondertekende eerste een contract voor twee water-injecterende baggerschepen bij Van Oord. En bijna gelijktijdig sleepte het ook de opdracht binnen om, samen met Wageningse scheepsarchitect Van Oossanen, de volgende generatie ‘onbemande oppervlakteschepen’ te bouwen voor bodemonderzoeker Fugro. Die zogenoemde Blue Prism-schepen worden zo ontworpen dat ze zowel in kustgebieden als ver op zee de bodem in kaart kunnen brengen. Een boot zonder bemanning heeft als voordeel dat zij veiliger is en minder CO2 uitstoot, stellen Fugro en de bootbouwer trots in het persbericht. Het doel is de vloot met Blue Prism-schepen snel te laten groeien. Want door klimaatverandering is er grote honger naar kennis van de zeebodem: om windmolenparken te bouwen maar ook om kusten te versterken tegen stormen en wassend water. Op de website van Kooiman wemelt het dan ook van de vacatures. Waar de ene ondernemer geld krijgt om bootjes onbemand de zee op te sturen, krijgt een andere het zelfs niet voor elkaar om zijn schip bemand te laten uitvaren. Begin april werd in Duitsland het 156 meter lange jacht Dilbar van oligarch Alisher Usmanov aan de ketting gelegd. In kilo’s gemeten het grootste superjacht ter wereld. De van oorsprong Oezbeekse Usmanov vergaarde zijn kapitaal - geschat op bijna 20 miljard euro - in de metaalhandel na de val van de Sovjetunie. Succes dat hij volgens de Europese Commissie zeker dankt aan zijn status als ‘een van Poetins favoriete oligarchen’. Dus belandde Usmanov in februari direct op de sanctielijst. En zijn 600 miljoen euro kostende schip Dilbar aan de ketting. Al duurde dat nog even omdat het schip op naam van Usmanovs zussen was gezet, die inmiddels ook op de sanctielijst staan. Waar veel andere oligarchen zich in stilzwijgen hullen over hun plek op de sanctielijst, situatie koos Usmanov een andere aanpak: hij vecht het aan bij het Europees gerechtshof. Maar die tactiek heeft vooralsnog weinig succes. Onlangs kreeg hij nul op het rekest met zijn verzoek om een ‘voorlopige opschorting’ van de sancties. Dilbar blijft deze zomer dus gewoon in Hamburg maar dat wil nog niet zeggen dat Usmanov zijn zomer nu maar kamperend bij de boer moet doorbrengen. Vlak na de bekendmaking van de sancties ging een iets kleiner aan hem gelinkt schip - de 112 meter strekkende Alayia - er rap vandoor richting de Malediven en verdween kort van de radar. Het schip is nu weer opgedoken in Europa en zou op naam staan van de Indiase staalmiljardair Lakshmi Mittal. Die heeft vast nog wel een van de negen hutten voor Usmanov beschikbaar.||https://www.volkskrant.nl/economie/botenbouwer-kooiman-heeft-de-stroom-mee-botenbezitter-usmanov-tegen~b0c16b13/
2022-07-08||Vergrijzing is geen probleem, maar een kans||Sheila Sitalsing zet in haar column van woensdag 6 juli een karikatuur van jewelste neer van ouderen. En draagt tussen neus en lippen door ook nog eens bij aan een verdere polarisering in onze samenleving, tussen jong en oud. Sitalsing ziet ‘ouden van dagen’ achteroverleunen bij hun privézwembad, hun vermogen veilig buiten de reikwijdte van de fiscus gestald. Ja, de ouderen van nu zijn gemiddeld gezien welvarender dan ooit. Maar de jongeren van nu ook. Studenten gaan even een weekendje shoppen in Barcelona; dat was nog niet zo lang geleden ondenkbaar voor de jongeren van toen. De hele maatschappij is welvarender geworden. Laten we daar met ons allen blij om zijn. We moeten daarnaast niet uit het oog verliezen dat ‘de oudere’ niet bestaat. Net als binnen de groep jongeren zijn er grote verschillen. In inkomen, woonsituatie, welzijn en gezondheid. Met het wegzetten van ouderen als rentenierende klagers over lawaai of gevaar slaat Sitalsing de plank volledig mis. Er is geen tegenstelling tussen jong en oud. Samen zijn we de samenleving. En die samenleving vergrijst. De Algemene Nederlandse Bond voor Ouderen ziet dat niet als een probleem, maar als een kans. Want ouderen spelen een steeds belangrijkere rol in de samenleving. Zij zijn niet de groep die moet worden verzorgd en bediend, zoals Sitalsing stelt. Heel veel ouderen zijn nu al onmisbaar, als mantelzorger, vrijwilliger of oppas voor de kleinkinderen die niet terecht kunnen bij de kinderopvang. Zonder hen staat de samenleving stil. Over 15 jaar is Sitalsing zelf een van die ‘ouden van dagen’. Wij zijn benieuwd of ze zelf denkt dat ze tegen die tijd klagend aan de rand van haar privézwembad zit en haar eigen koffer nog uit het vliegtuigruim kan halen.Anneke Sipkens, directeur Algemene Nederlandse Bond voor Ouderen, Woerden In de huidige wereld wordt ons verteld, dat hoe minder grenzen en beperkingen er zijn, hoe beter het leven is. Als je alles kon kopen wat je wilde, de loterij zou winnen, die tweede of derde vakantie, die grotere auto alsmaar meer, meer, meer. Leer leven met minder en realiseer je dat het leven niet volmaakt is. Dat is één van de problemen die de wachtlijsten veroorzaken in de ggz. Daar heb je geen psycholoog of therapie voor nodig. Geef prioriteit aan de mensen die al maanden op de wachtlijst staan met een complexe psychiatrische zorgvraag, want dat moet nu en kan niet wachten tot morgen.Ilona Dekker, Nieuwegein Waar halen al die boeren de tijd vandaan om te blokkeren of te demonstreren? Ze zijn toch zo onmisbaar op het platteland? Ook de verhoogde prijs voor diesel om honderden kilometers over de snelweg te gaan, maakt niets uit. Schijnbaar tijd en geld genoeg.Jan Willem de Jonge, Brummen Nog even en dan worden er meer boeren uitgekotst dan uitgekocht.Paul Hermans, Utrecht De 16-jarige boerenzoon Jouke uit Akkrum ziet boer zijn als het leven dat hij wil. Het maakt hem allemaal niet uit, ‘ik wil wel biologisch worden, een beetje kleiner worden, als ik maar boer kan blijven’. Gezien zijn leeftijd zal Jouke nog naar school gaan, zijn startkwalificatie(s) bij elkaar leren. Hier ligt een kans voor alle Joukes en Sytses (m/v). De Agrarische ­Onderwijscentra (AOC’s) kunnen nu laten zien dat zij een onderdeel van de oplossing willen zijn. Biedt per direct als hoofdstroom biologische bedrijfsvoering aan op mbo en hbo-niveau, in plaats van het schamele keuzevak dat het nu is op slechts sommige AOC’s. Ook hier geldt: jong geleerd, oud gedaan; onbekend maakt onbemind en wat de boer niet kent dat vreet hij niet.Anita Blijdorp, West-Graftdijk We kunnen snel het hoofd schudden bij de acties van de boeren. Of ons afvragen wie straks de schade van hun acties gaat betalen . Maar wat kunnen we eigenlijk zelf doen aan een beter klimaat? We kunnen minder vlees eten. We kunnen misschien minder zuivel consumeren. En we kunnen minder vliegen, korter douchen, of de thermostaat wat lager zetten. We weten het allemaal. Iets dat misschien minder op de radar staat, is een heel simpel besluit: koop planten in plaats van bloemen. De bloemenindustrie is zeer belastend voor ons klimaat. Veel bloemen worden geteeld in Colombia, Ecuador, Sri Lanka en Kenia. Deze bloemen maken vaak veel vlieguren, omdat snelheid belangrijk is voor de verkoop van bloemen. Maar ook de bloementeelt in Nederland is zéér belastend. De CO2-uitstoot verschilt per bloem, maar (grote) rozen, chrysanten en gerbera’s zijn het meest belastend, zo valt te lezen op de website van Milieucentraal. Verder kun je de klimaatbelasting afzetten tegen vaastijd. En dan komt de (grote) roos er weer niet goed van af met slechts zes dagen. Het leven gaat niet over rozen. Wees daarom verstandig, koop planten. Die gaan echt veel langer mee.Paul van Lange, Amsterdam Aleid Truijens vraagt zich in haar column van 5 juli af waar de leerkrachten met een lesbevoegdheid blijven die niet voor de klas staan. In bijvoorbeeld het basisonderwijs zijn functies of taken gecreëerd die beloond worden met een dagdeel of dagdelen niet voor de klas staan. De zogenaamde specialist trekt zich terug in de lerarenkamer, verdwijnt achter de computer, en verzint mooie dingen voor de rest van het personeel. Zo kennen basisscholen tegenwoordig: ict-ers, ib-ers , rt-ers, bouwcoördinatoren, beeldcoaches, cultuurcoördinatoren, wereldschoolcoördinatoren, taalspecialisten, rekenspecialisten, werkdrukcoaches, enzovoorts. Er is duidelijk sprake van wildgroei in deze door het onderwijs zelf gecreëerde professionaliseringsslag. Met als resultaat: te weinig leerkrachten die ‘echt’ lesgeven.Jaap van der Est, Emmeloord Ik heb 50.000 euro op de plank liggen om mijn huis gasloos en energieneutraal te maken. Ik ben al twaalf maanden bezig. Heb al veel offertes aangevraagd en er zijn diverse partijen wezen kijken. Het aantal ontvangen offertes? Nul! Niemand heeft daar tijd voor. Ik geef het op. Europa en Nederland kunnen wel willen verduurzamen, maar het gaat niet gebeuren. Ik denk niet dat ik voor 2050 een aannemer heb die tijd heeft voor mij. Ik ga de 50.000 euro maar aanwenden voor het betalen van mijn gas- en energierekeningen. Het is niet anders. Harry Vedder, Arnhem Heel terecht dat Marcia Luyten in haar column wijst op de slavernij in ‘De Oost’, die totaal geen aandacht kreeg op Keti Koti, of op andere relevante momenten. Daarbij moet ook betrokken worden de slaven waarmee de Verenigde Oost-Indische Compagnie hun kolonie Kaapstad en de omliggende provincie bevolkte. Daar resteert nu nog een miljoenen zielen tellende kleurlingengemeenschap van. De slaven daar kwamen veelal uit ‘De Oost’, maar werden ook gehaald van Madagaskar, Oost-Afrika en Ceylon (tegenwoordig Sri Lanka). In Kaapstad bevindt zich een interessant museum, gevestigd in de vroegere slavenverblijven. Het aandeel van de Verenigde Oost-Indische Compagnie in de Nederlandse slavernij geschiedenis mag bepaald niet vergeten worden, en maakt deel uit van de ‘VOC mentaliteit’ die hier en daar nog wel eens geroemd wordt.Fons Nijpels, Rotterdam Wat wil Asha ten Broeke nu precies bereiken met haar column over het in de steek laten van kwetsbaren door de regering. Moeten de niet -kwetsbaren uit solidariteit ook weer thuisblijven? Wie schiet daar wat mee op? Worden kwetsbaren er minder kwetsbaar door? Uiteraard is het vervelend voor kwetsbaren dat het coronavirus voor hen leidt tot nog meer beperkingen, maar de door Asha ten Broeke verlangde solidariteit heeft onder grote groepen niet-kwetsbaren grote psychische en fysieke schade veroorzaakt, terwijl de kwetsbaren nog steeds kwetsbaar zijn. Er is een maatschappelijke grens aan de door Asha ten Broeke gewenste solidariteit.Ronny van de Water, Amsterdam Asha ten Broeke heeft gelijk in haar dappere column; een samenleving waarin we voor elkaar zorgen zou geen optie mogen zijn, maar een onwrikbaar fundament moeten zijn. Zonder ‘wij’ geen maatschappij, maar versplintering, populisme en het neo-liberale recht van de sterkste. Wat mij opvalt is dat medisch-kwetsbaren, naast in het politieke debat, ook breder bekeken onzichtbaar zijn. Joris Luyendijk ziet zeven vinkjes, een andere lezer van de krant wees er al op dat able bodied de achtste had kunnen zijn. Afgelopen weekend in het Volkskrant Magazine las ik de special over elektrisch fietsen. De krant ziet mij, net als de minister, graag als een blonde vrouw met gouden ringen in haar oren en een dure zonnebril. Over mensen die door een chronische ziekte niet kunnen fietsen op een gewone fiets werd met geen woord gerept. Aaf Brandt Corstius op haar ‘gewone’ fiets, was de warrior. Over onzichtbaarheid gesproken.Marieke Eggenkamp-Klingers, Amstelveen We waren het door corona bijna vergeten, maar bergwandelingen zijn levensgevaarlijk, zeker nu gletsjers smelten als gevolg van klimaatverandering . Wandelaars die onvoldoende voorbereid in de bergen op pad gaan, leiden aan chronische zelfoverschatting. De kick van het gevaar en de ijle lucht doen het gezonde verstand als sneeuw voor de zon verdwijnen. Daar helpt geen satelliettelefoon tegen. Menigmaal heb ik hikers zien ploeteren in de Andes in Peru. Trots op hun survival-gruwelverhalen, maar voor gek versleten door de plaatselijke bevolking. Gaat het mis dan is dat een persoonlijk drama maar ook de ramp die voorkomen had kunnen worden. Gelukkig is er een goed alternatief: de Dutch mountains in Zuid-Limburg. Veilig wandelen langs een uitdagende trail van ruim 100 kilometer met zeven toppen in drie landen. Plezier gegarandeerd en met een veel kleinere ecologische voet­afdruk. Armand Leenaers, Heerlen Dat de befaamde Hollandse Nieuwe alleen door Nederlanders en een handvol Duitsers en Belgen wordt gegeten, is niet waar. De aankomst van de Deense Hollandse Nieuwe wordt net zo feestelijk gevierd als die van de Nederlandse Hollandse Nieuwe. In 1999 ben ik ’s nachts per ambulance naar een Deens ziekenhuis gebracht, na een overdosis Hollandse Nieuwe. Dat was niet mijn eigen schuld, maar van een patriottistische vishandelaar, die erop stond om vijf haringen voor de prijs van één te verkopen. Mijn partner eet alle soorten haring. Hij lust zelfs gefermenteerde haring, maar Nieuwe Haring vindt hij smerig. En de Deense Hollandse Nieuwe was dat jaar wel heel erg lekker. Vandaar dat ze allemaal in mijn maag zijn terechtgekomen. Ik werd een paar uur later verschrikkelijk ziek. Een slimme Deense eerste hulp-arts vroeg onmiddellijk of ik, als Hollander, Nieuwe Haring had gegeten. De combinatie van muntvormige rood-schilferige eczeem en een zeer zware reuma-aanval werd in Denemarken eigenlijk alleen aangetroffen bij mensen, die zeevis eten. In Nederland werd het eczeem destijds vooral behandeld met sterke tot zeer sterke hormoonzalven en crèmes. Maar in Denemarken gaven ze de voorkeur aan een (onder andere) zeevisvrij dieet.Rob Bolman, Brielle||https://www.volkskrant.nl/columns-opinie/vergrijzing-is-geen-probleem-maar-een-kans~b3d5d341/
2022-07-08||De beste sokkenreclame is een verbod van de wielerbond||De wielerploeg van Jumbo-Visma in de Tour zweert bij een product dat tussen stimulerende middelen en hulpmotortjes op de verboden lijst staat van de internationale wielerunie UCI. En de producent vindt dat verbod ‘fantastisch’ en ‘een geweldig compliment’. Het gaat om compressiekousen. Strakke sokken die over de kuit gaan, tot onder de knie, en de bloedsomloop zouden stimuleren. Aldus zouden ze bijdragen aan het herstel na het fietsen, een van de redenen waarom de renners van Jumbo-Visma meteen na elke etappe de sokken van hun subsponsor Stox aantrekken. Mensen met staande beroepen zoals kappers zouden baat hebben bij compressiekousen, maar er is geen wetenschappelijk bewijs dat dat ook voor topsporters geldt. ‘Het is vooral een psychologisch voordeel’, zegt de prestatiemanager van de ploeg, Mathieu Heijboer, ‘renners vinden de sokken lekker zitten voor en na de koers’. Het verbod van de UCI geldt voor het gebruik van de sokken tijdens de wedstrijd. ‘Daarom trainen we er ook niet mee’, legt Heijboer uit, ‘want je traint een wedstrijdsituatie’. Sokdrager Steven Kruijswijk van Jumbo-Visma zal ze in de koers niet snel dragen. ‘Om in de hitte met lange kousen te fietsen, is niet fijn.’ ‘Drie jaar geleden nodigde Jumbo-Visma ons uit om compressiesokken te leveren’, vertelt Stox-baas Wouter de Keizer. ‘Een enorme eer.’ Zijn sokken zouden het zwaartekrachteffect verminderen. ‘Het werkt heel simpel: de zwaartekracht drukt bloed en afvalstoffen in de benen naar beneden, als een afvalputje. Boven de knie pompt je hart alles rond, maar het kost kracht, vooral op latere leeftijd, om het bloed daar te brengen. De sokken drukken het als het ware naar boven, als een Calippo-ijsje.’ De UCI liet op 15 oktober 2018 artikel 1.3.033bis het licht zien. Het bepaalt dat een sok of overschoen maximaal tot grofweg halverwege het scheenbeen mag komen. In de praktijk komt dat neer op een verbod van de wondersokken, want die komen een flink stuk hoger. Geneuzel, vond het gerenommeerde Britse CyclingWeekly. Renners schreeuwen om veiligheidsmaatregelen, een groot deel van het peloton verdient weinig en het vrouwenwielrennen moet professioneler worden, ‘maar de UCI maakt duidelijk dat het nog tijd heeft voor de kleine details’. Verordonneer dan ook meteen een minimumlengte voor de sok, adviseert de site die in 1891 begon als blad. ‘Nu kunnen renners zich schuldig maken aan de ergste modemisdaad op wielen: sokken dragen die te kort zijn.’ Dat de UCI oog voor detail heeft, ondervonden Tom Dumoulin en Tony Martin toen ze in dienst van Jumbo-Visma reden. Bij de beruchte tijdrit op La Planche des Belles Filles waar Pogacar onverwacht de Tour van 2020 won, kregen de twee elk een geldboete van circa 2000 euro. Reden: het regenboogvlaggetje dat aangeeft dat ze oud-wereldkampioen tijdrijden zijn, zat halverwege de mouw. Fout: dat had een doorlopende band aan het eind van die mouw moeten zijn. Heijboer van Jumbo-Visma moet gissen naar de achterliggende motivatie van de UCI om in 2018 de maximale sokhoogte te verordonneren. Jarenlang bestond er een regel over, maar die was alweer een tijdje afgeschaft toen de UCI met artikel 1.3.033bis kwam. ‘Ik denk dat er eerder een esthetisch argument achter zit dan een inhoudelijk’, oppert ‘hoofd prestatie’ Heijboer. Dat de compressiekousen dopingsokken worden genoemd, vindt hij onzin. ‘Omdat het negatief is, maar ook omdat je bij doping denkt aan iets dat echt werkt.’ De sokken vallen wat Heijboer betreft in de categorie marginal gain. In het Nederlands: alle beetjes helpen. ‘Dit is iets waarvan wetenschappers zeggen dat dit het herstel bevordert, maar er zijn er ook die vinden dat de sokken niets doen. Maar ze worden wel heel erg door de renners gewaardeerd. In de hardloopsport is het in competitie toegestaan. Als heel duidelijk bewezen zou zijn dat het werkt, zou iedereen ermee lopen. En dat is niet zo.’ Wetenschappelijk onderbouwd of niet, kopman Primoz Roglic draagt z’n Stox altijd, behalve als hij op de fiets zit. Zijn hulp in de bergen, Sepp Kuss, trekt ze na elke Tour-etappe aan. ‘Dat helpt om het zware gevoel in de benen te verlichten.’ Een verbod op de sokken vindt Kuss onnodig. ‘De keuze moet aan de renner zijn.’ ‘Onze sport’, zegt Heijboer, ‘heeft veel te maken met reizen, wachten en dus stilzitten.’ Neem de kasseienetappe van woensdag. Die begon om twee uur, maar de Jumbo-bus stond al om half twaalf bij de start in Lille en al die tijd bleven de renners in de bus. ‘Om dan de bloedsomloop in de rennersbenen gaande te houden, daarvoor zijn die sokken een uitkomst.’ Volgens De Keizer van Stox is het zonneklaar dat de UCI het gebruik in koers van zijn sokken heeft verboden omdat ze prestatiebevorderend zijn. ‘Zou je ze tijdens een Tour-etappe mogen dragen, dan ben je al begonnen met het herstel ná de rit. De UCI zou de sokken niet op de verboden lijst hebben gezet als ze alleen een mentaal voordeel zouden hebben. Daarom ben ik zo blij met dat verbod.’ Het zou kunnen, want de soklengteregel geldt ook voor aerodynamische overschoenen. ‘Het is ontegenzeggelijk aangetoond dat je harder gaat als je een langere overschoen hebt’, weet Heijboer. De maximale sokhoogte is deel van een bepaling die allerlei kleding en materialen verbiedt die ‘de vorm van de renner veranderen’. Denk aan aerodynamische vleugels onder armen, of achter schoenen of een op de huid gespoten substantie die de luchtweerstand vermindert. Een antwoord van de UCI op de vraag wat de motivatie is achter de maximale soklengte, gewenste esthetiek of ongewenste prestatiebevordering, bleef uit. ‘De UCI neemt soms een besluit omdat iets slecht is voor het imago van wielrennen’, heeft oud-renner Heijboer gemerkt. ‘Dat argument kun je altijd uit de kast halen om iets te verbieden.’||https://www.volkskrant.nl/sport/de-beste-sokkenreclame-is-een-verbod-van-de-wielerbond~be2f6acb/
2022-07-08||De lijn van symboliek tussen Steven Bergwijn en Abdelhak Nouri||Ajax betaalt 31,25 miljoen euro aan Tottenham Hotspur voor de 24-jarige aanvaller Bergwijn, het hoogste bedrag in de geschiedenis dat een Nederlandse club uitgaf aan een speler. Trainer Alfred Schreuder prees hem om zijn ‘kwaliteiten, enorme drive en doelgerichtheid.’ Ajax openbaarde vrijdag, om de transfer met een contractduur van vijf jaar te beklinken, een lieflijk filmpje met jeugdbeelden van ‘Stevie’ in Ajax-tenue, ook samen met Abdelhak Nouri, begeleid door de tekst dat het tijd is om de droom te completeren. Bergwijn terug naar Ajax, naar de stad van zijn geboorte, waar Ajax hem als pupil scoutte bij Waterwijk en waar hij zes jaar voetbalde. Niets in dat filmpje over het wegsturen toen hij 13 was, toen vader Bergwijn tijdens een toernooi in Zweden na een nederlaag met een witte zakdoek zwaaide naar trainer Orlando Trustfull, omdat Steven op de bank zat. ‘Nouri en Bergwijn, dat waren de grootste talenten in die tijd’, zegt Hans Bergsma, vader van profvoetballer Leon, die destijds toeschouwer was bij het toernooi. ‘Een paar dagen na het incident werd Steven weggestuurd bij Ajax. Dat hij nu voor meer dan 30 miljoen terugkeert, is ook een overwinning voor het kind van toen.’ Met Nouri verliep het op tragische wijze geheel anders. Hij zakte tijdens een duel met Werder Bremen door hartfalen in elkaar op 8 juli 2017, precies vijf jaar geleden vrijdag, tijdens een trainingskamp in Oostenrijk. Dat was bij de start van het seizoen dat zijn definitieve doorbraak had moeten markeren. Middenvelder Nouri was in de jeugdafdeling van Ajax vaak de aangever van aanvaller Bergwijn. Sinds het ongeluk leeft hij bij laag bewustzijn, omdat hij destijds na trage behandeling op het veld door zuurstoftekort hersenschade opliep. Op de dag van de transfer lanceerde de familie Nouri de Abdelhak Nouri Foundation, met Steven Bergwijn als een van de ambassadeurs. De stichting stelt zich ten doel kinderen met een beperking een kans op deelname aan sport te bieden, in een veilige omgeving. Nouri toonde als kind een warm hart door zich te ontfermen over kinderen met een beperking en ze te laten meedoen met voetbal. Bergwijn poseerde bij de ondertekening van het contract ook met een shirt met nummer 34, het rugnummer van Nouri, met een van diens broers. De eerste actie van de stichting is het schenken van 34 zogenoemde AED’s (defibrillators), te gebruiken bij hartfalen. ‘Je kunt er een leven mee redden, kijk maar naar Christian Eriksen’, zei Nouri’s oudste broer Abderrahim, verwijzend naar de Deense international die tijdens het EK van vorig jaar in elkaar zakte.||https://www.volkskrant.nl/sport/de-lijn-van-symboliek-tussen-steven-bergwijn-en-abdelhak-nouri~b1e76914/
2022-07-08||De Betrouwbare Mannetjes gaan er even tussenuit||In verband met de zomervakantie hier alvast onze bijdragen voor de komende zes weken. ZATERDAG 16 JULI De boerenprotesten duren voort! Ondertussen helpen de Betrouwbare Mannetjes u graag de rij bij Schiphol of in het campingwinkeltje door. Met o.a.:1. Ze staan heel erg vroeg op.4. Wist je dat 80 procent naar het buitenland gaat?17. Bennie Jolink en Henk Angenent ja, voor de rest zijn het allemaal tyfuslijers. 32. Je moet die boerenweggetjes nemen, daar is geen kip nu.47. Ja oké, maar hij wordt nu dus zelf ook bedreigd. 51. No distributiecentra, no food.52. Wij kopen ons wc-papier nu rechtstreeks van de boer. ZATERDAG 23 JULI Verslag mediation kabinet/agrarische sector gehouden op 19 juli 2022 om 10.07 uur.Aanwezig: Johan Remkes, KRO/NCRV (Boer Ayoub)Afwezig: LTO, Agractie, Farmers Defence Force, minister Van der Wal (ondergedoken), minister Staghouwer (Schiphol)Voorzitter: Johan RemkesNotulist: Johan Remkes1. OpeningDe voorzitter opent de vergadering, heet iedereen welkom, zegt ondanks de teleurstellende opkomst toch te willen beginnen met zijn teleurstelling te uiten over de opkomst. Boer Ayoub vraagt namens KRO/NCRV hoe lang dit ongeveer gaat duren. De Voorzitter verzoekt de vergadering kort te schorsen voor een kleine rookpauze. De Voorzitter gaat akkoord en schorst de vergadering voor 10 minuten. ZATERDAG 30 JULI ‘Waarom Maxima dat zei? Vanwege de boeren natuurlijk. Over boeren gesproken, woensdag zag ik Caroline van der Plas bij Renze Klamer over de rellen bij Schiphol. Die was helemaal op de trekker naar Amsterdam gereden om het op te nemen voor de mestmiljonairs die ons land nu al wekenlang terroriseren, maar werd flink op haar nummer gezet door Maxim Hartman. Renze probeerde de boel nog te sussen maar Carolientje werd steeds bleker. Wie ook bleker is, is Henk (Bleker). De ponyfokker uit Vlagtwedde is de laatste weken niet meer van de talkshowtafel weg te slaan. Misschien kan-ie de volgende keer net als toen bij Mauro een briefje naar Maxim schuiven met een uitnodiging voor een wedstrijd van FC Twente. Of van Manchester United natuurlijk. Deze week zag ik boertje Ten Hag tijdens een persconferentie in steenkolenengels proberen uit te leggen waarom hij zijn complete vorige elftal heeft gekocht. Dat is toch humor? Ik vraag me af of hij langer mag blijven zitten dan Boris Johnson. Waarom ik me dat afvraag?’ ZATERDAG 6 AUGUSTUS Een tekening van een varken dat door een machine wordt vetgemest. Het varken is zichtbaar misselijk. Op de voedermachine staat een dollarteken. Ook staat er voor de zekerheid ‘AGRO-INDUSTRIE’ op. De machine wordt bediend door een klein mannetje dat niet heel erg lijkt op Henk Bleker, maar er staat ‘Henk Bleker’ op zijn jasje dus het is Henk Bleker. Het varken heeft een boerenzakdoek om zijn nek en zijn ogen zijn de sterren van de Europese Unie. Op het varken staat ‘BOERENSECTOR’. Op de plas poep staat ‘NEOLIBERALISME’ en in de poep drijven kleine onafhankelijke boeren, die bijna verdrinken. Aan de zijkant staat dan ook nog een man met een blindenstok en een zonnebril op met ‘RUTTE’ op zijn pak die zijn neus dichtknijpt, maar natuurlijk ook heel hard lacht en op zoek is naar de uitgang (‘EXIT’). Verder nog uitwerken. ZATERDAG 13 AUGUSTUS (Lastig weekje. Toch weer iets met boeren/Schiphol. Lijstje? Zomergasten­recensie? Evt. liveblog van rellen in Barneveld/Stroe/Terminal 2.) ZATERDAG 20 AUGUSTUS De Betrouwbare Mannetjes boeren het alfabet? Agrariërs, Bagagehal, Caroline, Distributiecentra, Export, Fijne vakantie etc.||https://www.volkskrant.nl/columns-opinie/de-betrouwbare-mannetjes-gaan-er-even-tussenuit~b1436ff5/
2022-07-08||Neergeschoten Japanse oud-premier Shinzo Abe overleden, wereld reageert geschokt||Abe werd beschoten tijdens een toespraak op een campagnebijeenkomst, voorafgaand aan de Senaatsverkiezingen die zondag worden gehouden. Een 41-jarige man is gearresteerd. Op videobeelden is te zien en te horen dat er minstens twee schoten zijn gelost. Bij het tweede schot viel Abe op de grond. De eerste minuten na de aanslag was de voormalig premier nog bij bewustzijn, zeiden dokters vrijdag in een persconferentie. Daarna verslechterde zijn situatie en overleed hij in het ziekenhuis van Kashihara. De aanslag heeft ongekende implicaties. Oud-premier Abe was in totaal 8 jaar en 267 dagen regeringsleider van Japan en daarmee de langstzittende minister-president die het land ooit had. Het is de eerste moord op een zittende of voormalig premier in Japan sinds de jaren dertig van de vorige eeuw, een periode waarin moordzuchtigheid het politieke bestaan in het eilandenrijk domineerde. Een beschieting op een campagnebijeenkomst is zelfs een unicum in de Japanse geschiedenis. ‘Er is nog nooit zoiets gebeurd’, zegt Airo Hino, politicoloog van de Waseda Universiteit, tegen Reuters. Abe was tussen 2006 en 2007 en tussen 2012 en 2020 premier van Japan. Eind augustus 2020 kondigde hij aan vanwege gezondheidsproblemen af te treden. Hij was een conservatief politicus die lid was van de Liberaal-Democratische Partij, die ook de huidige premier Fumio Kishida levert. Kishida had na de aanslag vrijdag moeite zijn tranen in bedwang te houden. ‘Deze aanval is een wrede daad die gebeurde in verkiezingstijd, het fundament van onze democratie, en is compleet onvergeeflijk’, zei hij op een persconferentie, toen nog niet bekend was dat Abe zou overlijden. Veel buitenlandse regeringsleiders brachten condoleances over aan Japan. De Duitse bondskanselier Olaf Scholz zei ‘verbijsterd en diep bedroefd’ te zijn door het overlijden van Abe. Volgens de Franse president Emmanuel Macron heeft Japan een geweldig ex-premier verloren ‘die zijn leven wijdde aan zijn land en werkte om de orde in de wereld te verzekeren’. De Nederlandse premier Mark Rutte bewaart ‘de beste herinneringen aan onze samenwerking en vriendschap’. ‘Hij was een echte vriend van mij en, nog veel belangrijker, van de Verenigde Staten’, schreef de voormalig Amerikaanse president Donald Trump, die op goede voet stond met Abe. ‘Dit is een enorme klap voor de geweldige mensen uit Japan, die zo veel van hem hielden.’ Vrijwel direct na de aanslag arresteerde de politie Tetsuya Y., een inwoner van Nara die vroeger bij de Japanse marine zou hebben gezeten. Hij poogde niet voor de politie weg te rennen. Volgens lokale media heeft de politie zijn huis onderzocht en daar explosieven gevonden. De dader heeft Abe uiteindelijk met een handgemaakt pistool vermoord. Het wapen viel na de aanslag op de grond. Politiek vernuftDat Abe de langstzittende Japanse premier ooit was, komt voornamelijk door zijn politieke vernuft. In 2006 werd hij gekozen tot jongste naoorlogse premier van het land, maar zijn eerste periode als regeringsleider was van korte duur. Vanwege kelderende populariteitscijfers trad hij een jaar later onverwachts af. Het was een opmaat naar een terugkeer op het pluche in 2012, toen hij acht jaar bleef zitten. In die periode won Abe twee verkiezingen, allebei zelf door hem uitgeroepen op voor hem gunstige momenten. In 2014 was de linkse oppositie te verdeeld om een blok te vormen. Drie jaar later zat het met zijn populariteitscijfers wel snor, omdat Noord-Korea met nucleaire tests Japan in een internationale veiligheidscrisis drukte.||https://www.volkskrant.nl/nieuws-achtergrond/neergeschoten-japanse-oud-premier-shinzo-abe-overleden-wereld-reageert-geschokt~bcd51964/
2022-07-08||Dankzij dure benzine en subsidies stapt de particulier eindelijk in een nieuwe e-auto||In totaal zijn er tot en met juni 29.531 elektrische auto’s geregistreerd. Bijna een op de vijf nieuwe auto’s is nu volledig elektrisch. Ook plug-ins, auto’s met een kleine accu en een verbrandingsmotor, zijn in trek: de verkoop hiervan steeg met ruim 17 procent. Met een zogenoemde stekkerhybride kan doorgaans een aantal tientallen kilometers volledig elektrisch gereden worden. Ze verbruiken met name op kortere ritten weinig brandstof, zolang de eigenaar zijn voertuig geregeld oplaadt. De subsidiepot voor nieuwe elektrische auto’s is nu leeg, waardoor het onzeker is of de verkoop in de tweede helft van het jaar op peil blijft. Automobilisten moeten tot begin volgend jaar wachten voor ze weer aanspraak kunnen maken op een aanschafbijdrage. Bovag en RAI pleiten ervoor subsidies van de komende jaren naar voren te halen. Om de verkoop zakelijke e-auto’s te stimuleren, blijft de bijtelling voor privégebruik volgend jaar op 16 procent. Wel wordt het bedrag waarover de lagere bijtelling geldt, verlaagd van 35 duizend naar 30 duizend euro, maakte staatssecretaris Van Rij van Financiën donderdag bekend. De lagere bijtelling (voor zakelijke wagens met een verbrandingsmotor moet 22 procent worden betaald) stopt eind 2025. De sector wil dat de stimuleringsmaatregelen langer van kracht blijven, omdat ze de markt voor elektrisch rijden zo stimuleren. Hierdoor worden de klimaatdoelen van het kabinet eerder gehaald, stellen RAI en Bovag. Met de totale autoverkoop gaat het in Nederland niet goed: in juni werden bijna 9 procent minder nieuwe auto’s verkocht dan een jaar geleden. In mei was ook al sprake van een daling. Hoewel klanten wel bestellen, kunnen fabrikanten niet leveren door een tekort aan onderdelen. Die is onder meer het gevolg van de oorlog in Oekraïne, verstoorde transportketens en het altijd voortdurende tekort aan computerchips. Klanten beginnen inmiddels ook koopschuw te worden door de hoge inflatie en de vrees voor recessie. Opmerkelijk is dat Volkswagen uit de topvijf van populaire merken is verdwenen. In juni werd de verkoopranglijst aangevoerd door Peugeot.||https://www.volkskrant.nl/nieuws-achtergrond/dankzij-dure-benzine-en-subsidies-stapt-de-particulier-eindelijk-in-een-nieuwe-e-auto~bc1e980c/
2022-07-08||Vis in net pak loopt kordaat over de kade: wat maakt deze klimaatactie zo aansprekend?||Op 27 juni jongstleden wandelde een vis langs de Taag in Lissabon, vlak bij het paviljoen waar op dat moment de Ocean Conference van de Verenigde Naties aan de gang was. De vis droeg een net pak en glanzend gepoetste schoenen. In zijn rechterhand hield hij een dode soortgenoot, met links droeg hij een zwart koffertje waarop in witte letters stond: ‘War on fish’. Bij nader inzien was de vis gewond: zijn kop leek bruut afgehakt, aan de achterkant hingen zijn ingewanden eruit. Toch liep hij hier fier en vastberaden over de kade, als was hij de advocaat van de vissen, de raadsman van het oceaanleven, met in zijn koffer ongetwijfeld een vernietigende aanklacht tegen de slopende mens. Wat een foto. De Portugese fotograaf Pedro Nunes, werkzaam voor persbureau Reuters, maakte hem vanuit journalistiek oogpunt. Reuters plaatste er een beschrijving bij, zoiets als: ‘Een activist van Ocean Rebellion loopt naar de demonstratie tegen wat door de demonstranten wordt omschreven als een ‘oorlog tegen de vissen’ in Lissabon.’ Feitelijk en objectief, zoals het hoort. En ja natuurlijk: we zíén hier ook een man met een zelfgeknutselde vissenkop op zijn hoofd. Toch kon dit tafereel, alle realiteit ten spijt, niet anders dan een wonderbaarlijk beeld opleveren. Dat zagen ze bij Reuters ook wel; op de website werd het geschaard onder het kopje ‘gekste foto’s van de week’. Zelf had ik gekozen voor ‘betoverend doeltreffend’. Want zo vaak komt het niet voor dat een nieuwsfoto zo overtuigend ánders is, zo’n geloofwaardige versmelting van werkelijkheid en verbeelding. Alsof het volkomen vanzelfsprekend is dat een vis tijdelijk op het droge is geklommen om verhaal te komen halen bij degenen die zijn natuurlijke habitat verstoren. Dat was uiteraard precies de bedoeling van de actievoerders. Ocean Rebellion is een groep klimaatactivisten, in 2020 voortgekomen uit Extinction Rebellion, die middels geweldloze demonstraties en guerrilla-acties aandacht vraagt voor overbevissing, diepzeeboringen en andere menselijke handelingen die het leven en de biodiversiteit in de oceanen ontwrichten. De oprichters zijn de Britse Rob Higgs en Sophie Miller, beiden kunstenaar. Het is dus niet toevallig dat de demonstraties van Ocean Rebellion er vaak uitzien om door een ringetje te halen, of liever: door een fotocamera. Zo waren daar eerder (tijdens de G7-top van 2021) op het strand aangespoelde blauwe zeewezens verstrikt in visnetten en een schattig houten Vikingscheepje, voorzien van de tekst ‘As the sea dies we die’. Later stond datzelfde scheepje in brand en werd op de voorgrond een met geld smijtende Boris Johnson bereden door de Fossil Fuel Fool, een man met een jerrycan als hoofd. ‘Al onze acties zijn creatief en theatraal’, zei Miller vorige week tegen een journalist van de Portugese krant Expresso. Het ‘performatieve activisme’ van Ocean Rebellion moet zulke mooie en ontwrichtende beelden opleveren, dat mensen emotioneel betrokken raken bij het onderwerp. In het geval van deze kordate vis is dat, wat mij betreft althans, gelukt. Hoewel ik bij lange na niet meer hoef te worden overtuigd van de ernst van de klimaatcrisis, ben ik toch geneigd weg te kijken van foto’s met smeltende ijskappen, plasticsoep en extreme droogte. Hun journalistieke waarde is onbetwist, maar ze werken doorgaans verlammend, maken moedeloos. Wat moet ik ermee, wat kan ik ertegen doen? De sprookjesvis met de aktentas vol paperassen gaf me een welgemikte knal voor mijn kanis. De daadkracht, de boosheid – ik voelde me net zo aangesproken als acht jaar geleden, toen Julia Roberts in een korte film een stem gaf aan Moeder Natuur die de mensheid ijzingwekkend superieur toesprak: ‘Jullie acties zullen jullie eigen lot bepalen, niet dat van mij. Ik ben bereid te veranderen. En jullie?’ Dat was ook niet écht, nee. Maar zo effectief.||https://www.volkskrant.nl/nieuws-achtergrond/vis-in-net-pak-loopt-kordaat-over-de-kade-wat-maakt-deze-klimaatactie-zo-aansprekend~bf41a6bc/
2022-07-08||Ian Nepomniasjtsji snapt alles van de twijfels van wereldkampioen schaken Magnus Carlsen||Nadat hij het kandidatentoernooi in Madrid had gewonnen, sprak Ian Nepomniasjtsji over de aarzeling van Magnus Carlsen om opnieuw zijn wereldtitel schaken te verdedigen. ‘Sinds onze tweekamp in Dubai weet ik hoe groot de druk is. Je telt de dagen en hoewel je natuurlijk wilt winnen, ben je diep van binnen bereid met elk eindresultaat akkoord te gaan, als het maar voorbij is. Daarom begrijp ik hem wel. Vergeet niet dat hij al vijf WK-matches heeft gespeeld.’ Toch is de kans op een tweede treffen tussen Carlsen en Nepomniasjtsji niet helemaal verkeken. De Spaanse krant El Pais meldde dat Carlsen in Madrid lang sprak met Fide-president Arkady Dvorkovitsj over aanpassingen van het reglement. De Noor is van mening dat de winnaar van een WK-tweekamp niet alleen moet excelleren in partijen met langere bedenktijd, maar ook in het veel snellere rapidspel. Volgens een Russische website zou Carlsen bereid zijn tot een tweede match tegen Nepomniasjtsji als die bestaat uit drie sets van vier klassieke partijen, die bij een 2-2 eindstand worden beslist met rapidschaak. Een vertegenwoordiger van de Fide noemde dit bericht ‘volstrekt onnauwkeurig’ en Carlsen omschreef het op Twitter als ‘fake news’. Wordt vervolgd. Of hij nu Carlsen zal treffen of de Chinees Liren Ding, de beste van de rest in Madrid, Nepo’s kwalificatie voor een tweede WK-match is volkomen verdiend. Hij bleef ongeslagen en met zijn eindtotaal van 9,5 uit 14 overtrof hij de laatste vijf kandidatenwinnaars. Uit de eerste toernooihelft, waarin hij 5,5 uit 7 scoorde, komt de volgende boeiende, niet foutenvrije partij tegen de Pool Duda. Nepomniasjtsji – Duda Madrid 2022 1.Pf3 d5 2. g3 Lg4 3. Lg2 e6 4. 0-0 Pd7 5. h3 Lh5 6. d4 Pgf6 7. c4 c6 8. cxd5 exd5 9. Pe5 Pxe5 Geen ideale oplossing van de openingsproblemen. De verdwaalde loper op h5 zal een doelwit worden. 10. dxe5 Pe4 11. Pd2 Pxd2 12. Lxd2 Lc5 13. Tc1 De7 14. Kh2 0-0 15. g4 Lg6 16. f4 h6 Beter dan 16 ... Le4 17. Lxe4 dxe4 18. Da4 e3 19. Lc3. 16 ... h6 17. De1 Tfe8 18. Dg3 Lh7 19. h4 Tad8 Zwarts beste kans is 19 ... Ld4 20. Lc3 Lxc3 21. Txc3. 20. g5 hxg5 21. hxg5 Lb4 22. Lxb4 Dxb4 23. f5 Dxb2 DIAGRAM 1 24. e6 Sterker dan 24. g6 fxg6 25. fxg6 Lxg6 26. Dxg6 Dxe5+, maar nog beter zou 24. Tc3! d4 25. Tcf3 zijn geweest. 24 ... fxe6 25. g6 exf5 26. gxh7+ Kh8? Vaak is het verstandig de koning te verstoppen achter zo’n vijandelijke pion, maar niet in deze stand. Beter is 26 ... Kxh7 27. Tb1 De5 28. Txb7 Dxg3+ 29. Kxg3 Txe2 30. Txf5 Txa2. 27. Tb1 DIAGRAM 2 27 ... Df6 Nu is 27 ... De5 onvoldoende na 28. Txb7 Dxg3+ 29. Kxg3 Txe2 30. Txf5 Txa2 31. Tg5 Kxh7 32. Tbxg7+ Kh8 33. T7g6. 28. Txb7 Txe2 29. Txf5 Dh6+ 30. Kg1 Txa2 31. Tbf7 Ta1+ 32. Lf1 d4 33. Tg5 Dd6 34. Df2 Da3 35. Tg3 Zwart geeft op.||https://www.volkskrant.nl/sport/ian-nepomniasjtsji-snapt-alles-van-de-twijfels-van-wereldkampioen-schaken-magnus-carlsen~bd03c11e/
2022-07-08||Staatssecretaris Van Ooijen: in 2025 bestaan er geen grote gesloten jeugdzorginstellingen meer||‘Mijn streven is dat uiteindelijk in 2030 geen jongere nog in de gesloten jeugdzorg zit’, zegt staatssecretaris Maarten van Ooijen (ChristenUnie, Jeugdzorg). ‘Al zou het kunnen dat voor een kleine groep een gesloten setting nodig blijft: bijvoorbeeld als jongeren ernstig suïcidaal zijn, heel agressief zijn of in handen dreigen te vallen van een loverboy.’ Vrijdag stuurde Van Ooijen zijn hervormingsplan met harde deadlines naar de Tweede Kamer. De gesloten jeugdzorg ligt al jaren onder vuur, vanwege het repressieve regime in de veelal grote, afgelegen en afgesloten instellingen. Daarin verblijven nu na een besluit van de kinderrechter zo’n 1.800 tieners tussen de 12 en 18 jaar: bijvoorbeeld als ouders een kind geen veilig thuis kunnen bieden, een kind zichzelf of anderen in gevaar brengt, of behandeling weigert voor ernstige gedragsproblemen. Jongeren met zeer ernstige problemen zijn straks beter af in de nieuw op te zetten kleinere en open woonvoorzieningen, zegt Van Ooijen. Of ze moeten thuis de hulp krijgen die ze nodig hebben. Omdat er mogelijk een kleine groep is voor wie de gesloten setting toch nodig is, wil de staatssecretaris de mogelijkheid tot een gesloten machtiging niet uit de wet schrappen. Veel jongeren komen slechter de gesloten jeugdzorg uit dan ze erin gingen, vertelden een aantal van hen begin dit jaar in een campagne van stichting Het Vergeten Kind. Ook de Tweede Kamer drong er bij Van Ooijen op aan deze zwaarste vorm van jeugdzorg te hervormen. Het aantal jongeren in de gesloten jeugdzorg neemt de laatste jaren al af: in 2016 waren het er nog 2.200. Ook is inmiddels de helft van de beruchte isoleercellen in de instellingen gesloten. De andere helft moet nog dit jaar dicht. De eerste jeugdzorgorganisaties zijn al begonnen met het opzetten van kleinschalige woonvormen in woonwijken voor maximaal zo’n 8 jongeren, als alternatief voor de grote gesloten instellingen met vaak meer dan tien keer zoveel plekken. Maar dat brengt nieuwe dilemma’s met zich mee. ‘Grootschalige gesloten jeugdzorglocaties zijn niet het beste voor het kind, maar ze zijn wel veilig voor de samenleving’, zegt Van Ooijen. ‘Bij kleinschalige woonvormen, waar het kind centraal staat, is de deur ’s nachts open en gaat het kind gewoon naar een school in de buurt. Dat zou overlast kunnen geven, daarover moet ik eerlijk zijn. Dan kies ik voor de vrijheid en veiligheid van het kind, met de kleine maar reële risico’s die je neemt met kleinschalige voorzieningen in een buurt.’ Daarom vraagt Van Ooijen van de samenleving om tolerant te zijn. ‘In de maatschappij leeft veel weerstand tegen de gesloten jeugdzorg zoals die nu is. Daarom hoop ik dat als zich een moeilijke situatie voordoet, we dan niet meteen denken: laten we teruggaan naar het oude regime en deze jongeren opsluiten met de deuren dicht.’ Zulke situaties moeten zo veel mogelijk worden voorkomen, beklemtoont van Ooijen. De sector gaat volgen hoe het de jongeren vergaat in die kleinschalige, meer open woonvormen. ‘Wat we nu al zien: sommige jongeren die eerder agressief waren door de vrijheidsbeperkingen, zijn rustiger als je ze meer vrijheid biedt.’ Daarbij wil de staatssecretaris onderzoeken of een wetswijziging nodig is om mogelijk te maken dat ook in die open woonvormen in een uiterst geval een vrijheidsbeperkende maatregel een optie is. Zo moet voorkomen worden dat een jongere naar een volkomen gesloten instelling moet. ‘Als een jongere met wie het goed gaat bijvoorbeeld toch weer in contact komt met een fout type als een pooier, zou je dat contact willen voorkomen. Zo wordt de scheidslijn tussen open en gesloten minder streng. Voordeel is dat kinderen dan ook minder hoeven te verhuizen.’ De staatssecretaris wil voor het eind van het jaar de plannen verder uitwerken. Een ‘regisseur’ moet toezien op de voortgang. Sommige organisaties zijn al voortvarend bezig, maar er zijn er ook die nog moeten beginnen. ‘Het is een drastische verandering’, zegt Van Ooijen. ‘Maar het zou kunnen dat deze vorm uiteindelijk goedkoper is, omdat gesloten jeugdzorg nu heel veel kost: meer dan een ton per jaar per kind.’||https://www.volkskrant.nl/nieuws-achtergrond/staatssecretaris-van-ooijen-in-2025-bestaan-er-geen-grote-gesloten-jeugdzorginstellingen-meer~be930c53/
2022-07-08||Nieuwe coronavariant: gaan we met Centaurus de winter in?||‘Veel is nog onbekend, maar we verwachten wel dat we een toename van deze variant gaan zien’, zegt viroloog Marion Koopmans. ‘Momenteel zitten we in een golf die misschien alweer iets aan het afzwakken is. Alles wat nu opduikt, is in die zin relevant dat het de dominante variant van het najaar zou kunnen worden.’ Variant BA.2.75, oftewel ‘Centaurus’, zoals hij losjes wordt genoemd, is een nieuwe versie van de omikronvariant die sinds afgelopen winter het coronalandschap domineert. Aanwijzingen dat hij ernstiger of anders ziek maakt, zijn er niet. Wél lijkt het erop dat hij weer wat beter kan ontsnappen aan antistoffen. Dat zou kunnen betekenen dat wie onlangs corona had, opnieuw geïnfecteerd kan raken – al zullen de meeste mensen er niet erg ziek van worden. ‘Mijn verwachting is dat dit niet zoiets wordt als de grote sprong die we afgelopen winter hebben gehad, van de delta- naar de omikronvariant. Eerder verwacht je een gradueel verschil, zoals we afgelopen maanden hebben gezien met BA.4 of BA.5’, zegt Koopmans. Dat zijn de twee omikron-subsoorten die momenteel voor de zomergolf zorgen, omdat ze mensen die al immuniteit hebben soms toch weer besmetten. Het nieuws over BA.2.75 begon deze week rond te zingen, nadat wetenschappers opmerkten dat de variant snel oprukt in India. Ook in onder meer Australië, Japan, Canada en de VS is de nieuwkomer gesignaleerd. In het Verenigd Koninkrijk werden al vijf besmettingen ontdekt, in Duitsland twee. Dat maakt het alleszins aannemelijk dat de nieuwe variant ook al in ons land rondgaat, denkt Koopmans. ‘Er wordt momenteel niet veel getest. Maar ook de alfa- en de deltavariant zagen we, nadat die in het Verenigd Koninkrijk werden gesignaleerd, al snel opduiken in de Rotterdamse bedrijfsregio.’ Wat voor golf BA.2.75 zal geven, zal onderzoek de komende dagen en weken moeten uitwijzen. Cruciaal daarbij is hoe goed de variant precies kan ontsnappen aan antistoffen: een vraag die men zal proberen te beantwoorden door in het lab bloedmonsters van geïmmuniseerde mensen bloot te stellen aan het virus. Maar te oordelen naar de vorm van de uitsteeksels en de snelheid waarmee BA.2.75 oprukt, zijn internationale experts er niet erg gerust op. Zo heeft de nieuweling onder meer enkele mutaties op een plek waar antistoffen het virus graag ‘vastpakken’. ‘Ik hoop maar dat het vals alarm is’, aldus de Oostenrijkse celbioloog Ulrich Elling in een technische bespreking op Twitter. ‘Maar de mutaties die we hier zien, bevallen me niets.’ De nieuwe variant is een nakomeling van omikronversie BA.2 die begin dit jaar korte tijd dominant was in onder meer Europa. Als in een riddersaga vol koningen die elkaar van de troon stoten, werd BA.2 verdrongen door met name BA.5, een variant met drie mutaties. Nu doet de BA.2-familie weer een greep naar de macht: nazaat BA.2.75 heeft liefst elf bouwsteentjes anders dan BA.5. ‘We zitten wel echt in ander vaarwater. Je ziet dat de druk op de ic’s gelukkig beperkt is’, benadrukt ook Koopmans. Daartegenover staat dat er momenteel tegen de 850 coronapatiënten in de ziekenhuizen liggen, van wie corona bij de meeste patiënten ook echt opnamereden is. ‘Ik vind dat best veel’, zegt Koopmans. ‘In de winter kan een nieuwe variant, zeker in combinatie met griep, toch weer een belangrijke toename geven van het aantal patiënten dat zorg behoeft.’ Minister Kuipers van Volksgezondheid mikt erop dat in het najaar de maatschappij zelf maatregelen neemt om het aantal besmettingen in toom te houden. ‘Gaat dat voldoende effect hebben? Ik durf het niet te zeggen’, vindt Koopmans. ‘De vraag is of we straks niet toch weer moeten oproepen tot maatregelen zoals thuiswerken of testen voorafgaand aan bepaalde bijeenkomsten. Daar moeten we in ieder geval rekening mee houden.’||https://www.volkskrant.nl/nieuws-achtergrond/nieuwe-coronavariant-gaan-we-met-centaurus-de-winter-in~b0a9675e/
2022-07-08||Musk gelooft Twitter niet, overname door discussie over spambots ‘op losse schroeven’||Dat schrijft The Washington Post op basis van drie verschillende anonieme bronnen die bekend zeggen te zijn met de zaak. Volgens de krant zou Musk inmiddels gestopt zijn met gesprekken met financiers die de deal van 44 miljard dollar mede mogelijk moeten maken. De vraag over het percentage spamaccounts op Twitter is al een tijdje een heet hangijzer. Twitter heeft altijd beweerd dat dit percentage onder de 5 procent ligt, maar Musk gelooft dat niet. De Tesla-topman wil hard bewijs zien van Twitter dat dit percentage inderdaad klopt. Maar, hoewel hij inzage heeft gekregen in Twitters data, hij is nog altijd niet overtuigd. Eerder suggereerde de miljardair dat het percentage eerder rond de 20 procent zou liggen. Twitter zelf herhaalde donderdag tegenover Amerikaanse journalisten nog maar weer eens zijn claim dat het percentage spambots toch echt onder de 5 procent ligt. Dat er een probleem is met spamaccounts wordt overigens niet betwijfeld. Twitter verwijdert naar eigen zeggen meer dan 1 miljoen spambots per dag. Het socialemediabedrijf maakte op dezelfde dag ook bekend dat het 30 procent van de banen gaat schrappen bij het team dat verantwoordelijk is voor het aantrekken van nieuw talent. Het zou om maximaal honderd banen gaan. Dit volgt op de aankondiging in mei waarin Twitter zei dat het meer op de kosten zou gaan letten. Er speelt overigens meer dan alleen de onrust rond de geplande overname door Musk: bijna alle techbedrijven hebben het momenteel moeilijk. De grote vraag is nu wat er met Twitter en Musk gaat gebeuren. Het bod van 44 miljard dollar is officieel, dus daar kunnen beide partijen niet zonder meer onderuit. Vastgelegd is een boete van 1 miljard dollar voor beide kanten, mochten ze zich willen terugtrekken. Als de overname echt niet doorgaat, wordt dit ongetwijfeld voer voor een juridische strijd tussen beide kampen.||https://www.volkskrant.nl/nieuws-achtergrond/musk-gelooft-twitter-niet-overname-door-discussie-over-spambots-op-losse-schroeven~b0987beb/
2022-07-08||Wie volgt Boris Johnson op als premier? Acht kanshebbers in de Conservatieve partij||De dinsdag afgetreden minister van Financiën was lange tijd de kroonprins, maar een belastingaffaire omtrent zijn vrouw, dochter van een Indiase miljardair, hebben zijn ‘merk’ beschadigd. Zijn twijfels over belastingverlagingen zijn bovendien een nadeel als de partij terug wil naar het thatcherisme. Opponenten proberen deze voormalige hedgefondshandelaar te belasteren als Rishi Rich. Grote kracht is zijn charme. Als de Conservatieven een vrouwelijke versie van Boris willen, kunnen ze bij deze minister van Buitenlandse Zaken terecht, al mist ze Johnsons charisma en humor. Ze is het boegbeeld geworden van Global Britain en wil een harde koers varen ten opzichte van China en Rusland. In eigen land wil ze lagere belastingen, minder regelgeving en een minder aanwezige overheid. Ze poseert graag op foto’s, liefst met Britse vlag. Tot voor kort had bijna geen Brit van deze minister van Defensie gehoord, maar door de oorlog in Oekraïne is zijn ster gestegen. Hij heeft er, ondanks tegenwerking van zijn eigen ambtenaren, voor gezorgd dat er genoeg wapens naar Volodymyr Zelensky gingen. Deze voormalige kapitein uit het Scots Guards-regiment en politieke mentor van Boris Johnson wordt gezien als een capabele, wat saaie man die rust kan brengen. Deze staatssecretaris van Handel ligt goed bij de achterban, niet alleen omdat ze een harde werker en een gedegen bewindsvrouw is, maar ook vanwege haar banden met het leger. Ze is een dochter van een paratroeper en reservist bij de Koninklijke Marine. Onder haar collega’s is onvrede omdat ze openlijk campagne heeft gevoerd toen Boris Johnson nog gewoon premier was. Ze kwam ooit in opspraak wegens een optreden in een realityshow. De nieuwe minister van Financiën is een genadeloze politicus, wat bleek toen hij Boris Johnson donderdag, twee dagen na door hem te zijn gepromoveerd, het nekschot gaf. Daarom bestaan er twijfels over de loyaliteit van de man die als kind van Koerdisch-Iraakse vluchtelingen naar Engeland is gekomen. Hij was medeverantwoordelijk voor het Britse coronavaccinatieprogramma. Zijn zakelijke belangen vormen zijn achilleshiel. Als de partij afstand wil nemen van het tijdperk-Johnson, dan is deze buitenlandspecialist een goede optie. Hij groeide op binnen de partij, ging naar de beste privéscholen van Engeland en diende het land in zowel Irak als Afghanistan. Voor Tugendhat de politiek inging, werkte hij als journalist en pr-adviseur in het Midden-Oosten, gebruikmakend van zijn beheersing van het Arabisch. Nadeel is dat hij ‘remain’ stemde bij het EU-referendum. De advocaat-generaal was de eerste die haar kandidatuur bekendmaakte. Bij het grote publiek is deze topjurist vooralsnog vrij onbekend. Binnen de fractie is ze een van de zogeheten ‘Spartanen’, de meest geharde groep brexiteers. De anti-woke opvattingen van Braverman, telg van Indiase immigranten, doen het goed bij de conservatieve achterban. Het zou een stunt zijn als de Tories de eerste niet witte-vrouw naar Downing Street 10 sturen. De man die Johnson deze week grote schade toebracht met een vernietigende toespraak in het Lagerhuis is een van de meest ervaren kandidaten. Hij heeft twee van de drie grote departementen geleid: Financiën en Binnenlandse Zaken. Afgelopen dinsdag trad hij af als minister van Volksgezondheid. Een troefkaart is zijn levensverhaal: de zoon van een buschauffeur van Pakistaanse komaf die miljonair werd in de City en de top van de politiek bereikte. De toespraak kan zich echter ook tegen hem keren.||https://www.volkskrant.nl/nieuws-achtergrond/wie-volgt-boris-johnson-op-als-premier-acht-kanshebbers-in-de-conservatieve-partij~b2b6d5f1/
2022-07-08||Nog altijd veel vragen over mysterieuze dood Zuid-Afrikaanse tieners in kroeg||Ze hadden iets te vieren, de jongeren die zich op 25 juni verzamelden in township Scenery Park, gelegen naast de Zuid-Afrikaanse stad East London. De schoolexamens zaten er namelijk net op. Bovendien gaven twee dj’s in de Enyobeni Tavern hun verjaardagspartij en werd er gevierd dat mondmaskers in openbare ruimten niet langer verplicht zijn. Honderden tieners kwamen af op het feest dat middels een Facebookpost was aangekondigd. Maar de feestelijke avond liep uit op een nachtmerrie: om mysterieuze redenen overleden 21 tieners op de dansvloer van wat nu ‘het café van de dood’ wordt genoemd. In de kleine kroeg, die maar één in- en uitgang heeft, zakte de ene feestganger na de andere in elkaar. Ooggetuigen zeggen dat ze een gasachtige lucht roken, waarna paniek uitbrak. Volgens de overlevenden probeerden de jongeren de Enyobeni Tavern zo snel mogelijk te verlaten, terwijl buiten nog vele jongeren stonden die juist naar binnen wilden. Aan de deur ontstond daardoor een chaos, waarop de uitsmijters de enige deur van de kroeg dicht trokken. De enige twee ramen van de kroeg werden vervolgens ingeslagen, waarop tieners over elkaar klommen om te ontsnappen. Toen de deur weer open ging, lagen er levenloze lichamen op tafels en stoelen, zonder zichtbare verwondingen. Op woensdag werd er een herdenkingsdienst voor de omgekomen jongeren gehouden, die onder meer werd bijgewoond door president Ramaphosa en ministers uit zijn kabinet. Tijdens de dienst, die door Zuid-Afrikanen live op tv te volgen was, werd echter niet veel bekendgemaakt over wat er bijna twee weken eerder op die noodlottige avond precies is gebeurd. Volgens dokter Litha Matiwane van de provinciale gezondheidsdienst is het onderzoek naar de precieze toedracht nog altijd gaande. Tijdens de herdenkingsdienst wilde hij alleen kwijt dat de tieners niet zijn omgekomen door de verdrukking die ontstond toen iedereen de kleine kroeg probeerde te verlaten. De pijlen van de woedende gemeenschap richten zich daarom op wat er wel bekend is. Zo wordt onderzocht wie toestemming heeft gegeven voor de bouw van het volgens velen slecht ontworpen en haastig gebouwde pand met maar één deur. Ook wordt gekeken naar wat de uitsmijters valt aan te rekenen en of de eigenaren van de kroeg medeschuldig zijn aan de dood van de jongeren. Ook op nationaal niveau wordt er volop gediscussieerd over wat er nou precies in East London is gebeurd. In de media wordt druk gespeculeerd: zo zou de groep volgens News24, dat bronnen dicht bij het onderzoek hebben gesproken, waarschijnlijk zijn gestorven aan koolmonoxidevergiftiging. Ondertussen zien steeds meer Zuid-Afrikanen de tragische gebeurtenissen in East London als een uitvloeisel van falend beleid. Zo duurde het uren voordat de hulpdiensten reageerden op de noodoproepen, iets wat in de informele nederzettingen van Zuid-Afrika vaker voorkomt. Bovendien zijn huizen en gebouwen in die townships slecht gebouwd, op ongeschikte of onverantwoorde plekken. Ook wordt er in wijken als Scenery Park bijna niet toegezien op drankvergunningen voor kroegen en winkels, waardoor minderjarigen gemakkelijk aan alcohol kunnen komen. En dat terwijl juist in de townships van Zuid-Afrika alcoholmisbruik een enorm probleem is. Volgens de Wereldgezondheidsorganisatie doet bijna één van de twee mannen en één op de vijf vrouwen die in Zuid-Afrika aan bingedrinken, overmatig alcoholgebruik. ‘We weten nog niet precies wat onze kinderen heeft gedood’, zei president Ramaphosa woensdag op de herdenkingsdienst. ‘Maar we weten wel dat die nacht de wet is overtreden, net als waarschijnlijk op vele nachten daarvoor.’ De minimumleeftijd voor alcoholverkoop moet volgens hem daarom omhoog van 18 naar 21 jaar, anders ‘verliest Zuid-Afrika de toekomstige generatie aan de plaag van alcoholmisbruik door minderjarigen.’||https://www.volkskrant.nl/nieuws-achtergrond/nog-altijd-veel-vragen-over-mysterieuze-dood-zuid-afrikaanse-tieners-in-kroeg~bcc4d708/
2022-07-08||Shinzo Abe was gezegend met een verlegen glimlach||Shinzo Abe was tijdens zijn premierschap buitengewoon impopulair onder progressieve Japanners. Ik kon dat wel begrijpen, maar had desondanks een zwak voor hem. Hij zag eruit als een underdog-filmheld. Iemand die tot zijn verbazing uiteindelijk het meisje krijgt. Hij was gezegend met een verlegen glimlach. Zijn vrouw Akie Abe is redelijk actief op Instagram. Vlak na de aanslag keek ik op haar account, en werd getroffen door het contrast tussen de blije plaatjes en het besef dat haar leven inmiddels in puin lag. De meest recente foto was van hun hond Ron. Ron mocht voor het eerst rondrennen in een omheind speelterrein voor kleine en middelgrote honden (met een gewicht tot 12 kilo). Onder deze foto stroomden de geschrokken berichten binnen, en natuurlijk ook de berichten die mij deden hopen dat mevrouw Abe niet zelf haar socials doet. Eén commentator wilde toch ook de hond niet onbenoemd laten en schreef: ‘Zet ’m op, papa van Ron!’||https://www.volkskrant.nl/columns-opinie/shinzo-abe-was-gezegend-met-een-verlegen-glimlach~b287f5b2/
2022-07-08||The Stones waren op hun best. Vooral Mick Jagger deed bij de toeschouwer het besef van vergankelijkheid verdwijnen ★★★★☆||Waar is Keith? Wanneer de gitarist van The Rolling Stones in de uitverkochte Johan Cruijff Arena zijn twee liedjes heeft gezongen – een vast blokje om zanger Mick Jagger even wat rust te geven – en de eerste noten van Miss You opklinken, is de gitarist even weg. Jagger daarentegen is terug en staat Ron Wood even bij als tweede gitarist. We zijn halverwege het concert en het is niet de eerste keer dat de band tijdens hun Sixty Tour het even zonder hun gitarist, bedenker van een aantal nog altijd overrompelende en onsterfelijke gitaarriffs uit de popgeschiedenis even niet thuis geeft. Eerder op de avond, tijdens Sweet Virginia, staat hij met zijn afgeragde Telecaster zoals meestal dicht op drummer Steve Jordan, die het gat nagelaten door de vorig jaar overleden Charlie Watts vult. Maar spelen doet Keith nauwelijks. Hij zingt wat mee in het refrein, heeft het met zijn lichtblauwe wollen muts op zichtbaar naar zijn zin, ‘oh yeah’, maar gitaarspelen laat hij vooral over aan Ron Wood. Die heeft met zijn 75 jaar naast Mick Jagger (eind deze maand 79) de meeste energie. Hij holt met zijn gitaar achter Mick aan op de catwalk en speelt in You Can’t Always Get What You Want een vurige gitaarsolo. Keith beweegt niet alleen weinig, hij houdt zijn spel tot een minimum beperkt en als hij Tumbling Dice of Start Me Up met een van die onverwoestbare riffs opent, staat zijn gitaar zo ongenadig hard in de mix dat het bijna pijn doet aan de oren. Keith Richards (78) is een beetje het zorgenkindje van de band geworden. Jagger danst nog over het podium alsof hij 35 is en hij zingt nog geweldig, al lijkt hij in Let’s Spend the Night Together wat kortademig. Maar prachtig, die souplesse waarmee hij in Midnight Rambler even wat bluesklassiekers van Muddy Waters en Robert Johnson citeert, of harmonica speelt in Sweet Virginia. Hij maakt zijn excuses voor het afzeggen van de show vorige maand en zijn opmerking ‘het is goed dat jullie hier zijn en niet bij Frans Bauer’ geeft wel aan dat hij de reacties daarop goed heeft gevolgd. Bij ieder bezoek hier (vanavond het 43ste, telde hij zelf) worden zijn Nederlandse woordenschat en uitspraak wat beter. ‘We missen hem’, zegt hij over Charlie Watts. En of er hier ook boeren zijn, vraagt hij met gespeelde bezorgdheid over mogelijke hindernissen na afloop. Jagger is in topvorm. Natuurlijk, de met blazers en koortje uitgebreide band zorg voor een goed vangnet. Maar wat bij de beste Stones-concerten gebeurt, voel je ook nu weer als je naar hem kijkt: het besef van tijd of vergankelijkheid valt volledig weg. Hier staat geen man van bijna 80 jeugdigheid te veinzen, hier staat Mick Jagger, die een heel stadion even het besef van tijdloosheid geeft. En als Wood en Richards elkaar dan echt even vinden in een knallend Paint It Black, is er die ontroering die door het lijf siddert. Steve Jordan ramt met ferme klappen elke twijfel anno 2022 over het bestaansrecht van The Rolling Stones weg. En gelukkig, daar is Keith.||https://www.volkskrant.nl/cultuur-media/the-stones-waren-op-hun-best-vooral-mick-jagger-deed-bij-de-toeschouwer-het-besef-van-vergankelijkheid-verdwijnen~bf682eb2/
2022-07-08||Drie op vijf Europese banken niet goed voorbereid op risico’s van klimaatverandering ||Alle berichtgeving over de gevolgen van klimaatverandering ten spijt zijn nog altijd drie op de vijf banken in de eurozone niet in staat om goed te analyseren hoe gevoelig ze zijn voor de risico’s die ermee gepaard gaan. Dat concludeert de Europese Centrale Bank (ECB) na een onderzoek naar meer dan honderd banken over de eerste zes maanden van dit jaar. Slechts een op de vijf banken houdt rekening met klimaatrisico’s bij het verstrekken van leningen. En dat terwijl volgens de ECB ongeveer tweederde van de bankinkomsten komt van broeikasgasintensieve industrietakken. Bovendien gaat het bij sommige banken over een relatief klein aantal klanten waaraan grotere bedragen zijn geleend. Dat maakt hun blootstelling aan klimaatrisico’s extra groot. ‘Wij vragen niet het onmogelijke’, zegt ECB-directeur Frank Elderson over het uitblijven van goede inschattingen. ‘Er zijn banken die het nu al goed doen door de nodige informatie te verzamelen over de transitieplannen van hun klanten en die te gebruiken in hun risicomodellen.’ De ECB voerde voor 41 grote banken een stresstest uit om de gevolgen van klimaatverandering voor banken te ramen. Daarin loopt de kostprijs voor het uitstoten van CO2 dit jaar snel op, en zijn er de komende jaren in Europa droogten en overstromingen te verwachten. De onderzochte banken zouden dan een gezamenlijk verlies lijden van 70 miljard euro, raamt de centrale bank. ‘In het groter geheel der dingen lijkt dat een klein bedrag’, erkent Elderson. Maar hij wijst er wel op dat het een aanzienlijke onderschatting is van de werkelijke risico’s die banken lopen, onder meer omdat ze te weinig gegevens en modellen hebben om die realiteit in kaart te brengen. Bovendien houdt de stresstest geen rekening met de mogelijk lagere economische groei die door klimaatverandering kan ontstaan. Bloomberg sprak in de aanloop naar de publicatie van de resultaten van de stresstest met verschillende bankiers. Zij vertelden het persbureau dat ze ervan uitgingen dat hun toekomstige winsten zullen volstaan om de verliezen in de verschillende scenario’s van de ECB op te vangen. ‘Een warmere wereld betekent ook lagere energieprijzen, wat de economische schade helpt te verminderen’, zei een van hen. De kwetsbaarheid van een bank hangt sterk af van de regio’s waar ze leningen hebben uitstaan, en aan welke sectoren, merkte Elderson op. De hitte kan bijvoorbeeld de productiviteit in de bouwsector verminderen, en de waarde verminderen van huizen waarop de banken hypotheken hebben verstrekt. ‘Ik wil niet wijzen op landen waar de risico’s groter zijn’, zegt de Nederlander. ‘Het gaat erom waar banken blootstellingen hebben, en die kunnen in andere landen zijn dan waar ze hun hoofdzetel hebben.’ Elderson liet daarbij wel onvermeld dat banken typisch relatief veel kredieten hebben uitstaan in hun thuislanden.||https://www.volkskrant.nl/economie/drie-op-vijf-europese-banken-niet-goed-voorbereid-op-risico-s-van-klimaatverandering~b2b83c69/
2022-07-08||Max Verstappen schrapt boycot Netflix-hit Drive To Survive||Als Max Verstappen komend weekeinde in Oostenrijk zwaait naar de liefst vijftigduizend Nederlanders die daar voor hem op de tribunes zitten, is de kans groot dat hij wordt geschaduwd door een cameraploeg van Netflix. Na een boycot van jaren zal hij hoogstwaarschijnlijk weer vaker te zien zijn in Drive To Survive, de populaire Formule 1-serie van de streamingdienst. Verstappen bevestigde vorige week op Silverstone dat hij een ‘kort en goed’ gesprek heeft gehad met de makers. Het is een opmerkelijke ommezwaai van Verstappen, die de afgelopen jaren meerdere keren benadrukte op z’n zachtst geen fan te zijn van de ‘nepserie’. Het onderstreept: zelfs de normaal zo onwrikbare wereldkampioen kan niet om de populariteit van de Netflix-hit heen. Sinds 2019 blikt Drive To Survive van binnenuit terug op Formule 1-seizoenen. De makers hebben daarbij toegang tot zo’n beetje alles en iedereen in de koningsklasse. In tien afleveringen wordt er ingezoomd op controversiële momenten, maar ook op het persoonlijke leven van coureurs en teambazen. En passant wordt het reilen en zeilen van de jetsetsport uitgelegd. De serie is op die manier interessant voor zowel doorgewinterde racefans als mensen die nog nooit een Grand Prix hebben gezien. Hoewel Netflix zelden openheid geeft over kijkcijfers is bekend dat Drive To Survive een van de succesvollere series van het platform is. Kort na de lancering van het vierde seizoen in maart stond de show bijvoorbeeld in 33 landen bovenaan in de populariteitslijst. De Formule 1 profiteert tegelijk volop. Het is het beste te zien in de VS. Sinds het eerste Drive To Survive-seizoen zijn de kijkcijfers van races daar met 40 procent toegenomen. Eind vorig jaar was de Grand Prix in Austin met meer dan 400 duizend fans over drie dagen zelfs de best bezochte Formule 1-race ooit. Inmiddels staan andere sporten in de rij voor deals met Netflix. Zo is de streamingdienst op dit moment met meerdere cameraploegen embedded in de Tour de France en wordt er gewerkt aan soortgelijke series over golf en tennis. Binnen de gesloten Formule 1-bubbel werd in eerste instantie sceptisch gereageerd op de volledige toegang die Netflix kreeg van Formule 1-eigenaar Liberty Media. Topteams als Ferrari en Mercedes deden in het eerste seizoen daarom niet mee. Dat standpunt lieten ze snel los toen de serie een enorme hit bleek en nieuwe, jonge fans als een magneet naar de sport trok. Max Verstappens team Red Bull zag wel direct de potentie en gooide de poorten open. Om die reden keerde Verstappen uitgebreid terug in het allereerste seizoen. Hij was vervolgens totaal niet te spreken over hoe hij werd neergezet. Verstappen had het gevoel dat hij onsympathiek en arrogant moest lijken. Volgens hem ontbrak de context bij sommige uitspraken en was er in de montage creatief omgegaan met de volgorde van gebeurtenissen. Het was voor hem reden niet langer mee te werken aan de seizoenen daarna. Hij herhaalde dit jaar in een interview met de BBC nog zijn ferme kritiek op de serie. Hij had nog een poging gedaan het laatste seizoen te kijken, dat draait om zijn titeljaar. Na twee afleveringen haakte hij af. Er werden volgens hem rivaliteiten gecreëerd die er in het echt niet waren, zoals tussen McLaren-coureurs Norris en Ricciardo. ‘Dat is niet correct en daarom doe ik ook niet mee.’ Door zijn boycot ontbrak hij dus grotendeels in de serie waarin hij zijn eerste wereldtitel pakte, na een van de meest intense titelgevechten ooit in de Formule 1. Dat schuurde bij Netflix. Drive To Survive moest het nu al jaren doen zonder een van de grootste sterren van de sport, die nu ook nog eens de kampioen was. En gezien het recente onderhoud bleek Verstappen ook wel te porren voor een verzoening. Hij erkende vorige week in Engeland niet blind te zijn voor het commerciële succes van de serie: ‘Ik begrijp ook wel dat Netflix veel voor de populariteit van de Formule 1 heeft gedaan, met name in de VS, en ik vind het niet erg daarin een rol te spelen. Het moet alleen wel goed zijn voor beide partijen’, benadrukte hij daarbij. Hij heeft daarom bij Netflix de eis neergelegd om beelden van hem vooraf eerst te zien, zodat hij op een manier wordt geportretteerd ‘zoals ik graag gezien wil worden’. Verstappen: ‘Dat is het enige wat ik vraag, want dan is het in ieder geval realistisch voor mij’. Of Netflix naar zijn verzoek gaat luisteren? ‘Tsja. Het is heel simpel: ik zit er wel of niet in. Ik begrijp dat ze me erin willen hebben en ik heb gezegd: oké, maar dan wel op mijn voorwaarden. Anders heeft het voor mij geen zin’, zei Verstappen schouderophalend, die ook als geen ander weet dat hij als wereldkampioen een compleet nieuwe status heeft verworven.||https://www.volkskrant.nl/sport/max-verstappen-schrapt-boycot-netflix-hit-drive-to-survive~b92c6d00/
2022-07-08||Shinzo Abe brak de ongeschreven politieke wetten van Japan, en schreef geschiedenis als langstzittende premier||Zelden straalde de lach van Shinzo Abe zo als op 7 september 2013. Niet Istanbul, niet Madrid, maar het IOC koos in een congreszaal in Buenos Aires voor Tokyo als organisator van de Olympische Spelen van 2020. Vooral Abe speelde een cruciale rol in die toewijzing. Het IOC twijfelde aan de veiligheid van het evenement in Japan, twee jaar na de kernramp van Fukushima, maar achter de schermen nam de premier van Japan alle zorgen bij de leden weg. Zoals hij dat kon, beheerst, charismatisch, charmant. Abe verklaarde zich in de Argentijnse hoofdstad gelukkiger dan na zijn herverkiezing enkele weken daarvoor. De Olympische Spelen van 2020 moesten de kers op de taart worden van Abes plek in de Japanse geschiedenisboeken, zoals de Spelen van 1964 het naoorlogse Japan eerder op de westerse wereldkaart zetten. Uiteindelijk gooide de coronapandemie roet in het eten. De Spelen werden uitgesteld met een jaar en gehouden in lege stadions, geïsoleerd van de ontevreden en ongeïnteresseerde Japanse bevolking. Abe zelf kon het niet eens als premier meemaken. In het najaar van 2020 trad hij wegens gezondheidsredenen af. Shinzo Abe, telg uit een machtige politieke familie met onder meer voormalig premier Nobusuke Kishi als opa, zal worden herinnerd als de belangrijkste Japanse politicus van het begin van de 21ste eeuw. Als iemand die de ongeschreven politieke wetten van het land kon breken, en uiteindelijk negen jaar aan de macht zat. Een unicum in een land dat sinds 2000 al elf verschillende minister-presidenten heeft gehad, van wie er negen binnen twee jaar hun post verlieten. Dat Abe de langstzittende Japanse premier ooit was, komt voornamelijk door zijn politieke vernuft. In 2006 werd hij gekozen tot jongste naoorlogse premier van het land, maar zijn eerste periode als regeringsleider was van korte duur. Vanwege kelderende populariteitscijfers trad hij een jaar later onverwachts af. Het was een opmaat naar een terugkeer op het pluche in 2012, toen hij acht jaar bleef zitten. In die periode won Abe twee verkiezingen, allebei zelf door hem uitgeroepen op voor hem gunstige momenten. In 2014 was de linkse oppositie te verdeeld om een blok te vormen. Drie jaar later zat het met zijn populariteitscijfers wel snor, omdat Noord-Korea met nucleaire tests Japan in een internationale veiligheidscrisis drukte. Abe wilde van Japan een krachtig democratische tegenspeler maken in een geopolitiek roerig gebied. In zijn regeringsperiode groeide de eeuwige rivaal China uit tot een van de machtigste landen van de wereld. Het land liet dat ook graag militair in de omringende zeeën merken. Noord-Korea bleef zijn nucleaire bommen ontwikkelen. Hoewel Japan na de Tweede Wereldoorlog een diep pacifistisch karakter nastreefde, reageerde Abe op die spanningen door de investeringen in defensie fors te verhogen. Ook bezocht hij als eerste Japanse minister-president ooit Pearl Harbor, als ultieme illustratie van een plek voor Japan in de westerse wereld. Een plek in de Japanse geschiedenisboeken heeft Abe dus zeker vergaard. Maar de glitters ontbreken, en niet alleen door de mislukte Olympische Spelen. Een militair antwoord op het oprukkende China heeft Abe nooit kunnen vinden. Hij hoopte via een grondwetswijziging de positie van het leger formeel door te drukken, als afrekening van de anti-militaire cultuur. Maar hij kreeg nimmer toestemming van het parlement – in Abe’s ogen een van zijn grootste teleurstellingen in zijn politieke leven. Ook is hij niet erin geslaagd de kwakkelende Japanse economie op een succesvolle manier te hervormen. Als minister-president had hij een ambitieus plan daarvoor: ‘Abenomics’, veel geld in de economie pompen, een soepel monetair beleid en structurele hervormingen. Een groot succes werd dat nooit: in negen jaar Abe werden alleen de rijken in Japan rijker. Bij zijn aftreden in 2020 bevond Japan zich wéér in een economische crisis en noteerde Abe matige populariteitscijfers. Vrijdag werd Abe tijdens een campagnebijeenkomst in de westelijke stad Nara vermoord. Het is de eerste naoorlogse moord op een zittende of voormalige premier in Japan.||https://www.volkskrant.nl/nieuws-achtergrond/shinzo-abe-brak-de-ongeschreven-politieke-wetten-van-japan-en-schreef-geschiedenis-als-langstzittende-premier~bbb22059/
2022-07-08||Gebouwen brengen herinneringen extra helder en levendig terug, maar wat als die plek verdwijnt?||Vanmiddag gaan we ons huis in Delft overdragen aan de nieuwe eigenaren. Dit moment zat er al een tijdje aan te komen, sinds we besloten om terug te gaan naar Zweden, naar het plattelandsgehucht waar we eerder een jaar woonden. Ik ga het missen, dit heerlijke huis waarvan we dachten dat we er op ons 80ste horizontaal uit zouden worden gedragen. Ik loop een laatste rondje. Door het huis, maar ook door de herinneringen die we hier hebben gemaakt. Plekken zijn een extern geheugen. Ik merk het elke keer als ik Julianadorp binnenrijd, waar ik ben opgegroeid. Dan voel ik toen mijn lijf in stromen. Nadat ik mijn middelbare school had verlaten, heb ik er nog een enkele keer rondgelopen. Omdat ik de gasbrander terug moest brengen die ik voor mijn eindexamen handvaardigheid had geleend. En met een reünie. Meteen kwamen er gevoelens en herinneringen naar boven. Gebouwen brengen herinneringen extra helder en levendig terug. En kunnen zelfs specifieke herinneringen losmaken. Voor de documentaire Erfenis van een verzetsheld van Geertjan Lassche bouwden de makers een replica van de boerenwoonkeuken van het gezin van de Drentse verzetsman Johannes Post. In die setting, die ze samen met de kinderen van het gezin reconstrueerden, voerden ze de interviews uit. Eenzelfde techniek passen gebruiksonderzoekers toe bij veldonderzoek en gebruikstesten: door mensen in de context van gebruik te interviewen komt er meer los. Maar wat als de plek verdwijnt? Mijn middelbare school is gesloopt. De herinneringen die in die stenen besloten lagen, daar kan ik niet meer (goed) bij. Het externe geheugen is gewist. ‘Het treurigste gevoel dat ik ken, is de weg kennen in een huis dat niet meer bestaat’, schreef Rudy Kousbroek. Het huis dat wij nu verlaten bestaat straks nog wel. Toch zal ik niet meer in onze slaapkamer staan en in gedachten de nogal laat verschenen verloskundige horen zeggen: ‘Ik denk niet dat we nog naar het ziekenhuis gaan.’ Ik zal me herinneren, maar niet herbeleven hoe de jongens elke avond klierend de trap op gingen naar hun slaapkamers. Hoogstens kan ik een keer midden in de nacht mijn auto voor de deur parkeren en voelen hoe dat was, laat thuiskomen na een optreden. Mijn oudste zoon wilde een clausule in het koopcontract opnemen die hem het recht gaf om te allen tijde in ons oude huis te mogen kijken. Dat is uiteindelijk niet juridisch hard gemaakt, maar de nieuwe bewoners hebben laten weten dat we altijd welkom zijn. Ik heb mijn zoon geprobeerd erop voor te bereiden dat dat waarschijnlijk niet hetzelfde zal voelen als toen we er zelf woonden. Het is hetzelfde huis, maar omdat het nu van andere mensen is, is het een andere plek. Gelukkig zijn er genoeg herinneringen die ook zonder huis mee gaan naar Zweden, onze nieuwe plek. Jasper van Kuijk op Twitter: @jaspervankuijk||https://www.volkskrant.nl/wetenschap/gebouwen-brengen-herinneringen-extra-helder-en-levendig-terug-maar-wat-als-die-plek-verdwijnt~b9617e4c/
2022-07-08||Vijftig jaar geleden waren de boeren ook boos: wie huidige problemen wil oplossen, kan leren van de geschiedenis||Boze demonstranten gooiden straatstenen naar de politie, staken banden lek van geparkeerde auto’s en vernielden etalageruiten. Het was 23 maart 1971 en ongeveer honderdduizend boeren waren naar Brussel gekomen om te laten zien hoe kwaad ze waren over het landbouwbeleid van de Europese Economische Gemeenschap (EEG), de voorloper van de EU. Ze kwamen uit België en uit de rest van Europa. Naar schatting waren er duizend Nederlanders bij. En boeren die Brussel te ver vonden, protesteerden in eigen land, bijvoorbeeld door met tractoren wegen te blokkeren. Vooral in Brussel liep het uit de hand. Er vielen zo’n 150 gewonden en een boer kreeg een traangasgranaat van de politie tegen zijn gezicht. Hij stierf. De boeren van een halve eeuw geleden protesteerden tegen veranderingen die omgekeerd waren aan de stikstofmaatregelen waartegen hun collega’s zich nu verzetten: toen ging het om plannen om bedrijven groter te maken, terwijl boeren nu moeten inkrimpen. Toch vallen er uit hun rebellie lessen te leren voor politici en boeren van nu. In de jaren rond 1971 werkte Europa aan landbouwhervormingen die moesten voorkomen dat burgers ooit nog honger zouden krijgen, zoals dat in de Tweede Wereldoorlog was gebeurd. Om iedereen te kunnen voeden, moesten boeren efficiënter en moderner gaan werken, vonden beleidsmakers. Dat betekende vooral: schaalvergroting en specialisatie. Geen kleine boerderijen meer, met wat akkerbouw, een paar koeien en wat kippen, maar flinke bedrijven met één specialisme. Koeien bijvoorbeeld, of varkens of kippen. De grote man achter deze manier van denken was Sicco Mansholt, die eerst als Nederlandse landbouwminister het boerenbestaan had opgeschud en inmiddels commissaris was bij de EEG. Hij wilde Europese boeren gezamenlijk laten moderniseren om te garanderen dat er altijd voldoende voedsel zou zijn. De EEG zou dan minimumprijzen garanderen. Zo legde hij de basis voor de Europese landbouwpolitiek zoals die in grote lijnen nog steeds bestaat. De boeren die in maart 1971 naar Brussel trokken, waren het daar dus niet mee eens. Een van hun klachten was dat kleine boeren hun bedrijf zouden moeten opgeven. Zij pasten niet in het schaalvergrotingsplan en bovendien zag Mansholt aankomen dat er met alle toekomstige efficiëntie ook overschotten konden ontstaan. Om dat te voorkomen zou de totale hoeveelheid landbouwgrond worden ingeperkt. En daarom moesten kleine boeren stoppen. Daarnaast vonden boeren dat de prijzen die de EEG garandeerde veel te laag waren. Zo konden ze hun hoofd niet boven water houden. En dat lieten ze in Brussel horen. ‘Hitler roeide de Joden uit, Mansholt de boeren’, vond een spandoekmaker. Ook de vergelijking van boeren met Joden in nazitijd is dus allesbehalve nieuw. Wat te doen als actievoerders zo kwaad zijn? Twee historici geven drie lessen. Wie krantenartikelen uit 1971 leest, krijgt al snel het idee dat alle boeren gekant waren tegen schaalvergroting. Maar dat was niet het geval, zegt Liesbeth van de Grift, hoogleraar internationale geschiedenis in relatie tot het milieu aan de Universiteit Utrecht. ‘Volgens mij is er niets zo divers als de landbouwsector’, zegt ze. Dat gold ook voor de jaren van het protest tegen Mansholts schaalvergroting: ‘Er waren grote verschillen tussen land- en tuinbouw en veeteeltbedrijven en tussen groot- en kleinbedrijf. Die twee laatste groepen hadden uiteenlopende belangen.’ De onenigheid onder boeren bleek duidelijk tijdens een actie in augustus 1974, in het Utrechtse stadion Galgenwaard. Daar eisten dertigduizend boeren samen betere verdiensten. Maar een deel wilde daarvoor meer overheidsbemoeienis, terwijl anderen voorstander waren van zelfregulering. Dat botste. Een van de sprekers die dag was Gérard Mertens, voorzitter van de Katholieke Nederlandse Boeren- en Tuindersbond, en tegenstander van veel overheidsbemoeienis. Zodra hij iets probeerde te zeggen, begon een deel van het publiek zo hard ‘boe’ te roepen dat hij onverstaanbaar werd. Twintig jaar lang was Mertens boerenvertegenwoordiger geweest en had hij veel overlegd met overheden. Maar in 1974 vond een deel van de boeren hem ouderwets: ‘In Utrecht werd geroepen dat hij niet meer wist wat het inhield om in de jaren zeventig boer te zijn’, zegt Van de Grift. Vergeleken met Mertens’ jonge jaren was het boerenbedrijf zo sterk veranderd dat zijn manier van denken voor een deel van de boeren achterhaald was. Spreekbuizen, zoals Mertens, vertegenwoordigen dus lang niet altijd de hele groep, stelt Van de Grift. Het is zaak om dat in de gaten te houden: ‘Politici praten graag met belangenbehartigers om draagvlak te creëren voor beleid. Maar dan moeten ze dus wel nadenken namens wie de belangenbehartigers precies spreken. Wie het meeste geluid maakt, vertegenwoordigt niet noodzakelijk de meeste mensen.’ Het boegeroep uit 1974 maakt nog iets duidelijk: het denken van ‘de boeren’ is niet in beton gegoten. De tegenstanders van Mertens stamden voor een belangrijk deel uit een jongere generatie. Oudere boeren stamden uit een tijd dat er nog veel kleine bedrijven bestonden, maar hun jongere collega’s waren opgegroeid met het idee dat schaalvergroting de toekomst was. Zij keken fundamenteel anders naar het boerenbestaan. Dus zegt Van de Grift: ‘De geschiedenis laat zien dat transities mogelijk zijn. Maar ze kunnen wel heel ingrijpend zijn voor individuen. Daarom heb je een goed verhaal nodig en een langetermijnplan.’ In de naoorlogse decennia was dat verhaal: ‘Er moet altijd voldoende voedsel zijn’. Daar valt weinig tegenin te brengen en hoewel de situatie sterk veranderd is – Nederland produceert nu grotendeels voor de export – gebruiken boeren het ook nu nog als argument: zonder boeren geen eten. Inmiddels weten we allang dat intensieve veehouderij grote schade toebrengt aan bodem en lucht: ‘Al onder Gerrit Braks, de landbouwminister van 1982 tot 1986, werd er gepraat over het probleem van overbemesting en verzuring. Maar er is nooit een echt politiek debat gevoerd over de vraag hoe we dat moeten oplossen en wie daarvoor de rekening moet betalen. Er is niet gewerkt aan een duidelijk verhaal over de lange termijn, terwijl dat nodig is om mensen mee te krijgen en verandering te bewerkstelligen.’ Met hun protesten uit de jaren zeventig kregen de boeren deels hun zin. Zo beloofde Europa kort na de Brusselse acties prijsverhogingen. Maar elders, in een ander land en een andere economische tak, moesten actievoerders zonder succes opgeven. Vroeg in de jaren tachtig vond de Britse regering onder leiding van Margaret Thatcher dat het tijd was om veel van de kolenmijnen in het land te sluiten. Die brachten onvoldoende geld op en daarom moesten ze dicht, tot woede van de mannen – bijna allemaal mannen – die er hun geld verdienden. In maart 1984 begonnen zij met stakingen en acties die een jaar zouden duren en die zes levens zouden kosten. Robert Gildea, emeritus hoogleraar moderne geschiedenis in Oxford, onderzoekt de stakingen: ‘In andere Europese landen waren ook mijnen gesloten, maar daar hadden overheden iets gedaan aan alternatieven voor mijnwerkers. Bijvoorbeeld door opleidingen aan te bieden, zodat ontslagen werknemers kans hadden op andere banen. Maar de regering-Thatcher deed dat niet. En ze was ook vastbesloten om protesten van vakbonden te weerstaan.’ Zo ontstond een langdurige strijd met veel geweld, vooral ook van de kant van de politie. Een dieptepunt was de ‘Battle of Orgreave’ op 18 juni 1984. Daar, in South Yorkshire, sloegen duizenden politieagenten hard in op duizenden stakers. Onverantwoord en buitensporig hard, is het breed gedeelde oordeel achteraf. De mijnwerkers hadden een belangrijke troef, legt Gildea uit, die maakte dat stakers een lange adem hadden. Dat was hun collectieve aanpak: ‘Toen de stakingen begonnen, kwamen er al snel veel steungroepen, vaak geleid door mijnwerkersvrouwen. Die zamelden bijvoorbeeld geld in om de gezinnen van stakers te onderhouden, want die kregen geen loon. Dankzij die steun en onderlinge hulp konden ze het lang volhouden.’ Maar de onderlinge steun had zijn grenzen, want net als de boeren waren de mijnwerkers verdeeld. ‘Niet alle mijnen werden met sluiting bedreigd’, zegt Gildea. ‘In sommige streken lag nog veel makkelijk te winnen kolen, en daar waren mijnen nog rendabel. De mannen die er werkten, hoefden zich nog geen zorgen te maken over hun inkomsten. Dus niet alle mijnwerkers waren geneigd om te staken.’ Bestuurders maakten gebruik van die verdeeldheid door werkwillige mannen te sturen naar mijnen waar wel werd gestaakt: ‘In elke mijnbouwput probeerden ze er een paar aan het werk te krijgen, om zo het moreel van de stakers te breken.’ Die aanpak had effect, vooral tegen de winter. Ondanks de financiële steun kwamen veel stakers financieel heel krap te zitten. En ze kregen het koud, want normaal ontvingen ze kolen om hun huis warm te houden. Maar wie niet werkte, kreeg geen kolen. ‘In de loop van de winter gingen steeds meer mijnwerkers terug naar hun werk, waardoor het voor de anderen moeilijk werd de moed erin te houden.’ Zo bleven alleen de allerfanatieksten over en eindigden ook zij hun acties in maart 1985, zonder dat Thatcher haar plannen had hoeven bijstellen. De mijnsluitingen gingen door.||https://www.volkskrant.nl/wetenschap/vijftig-jaar-geleden-waren-de-boeren-ook-boos-wie-huidige-problemen-wil-oplossen-kan-leren-van-de-geschiedenis~b3605d8f/
2022-07-08||Ruimtetelescoop James Webb presenteert komende week ‘diepste beeld ooit van universum’||‘We gaan het diepste beeld tonen dat ooit van ons universum is gemaakt, verder dan de mensheid ooit heeft gekeken’, zo beloofde Nasa-directeur Bill Nelson tijdens een persconferentie in aanloop naar het belangrijkste moment van de kersverse ruimtetelescoop James Webb: de publicatie, dinsdagmiddag 12 juli, van de eerste beelden. Beelden, meervoud, dus. Want behalve die diepe foto bevat de eerste selectie bovendien – minimaal net zo spectaculair – een spectrum van een verre exoplaneet, een wereld die draait om een andere ster dan de zon. Zo’n wetenschappelijk beeld onthult onder meer de chemische samenstelling van de atmosfeer van zo’n planeet. ‘En we beginnen nu pas te begrijpen wat Webb allemaal kan’, zei Nelson. De publicatie van de foto’s vormt het slot van de opstartfase van ruimtetelescoop James Webb, een apparaat met een geschat prijskaartje van 10,4 miljard euro. Het moment moet de culminatie vormen van, zo schat Nasa, een grove 40 miljoen werkuren van duizenden ingenieurs, een reis van anderhalf miljoen kilometer naar de kosmische eindbestemming, en het maandenlange, nagelbijtende proces waarbij Webb moest worden opengeklapt, aangezet en getest. De reden dat Webb straks zoveel dieper het heelal in kan kijken dan bijvoorbeeld voorganger Hubble, is dat hij kijkt naar warmtestraling. Licht dat diep uit de ruimte komt, wordt onderweg namelijk opgerekt, zodat zichtbaar licht – met een kortere golflengte – transformeert in warmtestraling, met een langere golflengte. Webb heeft daarom aan zijn onderzijde een reusachtig zonneschild, formaatje tennisveld, dat ervoor zorgt dat het instrument koud blijft. Zo kan de telescoop zelfs de zwakste signalen uit de kosmische diepte plukken. Webb is zo gevoelig dat hij, als hij op de aarde zou staan, de warmtestraling zou kunnen meten van een hommel op het oppervlak van de maan. Op die manier moet de telescoop spannende ontdekkingen doen over het heelal waarin wij leven. En met de publicatie van de eerste beelden, aanstaande dinsdag, begint hij die belofte eindelijk in te lossen. Vanaf dan is Webb de belangrijkste ruimtetelescoop in het astronomische arsenaal. ‘Ik heb er wel wat slapeloze nachten van gehad’, lacht sterrenkundige Ewine van Dishoeck (Universiteit Leiden), sinds 1998 nauw betrokken bij de wetenschappelijke ontwikkeling van de telescoop, en hoofd van de – overigens aanzienlijke – Nederlandse bijdrage aan Miri (Mid InfraRed Instrument), een van de vier belangrijkste instrumenten van Webb. ‘Er waren 344 dingen waarvan we vooraf hadden bepaald dat ze mis konden gaan’, zegt Van Dishoeck, fouten die de hele missie van Webb hadden kunnen lamleggen. De meeste zorgen maakte ze zich om het koelsysteem van Miri. Dat instrument moet om technische redenen nog veel kouder zijn dan de rest van de telescoop, anders zou het alleen ruis meten. ‘De connectie van het koelsysteem met het instrument was heel dun. Ik was zó bang dat die zou zijn losgeraakt’, zegt ze. Die spannende opstartfase beleefde Van Dishoeck ondanks haar grote rol bij de ontwikkeling van Webb overigens net als ieder ander. Alleen het – kleine – missieteam en de ingenieurs van Nasa waren op dat moment met het instrument bezig. ‘Ik zat net als iedereen elke dag de overigens fantastische website Where is Webb te verversen, die heel precies de locatie en bijvoorbeeld ook de temperatuur van de telescoop bijhield. Bovendien luisterde ik op de belangrijke momenten mee naar de openbare livestreams van Nasa, die camera’s hadden staan in mission control, zodat je elke stap van het proces kon volgen.’ Dat leverde vrijwel alleen maar hoogtepunten en meevallers op. De lancering op Eerste Kerstdag vorig jaar? Verliep perfect. De reis naar zijn eindbestemming? Geen punt. Het spannende uitvouwen van het zonneschild, met kleine maar reële kans op scheuren, eindeloos getest op aarde, en met ingehouden adem gevolgd door de wereldwijde astronomische gemeenschap? Verliep volgens het boekje. Geen van de 344 nachtmerriescenario’s werd uiteindelijk werkelijkheid. De enige tegenslag volgde eind mei, toen een relatief zware micrometeoriet op de primaire spiegel van het instrument knalde. ‘Niet leuk natuurlijk, maar ook daarvan wisten we vooraf: dit gaat een aantal keer per jaar gebeuren. Zelfs relatief zware inslagen als deze’, zegt Van Dishoeck. ‘De waarnemingen van de telescoop komen er niet door in gevaar.’ En dus kijkt ze net als iedereen uit naar dinsdag. ‘Ik heb de foto’s ook nog niet gezien’, zegt ze. ‘Ik hoop dat ik ze al iets eerder krijg om me voor te bereiden op vragen, maar anders kijk ik net als de rest van de wereld mee naar de onthulling.’ Publicitair zijn de beelden van groot belang, maar wetenschappelijk is de dag erna eigenlijk belangrijker. ‘Wat we de 12de krijgen zijn gewoon plaatjes, jpegs’, zegt ze. ‘Daar kun je geen analyses mee doen.’ Een dag later worden ook de achterliggende meetgegevens openbaar gemaakt. En nog een of twee dagen later volgen de meetgegevens van de wetenschappelijke waarnemingen die de telescoop al sinds eind juni aan het doen is. Daar zit een openbare verzameling bij, maar ook een aantal metingen die – bij wijze van dank – ingediend mochten worden door onderzoeksgroepen die meewerkten in het voortraject. ‘Daar zitten straks ook onze data bij’, zegt Van Dishoeck. Ze verwacht dat iedereen boven op die meetgegevens zal springen. En hoewel het voor de betrokken astrofysici even wennen zal zijn hoe ze de gegevens van de nieuwe telescoop moeten verwerken, zal het niet lang duren totdat de eerste vakartikelen volgen. ‘Een paar dagen, hooguit een week, schat ik’, zegt Van Dishoeck. Het wordt het openingssalvo van de telescoop die het komende decennium stukje bij beetje de diepste geheimen van de kosmos zal helpen doorgronden.||https://www.volkskrant.nl/wetenschap/ruimtetelescoop-james-webb-presenteert-komende-week-diepste-beeld-ooit-van-universum~b30e7eb4/
2022-07-08||Wanneer kunnen we mensen klonen zoals in Orphan Black?||Exacte genetische kopieën maken van jezelf of van anderen. Of het nu het klonen van Hitler is in filmklassieker – en boek – The Boys from Brazil (1978), of een handige methode om onderzoek te doen naar evolutie zoals in televisieserie Orphan Black of – ook heel gezellig – om reserveorganen te kweken zoals in film The Island (2005): in sciencefictionverhalen is mensen klonen heel normaal. De beroemdste kloon ter wereld is vermoedelijk schaap Dolly, in 1996 geboren uit niet één, maar drie moeders. Eentje leverde haar eicel, eentje haar dna (geplukt uit een uier) en eentje fungeerde als draagmoeder. Van die drie is alleen de tweede genetisch met Dolly verbonden. Of, sterker nog: ze zijn genetisch hetzelfde. Als kloon is Dolly immers een kopie van haar moeder, al zijn er net als bij genetisch identieke tweelingen ook heus verschillen. Om Dolly te maken werden destijds 277 eitjes bevrucht, waaruit 29 embryo’s ontstonden. Van die embryo’s groeiden er slechts drie uit tot lammetjes en alleen Dolly overleefde de geboorte. In 2003 liet een dierenarts Dolly inslapen na een longontsteking. Haar opgezette overblijfselen staan tentoongesteld in het Scottish National Museum in Edinburgh. In 2016 noteerden biologen in het vakblad Nature Communications dat gekloonde schapen – er volgden er na Dolly meer – in principe gewoon gezond oud worden. Zoals Dolly kun je ook mensen best klonen. Al in 2013 beschrijven onderzoekers in onder meer vakblad Cell hoe ze embryonale genetische kopieën maakten van menselijke patiënten. Embryo’s, overigens, in de medische zin van het woord: klompen cellen waar je zelfs met de grootste fantasie geen persoon in kunt ontwaren. Het belangrijkste verschil met de creatie van Dolly is dat deze embryo’s nooit tot wasdom zijn gekomen. Ze werden gekweekt voor hun stamcellen, niet-gespecialiseerde cellen die later in andere typen kunnen transformeren, zoals hart- of niercellen. Zulke stamcellen zijn handig bij de behandeling van aandoeningen als Alzheimer en diabetes. Wil je een volgroeide kloon maken, dan is dat op papier vervolgens eenvoudig. Je hebt dan, net als bij Dolly, bovenal een draagmoeder nodig. Dat is het punt waarop de ethiek om de hoek komt kijken. Alleen al het produceren van embryo’s voor stamcellen voor onderzoek of medische behandelingen is een moreel netelige kwestie. In Nederland is het zelfs bij wet verboden. En dan hebben we het nog niet eens over de vraag of je überhaupt wel identieke genetische kopieën van mensen wil creëren. Je overleden hond kun je laten klonen bij een commerciële instantie, maar je moeder of kind? Vrijwel iedereen voelt aan dat je dat niet moet willen, dat je daarmee een ongrijpbare ethische grens passeert. Bovendien: voor je het weet open je inderdáád de deur naar dystopische scenario’s waarin mensen Hitler gaan klonen, of besluiten dat een eiland vol genetische kopieën een goed idee is, zodat je ze op gezette tijden kunt ontdoen van organen wanneer die van hun originelen beginnen te haperen. Dat alles maakt van het klonen van mensen een zeldzaam verschijnsel: een sciencefictiontechnologie die allang kán, maar die we bij nader inzien toch liever niet willen uitproberen.||https://www.volkskrant.nl/wetenschap/wanneer-kunnen-we-mensen-klonen-zoals-in-orphan-black~b4ea77d2/
2022-07-08||‘Vluchtelingen blijven gemiddeld 17 jaar in een vluchtelingenkamp.’ Dat getal bleef weken in mijn hoofd zitten||Soms zit een getal wekenlang in mijn hoofd. Toen Thea Hilhorst in juni de Spinozapremie kreeg voor haar onderzoek naar humanitaire hulp, kopte de Volkskrant: ‘Een conflict duurt zelden kort: vluchtelingen blijven gemiddeld zeventien jaar in vluchtelingenkampen.’ Zeventien jaar. Zeventien. Ik dacht eraan toen ik hoorde over de Nederlandse crisisnoodopvang waarbij vluchtelingen elke twee weken naar een andere plek moeten. Het getal zong in mijn hoofd bij de groep-8-musical van mijn zoon: zeventien jaar, dat was het hele leven van de kinderen die daar stonden, plus nog eens een jaar of vijf. Ik dacht aan die zeventien jaar toen deze week in de krant stond dat bijna zeven miljoen mensen gevlucht zijn uit Oekraïne en dat er nog eens ruim zeven miljoen personen binnenlands ontheemd zijn. Ik besloot om meer op te zoeken over die zeventien jaar, toen ik tijdens een college uitlegde dat het bij gemiddelden altijd goed is om te kijken naar de verdeling van de hele groep. Wat betekent dat gemiddelde van zeventien jaar? Zitten de meeste mensen rond het gemiddelde? Is er voor iedereen die één jaar op de vlucht is ook iemand voor wie het 33 jaar duurt? Of zitten de meeste mensen veel korter in een vluchtelingenkamp en zijn er extreme uitschieters naar boven die het gemiddelde omhoogtrekken? Die gemiddeld zeventien jaar komt uit een rapport van de Verenigde Naties uit 2004. In een blog uit 2019 waarschuwt Xavier Devictor van de Wereldbank dat je voorzichtig moet zijn met dit soort gemiddelden. Die zeventien jaar blijken, zoals zo vaak, heel precies gedefinieerd. Het blijkt niet te gaan om hoelang vluchtelingen in een kamp leven, omdat veel vluchtelingen buiten zulke kampen wonen. Daarbij werden in dit gemiddelde alleen situaties meegenomen die langer dan vijf jaar duurden. Bovendien komt het cijfer niet van individuele vluchtelingen, maar van situaties, oftewel van conflicten die tot grote vluchtelingenstromen leiden. Als voorbeeld noemt hij Somalische vluchtelingen in Kenia. Die grote stroom vluchtelingen begon in 1993 en op het moment van het artikel in 2019 ging het om 252.200 vluchtelingen. Maar je kunt niet concluderen dat die 252.200 mensen toen allemaal al 26 jaar verdreven waren uit hun eigen land. Vervolgens laat Devictor zien hoe hij eind 2018 samen met zijn collega Quy-Toan Do nieuwe schattingen maakte van hoelang vluchtelingen gemiddeld verdreven zijn. Hij laat zien dat er grote verschillen zijn: voor Afghaanse vluchtelingen was het op dat moment tussen de 35 en 40 jaar. Soedanese vluchtelingen zaten op ongeveer 17 jaar, maar er waren ook heel veel recente vluchtelingen uit Syrië. In totaal was de helft van alle vluchtelingen minder dan vijf jaar ontheemd, het gemiddelde lag op iets meer dan tien jaar. Overigens benadrukt Devictor dat een daling van dit gemiddelde volkomen tegen-intuïtief géén goed nieuws is: dat betekent namelijk meestal dat er een grote instroom van nieuwe vluchtelingen is bijgekomen. Dit alles weet Thea Hilhorst als expert ongetwijfeld. Maar ik snap wel waarom ze die zeventien jaar noemde, die blijft namelijk meer in je hoofd zitten dan de ingewikkeldere cijfers met alle nuances erbij. En de hoofdboodschap is hetzelfde: ‘Een conflict duurt zelden kort.’||https://www.volkskrant.nl/wetenschap/vluchtelingen-blijven-gemiddeld-17-jaar-in-een-vluchtelingenkamp-dat-getal-bleef-weken-in-mijn-hoofd-zitten~b74787fd/
2022-07-08||Grote Nederlandse poolexpeditie begint: wat leverden eerdere missies op?||Ooit had Nederland een eigen onderzoeksstation aan de koude oostkant van Spitsbergen. Daar, op het eilandje Edgeøya, zetten Nederlandse onderzoekers in 1968 voor het eerst voet aan land. Aanvankelijk observeerden ze er ijsberen, later keken ze ook naar rendieren, planten, vogels. Tot 1988 werd het eiland door Nederlanders bezocht. Daarna werd het verlaten – een van de laatste onderzoekers werd door een jonge ijsbeer gegrepen, hij overleefde het ternauwernood. Pas in 2015 vertoonden zich op Edgeøya opnieuw Nederlandse onderzoekers. Dit keer gingen ze op een korte expeditie, met een schip. Het was de grootste Nederlandse poolexpeditie ooit: aan boord waren ecologen en microbiologen, archeologen en sociologen, klimaatwetenschappers en meteorologen. In de ruime week die de expeditie duurde verzamelden ze nieuwe gegevens, met het doel die naast de oude te leggen. Behalve wetenschappers gingen er ook toeristen en journalisten mee. Zo zou de kennis uit het poollandschap terechtkomen bij het grote publiek. ‘We waren terug op de plek waar vroeger het Nederlandse poolstation stond’, vertelt Maarten Loonen, universitair hoofddocent arctische ecologie aan de Rijksuniversiteit Groningen en bedenker van de expeditie. ‘Heel bijzonder, want sommige mensen die er destijds hebben gewerkt, waren nu ook mee.’ Het poolstation werd afgebroken toen de Nederlanders er vorige eeuw vertrokken. Nu troffen de wetenschappers op dezelfde plek walrussen aan, die er op hun rug lagen uit te rusten. Op de kliffen zaten dikbekzeekoeten en drieteenmeeuwen, een poolvosje liep voorbij. Verder was het landschap kaal, gletsjers stroomden af naar zee, ijsschotsen dreven voorbij. Wat zou hier in al die jaren veranderd zijn? Had klimaatverandering het eilandje in haar greep gekregen? En zo ja, op welke manier? Nu is het 2022 en de volgende wetenschappelijke expeditie staat op het punt te vertrekken. Een goed moment om de balans op te maken: wat leveren deze poolexpedities, de grootste die Nederland organiseert, op aan wetenschappelijke inzichten? Vier wetenschappers aan het woord. Maarten Loonen, universitair hoofddocent arctische ecologie, Rijksuniversiteit Groningen: ‘In 1977 is de vegetatie van Edgeøya nauwkeurig in kaart gebracht. Er is een landschapskaart gemaakt van het hele eiland en er zijn 134 vegetatie-opnamen gedaan. Daarbij wordt van een vierkante meter heel precies beschreven welke planten er groeien. We wisten ook op welke plekken die opnamen zijn gemaakt. ‘Dat die kaart bestond was voor mij een van de redenen om deze expeditie te verzinnen. We zijn nu naar dezelfde plekken gegaan en hebben de vegetatie opnieuw opgenomen. Het opvallende was: sommige plekken waren nauwelijks veranderd, andere zeer sterk. Dat we dachten: hoe kom je er nu bij om op deze plek naar planten te kijken, het is hier helemaal kaal! ‘We kwamen erachter dat het landschap in z’n geheel in beweging was gekomen. Het land was gaan schuiven, de grond schoof over de helling naar beneden. Dat heeft te maken met klimaatverandering: doordat de permafrost smelt tot op een grotere diepte, komt er meer aarde los te liggen. En doordat het meer regent, wordt de grond drassiger en schuift hij gemakkelijker weg. Zo ontstaan er lawines en landverschuivingen. ‘Waar die lawines en verschuivingen waren geweest, was de vegetatie verdwenen. We zagen dan een stuk lager op de helling dat de grond zich had opgehoopt. ‘Op de andere plekken, die niet in beweging waren gekomen, was er opvallend weinig veranderd aan de plantengroei. Dat hadden we niet verwacht. We dachten dat er door klimaatverandering andere planten zouden gaan groeien, maar dat was nog niet te zien. Misschien is dat dit jaar anders. ‘Het is belangrijk om de veranderingen in het poollandschap te beschrijven, omdat klimaatverandering op de Noordpool nog sneller gaat dan elders. Dit is als het ware de kanarie in de kolenmijn: hier zie je grote veranderingen als eerste.’ Machiel Lamers, universitair hoofddocent milieubeleid, Wageningen Universiteit: ‘De expeditie naar Spitsbergen was voor mij interessant, omdat die een combinatie was van wetenschap en toerisme. Dat botst soms met elkaar en dat wilde ik observeren. ‘Toerisme en wetenschap kunnen elkaar versterken. Voor pooltoeristen kan het optrekken met wetenschappers een verfijndere beleving opleveren. En voor de wetenschappers kan het goed zijn om uit te leggen waarmee ze bezig zijn. Toch was mijn veronderstelling: die combinatie gaat niet vanzelf. Dat bleek ook op allerlei manieren tijdens de expeditie. ‘Ik herinner me bijvoorbeeld iemand die onderzoek deed naar meertjes. Die had beloofd dat de toeristen mee mochten doen. Maar het moest wel goed gebeuren, hij had maar kort de tijd om zijn bodemmonsters te verzamelen en anders was de hele expeditie wetenschappelijk gezien voor niets geweest. Dus op een gegeven moment werd hij toch wel zenuwachtig en zette hij de toeristen wat op afstand. ‘Andere keren pakte de combinatie juist goed uit. Op een dag zag ik ineens hoe een hele groep toeristen op hun buik op de grond lag, om minuscule springstaarten te observeren. Dat zouden normale toeristen niet doen, zo met z’n allen op hun buik. ‘Mijn doel was om te zien of je de theorie over sociale praktijken kon toepassen in deze situatie. Die theorie stelt dat bij elke context een bepaalde verzameling aan gedragingen hoort. Bij wetenschap horen dus andere gedragingen dan bij toerisme. Ik wilde zien of die theorie bruikbaar was om observaties te doen tijdens een reis als deze. Dat was zo, bleek tijdens de expeditie. Daarover heb ik uiteindelijk een wetenschappelijk artikel gepubliceerd. Ik wilde niet alleen maar theorieën overpeinzen, maar ook de praktijk gebruiken om tot inzichten te komen. ‘Een enkele expeditie is te weinig om iets te kunnen concluderen over de combinatie van wetenschappelijke en toeristische praktijken. Dan zou je drie of vier of vijf keer met een expeditie mee moeten gaan. Binnenkort wil ik hiermee verder gaan. Ik heb een projectvoorstel ingediend over de combinatie van wetenschap en toerisme op Antarctica. Ook bij het bestuderen van toerisme en de visserij hebben we die socialepraktijkentheorie gebruikt. De kiem hiervoor is gelegd tijdens de expeditie naar Spitsbergen.’ Wim Hoek, universitair hoofddocent geomorfologie en kwartairgeologie, Universiteit Utrecht: ‘Ik doe onderzoek naar klimaatverandering, over een langere tijd: honderden of zelfs duizenden jaren. Dan moet je creatief zijn, als je gegevens wil verzamelen tijdens een expeditie die slechts acht dagen duurt. ‘Op de eilanden in het oosten van Spitsbergen, waar we naartoe gingen, liggen een aantal meertjes. ’s Winters zijn die bedekt met ijs, ’s zomers zijn ze gedurende een paar maanden ijsvrij. Dan beginnen er algen te groeien, en watervlooien, en waait er ook vanaf de kant van alles in, zoals blaadjes van de poolwilg. Dat organisch materiaal zinkt aan het einde van het seizoen naar de bodem van het meer. ‘Wij hebben met een grondboor monsters genomen in die meertjes. Je steekt dan diep naar beneden: hoe dieper je in de grond gaat, hoe ouder de laag die je aantreft. Die lagen kun je vervolgens dateren. Organisch materiaal neemt namelijk in een bepaalde concentratie radioactief koolstof op, en dat vervalt zodra een organisme sterft, waardoor je kunt bepalen hoe lang geleden dat moment van overlijden is. ‘Wat we zagen, is dat er soms een periode is met veel algen en stuifmeelkorrels in de bodem en soms met weinig. Dat heeft te maken met de lengte van het groeiseizoen. Als het warmer is, is het meertje langere tijd ijsvrij en kan er meer groeien. We konden tot vierduizend jaar terugkijken en zagen precies de Kleine IJstijd terug, en de warmere periode aan het einde van de Middeleeuwen. ‘Bovendien zag je dat er na 1995 een absoluut record is, qua biologische productie. Daarvoor zag je misschien schommelingen, als een kabbelende zee, maar nu zie je ineens een enorm hoge golf. De biologische productie in dat meertje verviervoudigde. Hoogstwaarschijnlijk komt dat door de recente opwarming van de aarde. ‘Tijdens de expeditie praat je over dat soort bevindingen met collega’s uit heel andere disciplines. Biologen opperden dat er misschien sprake was van meer stikstofbemesting, maar volgens milieuwetenschappers zat er op Spitsbergen haast geen stikstof in de lucht. Zo leer je van elkaar. ‘Het is belangrijk om dit soort onderzoek te doen, al was het maar omdat er nog steeds mensen zijn die niet geloven dat de aarde opwarmt. Daarom ga ik dit jaar opnieuw mee, om gegevens te verzamelen over de laatste zeven jaar. En om naar andere meertjes te gaan, waaronder één waar we de vorige keer niet konden komen, omdat er toen een ijsbeer in de buurt liep.’ Corina Brussaard, microbioloog bij zee-onderzoeksinstituut Nioz en hoogleraar, Universiteit van Amsterdam: ‘Tijdens de vorige expeditie zijn we erachter gekomen dat er in de buurt van afsmeltende gletsjers veel minder virussen voorkomen in het zeewater. Dat komt doordat die virussen plakken aan de sedimentdeeltjes die met de gletsjer meekomen naar zee. Het sediment en de virussen zinken dan samen af af naar de bodem. ‘Het is belangrijk om iets te weten over de eencelligen in zee, die maken maar liefst 70 procent uit van de levende biomassa. Als er minder virussen komen, hebben bacteriën en algen minder kans om geïnfecteerd te worden en meer kans om te overleven. Het is een van de manieren waarop ecosystemen veranderen als er meer smeltwater van gletsjers in zee terechtkomt. ‘Er spelen veel processen door elkaar. Vlak bij de smeltende gletsjers is het water ook troebeler, vanwege dat sediment. Er dringt dus minder licht door, daardoor groeien algen minder goed en hebben de bacteriën minder te eten. Dat effect blijkt sterker te zijn dan dat van het wegvallen van de virussen. Uiteindelijk zagen we vlak bij gletsjertongen mínder bacteriën en algen in het water. Maar als de hoeveelheid virussen niet ook was afgenomen, dan waren er waarschijnlijk nóg minder bacteriën en algen geweest. ‘Dit soort processen zijn op dit moment overal ter wereld gaande. De gletsjers smelten, er komt veel water vrij en veel sediment. De kustwateren veranderen en dat zijn juist de gebieden waar veel primaire productie is. Wij willen weten: wat gebeurt daarmee? Als er minder primaire productie is, dan komen er misschien ook minder vissen en dus minder zeehonden en ijsberen. Ecosystemen zullen veranderen. ‘Soms was het wel behelpen tijdens de expeditie. Als de rest aan land ging, konden wij waterwerkers aan de slag op het schip. We hadden aan boord met lange tafels een soort lab gebouwd en dan stonden we metingen te doen onder een flapperend dekzeil. Toch is het uiteindelijk gelukt om resultaten te krijgen die we konden publiceren in een wetenschappelijk tijdschrift. ‘Het is ook mooi om met zo veel onderzoekers uit verschillende disciplines bij elkaar te zitten, en het levert soms verrassend onderzoek op. Wij hebben de apparatuur om virussen en bacteriën in zeewater te meten, een ander deed onderzoek naar rendieren. Die vroeg ons: kun je ook onze rendierpoep analyseren? Dat hebben we toen gedaan.’||https://www.volkskrant.nl/wetenschap/grote-nederlandse-poolexpeditie-begint-wat-leverden-eerdere-missies-op~bd50d64f5/
2022-07-08||Hobby-astronoom ontdekt 34 dubbelsterren: ‘Menselijk enthousiasme nog steeds krachtiger dan computers’ ||Vanachter zijn laptop kwam Kiwy 34 extreem koele sterretjes op het spoor die in een baan draaien rond een andere dwergster. Het gaat om zogeheten bruine dwergen, die niet groot en zwaar genoeg zijn voor serieuze kernreacties in hun binnenste. Zulke ‘mislukte’ sterren zijn enorm talrijk, maar ze stralen zo weinig licht en warmte uit dat ze heel moeilijk te zien zijn. Er is dan ook vrij weinig over bekend – sterrenkundigen weten bijvoorbeeld niet of ze op dezelfde manier ontstaan als sterren, of eerder vergelijkbaar zijn met reuzenplaneten zoals Jupiter. Net als tienduizenden andere vrijwilligers over de hele wereld deed Kiwy mee aan het Backyard Worlds: Planet 9-project. Het idee is om in bestaande waarnemingen op zoek te gaan naar objecten in onze kosmische achtertuin. Daarbij richtte de Luxemburger zich op een gigantische professionele catalogus waarin metingen zijn vastgelegd aan een slordige vier miljard sterren en sterrenstelsels, verricht door grote Amerikaanse telescopen. Via allerlei filtertechnieken vond Kiwy daarin een kleine 2.900 ultrakoele bruine dwergen. Vervolgens zocht hij op bestaande foto’s, gemaakt op verschillende tijdstippen, naar andere zwakke sterretjes in de buurt die met precies dezelfde snelheid door het heelal bewegen; iets waarmee computeralgoritmen nog steeds moeite hebben. Zo’n gezamenlijke beweging wijst erop dat de twee sterren tegelijkertijd zijn ontstaan, en samen door het leven gaan – zogeheten dubbelsterren. In 34 gevallen bleek het raak: de ultrakoele bruine dwerg – soms niet heter dan 500 graden – houdt een andere, hetere (en zwaardere) dwergster gezelschap. De twee sterren draaien heel langzaam om elkaar heen, op onderlinge afstanden van tientallen miljarden kilometers. Precisiemetingen aan de nieuwe dubbelstersystemen zijn inmiddels uitgevoerd door professionele sterrenkundigen, maar Kiwy schreef eigenhandig de eerste versie van het artikel waarin de ontdekkingen zijn bekendgemaakt. ‘Een mooi resultaat’, zegt Frans Snik van de Leidse Sterrewacht, die zelf niet bij het onderzoek betrokken was. ‘Het laat vooral zien dat menselijke hersenen en menselijk enthousiasme nog steeds krachtiger zijn dan computers. En terecht dat de citizen scientist die de ontdekkingen heeft gedaan daadwerkelijk eerste auteur is.’ Overigens werkte Kiwy eerder mee aan twee andere vakpublicaties. De nieuwe ontdekkingen bieden een completer beeld van het ontstaan en de evolutie van de allerkoelste sterren in het heelal. ‘Het lijkt me dat veel van deze nieuwe ontdekkingen erg interessant zijn voor verdere waarnemingen, om zo meer te leren over deze objecten die net geen planeet, maar ook net geen ster zijn’, aldus Snik.||https://www.volkskrant.nl/wetenschap/hobby-astronoom-ontdekt-34-dubbelsterren-menselijk-enthousiasme-nog-steeds-krachtiger-dan-computers~bac7941d/
2022-07-08||Gidi Heesakkers bezorgt de krant na bij Gerard Herbers voor wie een ontbijt zonder krant geen ontbijt is||Wie: Gerard HerbersWoonplaats: ArnhemAfstand: 150,3 kilometer (heen en terug)Beweegtijd: 5 uur en 28 minuten Gerard Herbers mailt maandagavond. ‘Op mijn oude adres was de bezorging bijna volmaakt. Wonend op één hoog hoefde ik maar zelden tevergeefs één trap af. Nu woon ik vijf hoog en ik ga bijna iedere week een keer voor niets naar de brievenbus, weliswaar met de lift, maar toch. Bijna elke zaterdag komt de krant pas rond 11 uur, maar geregeld moet ik de zaterdagse Volkskrant kopen, want zonder die krant kan mijn weekend niet bestaan.’ Doordeweeks geen krant vindt hij iets minder erg. ‘Maar vandaag is het een ramp dat hij niet is bezorgd. Na het grandioze wielerweekend in Denemarken mis ik niet alleen het commentaar van Willem Vissers, maar ook de dubbelfoto’s van Fabio Jakobsen en Dylan Groenewegen.’ Ook dinsdag is de maandagkrant nog welkom, laat hij weten. Op naar Arnhem dus, een bestemming die op en af vanaf Doorwerth, Heveadorp en Oosterbeek vanzelf vakantieachtig voelt. Is daar echt alleen maar een beetje hoogteverschil en rivierzicht voor nodig? Het Let de Stigterpad, in het bos tussen Maarn en Rhenen, is een van de mooiste en lekkerst geurende fietspaden die ik ken, zeg ik tegen Gerard Herbers (82). Hij staat me aan het einde van de middag op te wachten bij de ingang van het appartementencomplex waar hij woont, het voormalige hoofdkantoor van AkzoNobel. Met de buurvrouw heeft hij sleutels uitgewisseld. Wie ’s ochtends als eerste wakker is, meestal hij, haalt de kranten uit hun brievenbussen. ‘Zij leest De Gelderlander en De Telegraaf. Desondanks is ze toch wel aardig.’ Herbers baalt van de grillige bezorging. ‘Als ik een betere krant wist, had ik ’m allang opgezegd. De krant is mijn Bijbel, mijn Koran. Een ontbijt zonder krant, dat is voor mij… nee. Twee sneetjes speltbrood, een lekker gekookt eitje, fruit en koffie. Koffie en drukinkt horen bij elkaar.’ Nu: koffie aan, tv uit – hij was de Tour de France aan het kijken. Bij de verhuizing vorig jaar kwam hij een mapje tegen met veertig uitgeknipte brieven die de Volkskrant van hem publiceerde. Op het prikbord in de keuken hangt zijn laatste bijdrage, over de stikstofkwestie. Hij is alles behalve levensmoe, zegt hij, en begint iedere ochtend monter met rek- en strekoefeningen. ‘Maar als cultuurpessimist moet ik er niet aan denken dat ik 100 word. Ik houd mijn hart vast als ik denk aan de politieke situatie en ik zie geen oplossing voor het klimaatprobleem.’ En het leven van alledag maar aanvoelen alsof er niks aan de hand is. Daar dacht hij vanmiddag aan, op een bankje in park Angerenstein. ‘Aan een mooi bloemig veld, met een paar schitterende eikenbomen aan de rand.’ Geen goede hoop voor de toekomst, wel voor morgen. ‘Als ik mijn boodschappen maar kan doen. Als ik maar een biertje kan drinken in mijn stamcafé ’t Moortgat. Als de krant er maar is.’ Wilt u ook een krant nabezorgd krijgen door Gidi Heesakkers? didu@volkskrant.nl||https://www.volkskrant.nl/cultuur-media/gidi-heesakkers-bezorgt-de-krant-na-bij-gerard-herbers-voor-wie-een-ontbijt-zonder-krant-geen-ontbijt-is~bd37cd89/
2022-07-08||Eindelijk zijn er techwetten die internet beter moeten maken – maar wat was de invloed van lobbyisten erop?||Als het goed is, wordt internet vanaf volgend jaar een stukje beter. Deze week nam het Europees Parlement twee belangrijke nieuwe techwetten aan. Het gaat om de Digital Markets Act (DMA) en de Digital Services Act (DSA), die de huidige, 22-jaar oude internetwetten vervangen. De DMA moet ervoor zorgen dat Europa harder en sneller kan optreden tegen machtsmisbruik van de grote techbedrijven, terwijl de DSA de rechten van de Europese burger moet beschermen. De wet legt onder meer de inzet van online-advertenties aan banden. Europese politici spraken al eerder in superlatieven over de twee ‘historische’ wetten. Terecht. Tegelijkertijd blijft het verbazingwekkend dat het 22 jaar heeft geduurd voordat de verouderde techwetten een update kregen in de razendsnel veranderende wereld. Waarom zo lang? In al die verloren jaren konden de grote techbedrijven zonder al te veel tegenwerking blijven groeien en steeds machtiger worden. Een mogelijk antwoord op deze vraag kwam onlangs van Georg Riekeles, die als hoge functionaris bij de Europese Commissie jarenlang van nabij meemaakte hoe de Amerikaanse techsector Europa in de greep hield. In een lang opiniestuk in de Britse krant The Guardian schetst Riekeles, inmiddels directeur van de non-profit denktank European Policy Center, een redelijk ontluisterend beeld. De Commissie was gefascineerd door Silicon Valley, dat zowel werd vereerd als gevreesd, schrijft Riekeles. Het gevolg was een ‘gevaarlijke laissez-faire ideologie’ die het Brusselse discours over tech-regulering ging domineren. Iedereen in Brussel wilde er maar al te graag op vertrouwen dat technologie vooruitgang was, dat de leidende bedrijven welwillend waren en dat technologie en democratie hand in hand gingen. Hier kritische vragen over stellen was ‘bijna een taboe’. Het een en ander werd volgens Riekeles nog eens extra versterkt omdat machtige stemmen als onze eigen Neelie Kroes (Eurocommissaris voor Mededinging tussen 2004 en 2009) en de toenmalige Britse vicepremier Nick Clegg veel sympathie koesterden voor de Amerikaanse techsector. Riekeles wijst er fijntjes op dat Kroes na haar vertrek uit Brussel belangrijke posities kreeg bij de Amerikaanse techbedrijven Uber en Salesforce. Clegg bekleedt nog steeds een toppositie bij, jawel, Facebook. Toch zijn de nieuwe techwetten er gekomen. Eind goed al goed? Nou nee. Paul Tang (PvdA) waarschuwde deze week per brief aan de voorzitter van het Europees Parlement voor de machtige techblobby in Brussel. De Nederlandse Europarlementariër stelt dat de grote techbedrijven hun lobbywerk niet altijd met open vizier doen. De DMA en DSA hebben volgens hem een enorme lobbycampagne ontketend, waarbij techbedrijven ‘hun toevlucht namen tot heimelijke misleidende manieren om beleidsmakers te beïnvloeden’. Lobbyisten zouden zich voordoen als vertegenwoordigers van burgers, terwijl zij eigenlijk de belangen van Big Tech behartigen. Tang, die de praktijken ‘schandalig’ noemt, wil dat de president onderzoek doet naar de niet transparant opererende lobbyisten en, waar nodig, maatregelen neemt. Ondertussen blijft de burger met een wrange smaak achter. Hoe hadden de techwetten er uitgezien zónder al dit stevige lobbywerk?||https://www.volkskrant.nl/wetenschap/eindelijk-zijn-er-techwetten-die-internet-beter-moeten-maken-maar-wat-was-de-invloed-van-lobbyisten-erop~b73a1a4c/
2022-07-08||Interview met... schrijver Nadia de Vries||NdV: ‘Waarschijnlijk.’ Nadia de Vries: De bakvis. Uitgeverij Pluim; 160 pagina’s; € 22,99.||https://www.volkskrant.nl/cultuur-media/interview-met-schrijver-nadia-de-vries~b7ce4998/
2022-07-08||Johnson mijmert in afscheidsspeech vol tranen over alle schandalen die hij nog had kunnen veroorzaken||‘Natuurlijk, dat met die lockdownfeestjes en de exorbitante bedragen voor het interieur was mooi, maar er had nog zoveel meer ingezeten’, snikte Johnson, die hard met zijn vuist op het katheder sloeg. ‘Het had nog zoveel schandaliger gekund. Ik was bezig met de illegale import van een grote hoeveelheid lynxen vanuit Azië. Dat het me niet is gelukt om dat rond te krijgen en een lynxaffaire te ontketenen, doet me pijn. Heel veel pijn.’ Johnson zegt ook dat hij met nieuwe schandalen internationale ambities had. ‘Ik was over de grenzen aan het kijken om grotere diplomatieke rellen te veroorzaken. Er hadden nog foto’s van mij gelekt kunnen worden terwijl ik een biertje met Poetin dronk. Het mocht niet zo zijn. Het is een affront dat me die tijd niet meer is gegund.’ Na zo’n anderhalf uur begon de monoloog van Johnson steeds absurdere vormen aan te nemen. ‘Het borrelnootschandaal. Het ganzenveerbedrog. De zaak-Kane. Snap je wat ik bedoel? Dit zijn maar een paar voorbeelden, maar ik had nog zoveel meer in m’n mars. Er zijn gewoon bepaalde schandalen waar ik altijd over gedroomd heb, maar die ik uiteindelijk niet heb kunnen verwezenlijken. Ik hoop op een opvolger die mijn projecten nog af kan maken, maar ik betwijfel of het iemand lukt. Ik zie op dit moment niemand in Engeland rondlopen die met dezelfde drive en passie als ik schandalen uit z’n mouw schudt.’||https://www.volkskrant.nl/cultuur-media/johnson-mijmert-in-afscheidsspeech-vol-tranen-over-alle-schandalen-die-hij-nog-had-kunnen-veroorzaken~b88b460b/
2022-07-08||Het nieuws is angstaanjagend, maar van alle rampen vrees ik onze reacties erop nog het meest||Waar zag ik laatst die grafiek met de drie enorme vloedgolven die op ons komen afrollen? De eerste, kleinste, moest daarin corona voorstellen, de tweede, alweer een heel stuk groter, de oorlog in Oekraïne, en de derde, veel te grote reuzengolf, het klimaat, de golf die alles en iedereen zal overspoelen, fascisten, wappies en boeren erbij. Ergens vlak voor de eerste golf staat een tafeltje waaraan ik de kranten zit te lezen; er trekt een schaduw over me heen. Niet al te lang geleden was de krant lezen een van de leukste bezigheden van de dag. ’s Ochtends vroeg met koffie, een gestolen uurtje tussendoor. Tot corona hoorde je nog vaak zeggen hoe heerlijk mensen het vonden, vooral in het weekend, met rust, tijd en verse jus – alle katernen breeduit op tafel uitgespreid. Maar wie kan nog zeggen dat-ie voor zijn plezier de krant opslaat? Het nieuws is angstaanjagend, zoveel als er tegelijkertijd misgaat, verkeerd, de mist in, de afgrond. Zorg, onderwijs, klimaat, energie, inflatie, asiel. Macht en tegenmacht, hoop, vertrouwen, waarheid – na ruim tien jaar Rutte staat bijna niets meer overeind, hooguit Rutte zelf nog, een beetje. De oorlog was niet van ons, we hebben het duidelijk gezegd, toch komt-ie dichterbij. Energie en honger zijn wapens – ze worden net zolang ingezet tot wij elkaar gaan haten; veel lijkt er niet meer voor nodig. Intussen staan overal Poetin-fans klaar om straks de laatste resten democratie met zwarte laarzen in de zure grond te trappen. En er is al genoeg honger, er hoeft niets meer bij, ook nu al sterft er iedere 48 seconden iemand aan. Het is te heet, te nat, te droog, te wild, te smerig en vuil. In Afghanistan verkopen ouders hun kinderen om het restant van hun kroost te kunnen voeden. In Afrika dragen herders de koppen van hun laatste dieren. In Spanje vallen kuikens van ellende uit hun nest, in India vallen vogels dood uit de lucht. Maar van alle rampen vrees ik onze reacties erop nog het meest. Wat gaan we doen als de prijzen voor energie en voedsel nog wat verder stijgen? Onze eerste reactie bij onzekerheid is zo snel mogelijk de ander de schuld te geven, terwijl – ik schrijf het vaker voor niets – solidariteit het enige is dat we tegen de onoverzichtelijkheid van alles in stelling kunnen brengen. Na regen komt zonneschijn. Het is nog nooit zo donker geweest of het werd altijd wel weer licht. Er komt ook altijd weer een nieuwe maan. Het zijn mooie gezegdes, maar steeds moeilijker te geloven. Kort geleden dacht ik nog: dan moet de wal het schip straks maar keren. Intussen vrees ik dat de wal al een tijdlang lelijk onder water staat. De krant maakt me bang, onrustig; ik geloof dat ik die maar even een paar weken terzijde schuif. Als de wereld tegen die tijd nog bestaat, kom ik daarna weer graag terug.||https://www.volkskrant.nl/columns-opinie/het-nieuws-is-angstaanjagend-maar-van-alle-rampen-vrees-ik-onze-reacties-erop-nog-het-meest~bb5a7b1c/
2022-07-08||Een waterlelie die al 177 jaar te zien is in Londen is pas nu ontdekt als nieuwe soort||Aangenaam: Victoria boliviana. Een nieuw ontdekte soort waterlelie. Een reuzenlelie. Met haar bloemen die van wit naar roze kleuren en haar stekelige bladstelen is zij nu officieel de grootste waterlelie ter wereld. Haar bladeren kunnen tot drie meter breed worden. De beroemde waterlelies van Monet zijn er kinderspel bij. De imposante waterplanten komen oorspronkelijk uit Bolivia. Ze zijn al vele jaren te zien in botanische tuinen over de hele wereld, maar lange tijd was de genetische herkomst van de verschillende soorten lelies maar nauwelijks onderzocht. Nu pas hebben onderzoekers, onder meer van de Londense Kew Gardens, waar de foto is genomen, aan de hand van dna vastgesteld dat de ‘nieuwe’ reuzenlelie weliswaar verwant is aan, maar toch ook essentieel afwijkt van de bekendere neven Victoria amazonica en Victoria cruziana. Ongeveer een miljoen jaar geleden moet de Boliviana zich genetisch hebben afgesplitst van zijn familie. In de Kew Gardens was de lelie al 177 jaar te bezichtigen, maar nu hangt er een nieuw naambordje bij. Een juiste toeschrijving is volgens de onderzoekers van groot belang in een tijd van snel afnemende biodiversiteit. ‘Het goed identificeren en documenteren van plantendiversiteit is cruciaal om die te beschermen en er duurzaam van te profiteren’, zei een van de onderzoekers bij de presentatie van Victoria boliviana.||https://www.volkskrant.nl/wetenschap/een-waterlelie-die-al-177-jaar-te-zien-is-in-londen-is-pas-nu-ontdekt-als-nieuwe-soort~bcd24b96/
2022-07-08||Remco Campert kan niet dood||Het overlijden van Remco Campert. Het was of er iets gebeurde dat niet kon. Campert is zo lang een bijna dagelijkse aanwezigheid geweest voor lezers – zeker van de Volkskrant – dat we ons niet kunnen voorstellen dat hij is opgehouden te leven. Dat kwam natuurlijk óók omdat hij weliswaar niet meer publiceerde, maar toch gewoon doorschreef. ‘Niet schrijven bestaat niet’, zei hij ooit tegen mij. Je zag hem dus niet, maar hij was er wel. Nu de Tour weer is begonnen, zit hij vast met een toneelkijkertje voor de televisie om de renners te volgen door het majestueuze Franse landschap. Poes naast hem, opgekruld in de hoek van de bank. De laatste keer dat ik Remco Campert in levenden lijve zag, was bij het maken van de foto van de auteurs van De Bezige Bij in het Rijksmuseum op 12 december 2019. Hij had zijn rode suède schoenen aan. Zijn vel was van vloeipapier geworden. Toch was hij nog niet in de mist van het schimmenrijk verdwenen. Je kon gewoon een praatje met hem maken, hij was glashelder en sprak met die jongensachtige mengeling van spot en melancholie. Toen ik hem een jaar eerder had mogen interviewen – hij had een legendarische hekel aan interviews, maar stond het toch nog eenmaal toe – vertelde hij me dat hij gekluisterd was aan het nieuws en dat hij droomde van zijn vrienden Hugo Claus, Gerrit Kouwenaar, Rudy Kousbroek, Lucebert. Hij was in het gezelschap van de Vijftigers altijd de jongste geweest, en dat was hij nog altijd, want de anderen waren er niet meer. Hij dichtte ze levend. De dood, zei hij, was zijn hele leven nooit ver weg geweest. ‘Niet dat ik dagelijks aan de dood zit te denken. De dood is niets. Aan sterven kan je denken, maar daar stel ik me maar weinig van voor.’ Glimlach. ‘Ik zie wel.’ Hij weet het nu en heeft het gezien. Hij kon over alles schrijven, maar ook over niets. Dat is toch eigenlijk het hoogste. Vorige week hoorde ik van Jan Cremer dat Remco al een tijdje in het Onze Lieve Vrouwe Gasthuis lag. ‘Stekker eruit, opgegeven.’ Maar plotseling was hij weer wakker geworden. Eerste woord: ‘appelmoes’. Daarna vroeg hij zich af wat hij in vredesnaam in het ziekenhuis deed. Hij had zin om te dichten. En in een kroket.||https://www.volkskrant.nl/cultuur-media/remco-campert-kan-niet-dood~b056b471/
2022-07-08||‘Toen ik in 1980 in de boekhandel begon, was ik optimistisch over het vak en ik ga met hetzelfde optimisme vertrekken’||‘Ja, als een groot schrijver overlijdt, betekent dat een opleving in de verkoop van het werk. Dat zagen we ook bij Jeroen Brouwers.’ ‘Klanten zijn vrolijk en kopen stapels boeken. Ik ben benieuwd of veel Nederlanders weer in eigen land op vakantie gaan. Vorig jaar heb ik dankzij de zomermaanden een van mijn beste jaren gedraaid sinds ik de boekhandel overnam in 2014.’ ‘Jazeker, ik maak mij geen zorgen over de ontlezing. Niet iedereen leest en er is een probleem in het leesonderwijs maar ontlezing is onzin. Er wordt veel gelezen door jongeren, al jaren. En het mooiste is dat ze niet via internet bestellen maar in de fysieke boekhandel. ‘Langzaamaan zal ik uit het boekenvak vertrekken, ik zit 45 jaar in het vak, sinds 1977. Ik ben net 67 jaar geworden, ik probeer de boekwinkel over te dragen. Toen ik in 1980 bij Heinen kwam te werken, was ik enthousiast en optimistisch over het boekenvak, en ik ga met hetzelfde optimisme vertrekken. Want ik zie dat veel kinderen en jongeren enorm van lezen houden.’ ‘Ja, dat valt niet mee. Ik verwacht niet dat het dit jaar lukt.’ ‘Je snijdt een pijnlijk punt aan. Het is moeilijk jonge mensen vast te houden in het boekenvak. En ik begrijp niet waarom. Iedere dag denk ik – al 45 jaar – wat is dit toch een leuke branche om in te werken!’ ‘Bast van Lucas de Waard. In deze fascinerende roman lijkt het of je in een sprookje terecht bent gekomen. Maar niets is minder waar. Verder verklap ik niets. Behalve dan dat het formidabel is.’ 1. Anjet Daanje: Het lied van ooievaar en dromedaris; Uitgeverij Passage2. Delia Owens: Daar waar de rivierkreeften zingen; House of Books3. Karin Slaughter: Gewetenloos; HarperCollins4. M.J. Arlidge: Kom eens gauw; Boekerij5. Lucinda Riley: De geheimen van de kostschool; Xander6. Holly Black: Dief van de nacht; Boekerij7. Marcel van Roosmalen: Totaal; Meulenhoff8. Marion Pauw, Elle van Rijn, Roos Schlikker, Femmetje de Wind: Vier wandelaars en een Siciliaan; House of Books9. Mariken Heitman: Wormmaan; Atlas Contact10. Levina van Teunenbroek: Het prinsesje zonder stank; Van Holkema & Warendorf||https://www.volkskrant.nl/cultuur-media/toen-ik-in-1980-in-de-boekhandel-begon-was-ik-optimistisch-over-het-vak-en-ik-ga-met-hetzelfde-optimisme-vertrekken~b0f5c52ad/
2022-07-08||China en India importeren sinds de invasie veel meer Russische olie. Zijn de sancties zinloos?||Aan het eind van het jaar voert de Europese Unie een boycot op Russische olie in, mogelijk de zwaarste sanctie die de lidstaten tot dusver durfden op te leggen. Maar zo’n importverbod is alleen effectief als de rest van de wereld ook meedoet, zegt energie-expert Lucia van Geuns van het Den Haag Centrum voor Strategische Studies (HCSS). ‘Anders zal olie altijd zijn weg vinden naar andere klanten.’ De Aziatische landen waren vooral geïnteresseerd in meer olie, maar ook aan gas en kolen verdienden de Russen flink. In totaal rekende China in maart, april en mei twee keer zoveel af als in dezelfde periode in 2021: omgerekend 18,6 miljard euro. India kocht in die maanden zelfs het vijfvoudige bedrag in: 5 miljard euro. China en India trekken dus hun eigen plan, ook omdat Rusland hun fikse kortingen biedt. Vooral de rol van India is saillant. Het land is historisch gezien geen belangrijke oliehandelspartner van Rusland, maar in de laatste maanden haalde het de economische banden met Rusland in rap tempo aan. Voor een deel komt dat omdat India zelf niet genoeg ruwe olie heeft voor zijn 1,4 miljard inwoners. Tegelijkertijd verwerken Indiase raffinaderijen ook zelf olie tot diesel, dat ze vervolgens exporteren. Energie-experts nemen aan dat Russische olie zo alsnog in Europa belandt, via een omweg, zelfs als Europese bedrijven niet direct met Rusland willen handelen. De Indiase regering greep afgelopen week in om deze handel te stoppen, zegt Van Geuns. ‘De commerciële raffinaderijen moeten nu een winstbelasting betalen op alles wat ze extra verdienen aan de export van diesel. Dat maakt het minder lucratief om diesel met hoge prijzen te verkopen aan Europa.’ De huidige schaarste op de oliemarkt, en de daaruit voortvloeiende hoge prijzen, is deels het gevolg van de chaos die de invasie teweegbracht. Toch waren de tekorten vooral te wijten aan de enorme vraag van consumenten en bedrijven na de coronapandemie. Nu groeit de angst voor een recessie juist, waardoor de olieprijzen weer beginnen te dalen. Een vat olie kost nu zo’n 100 dollar. Ondanks de naarstige afname van China en India zijn de Westerse sancties aan Rusland niet helemaal nutteloos. Volgens Van Geuns verloopt de handel met de Aziatische landen nog altijd minder gestroomlijnd dan de export naar Europa. ‘Het Internationaal Energieagentschap voorspelt dat bij een boycot mogelijk drie miljoen vaten niet hun bestemming zullen vinden. Rusland wordt dus getroffen. Maar als de olieprijs hoog blijft, zal er nog best veel in de oorlogskas binnenkomen.’||https://www.volkskrant.nl/nieuws-achtergrond/china-en-india-importeren-sinds-de-invasie-veel-meer-russische-olie-zijn-de-sancties-zinloos~b5dfa0f9/
2022-07-08||Een ballerina met een AK-47: Oekraïne heeft zijn vrouwelijke soldaten steeds harder nodig ||Het Oekraïense leger is apetrots op Olesia Vorotnyk, de ballerina die haar balletschoenen verruilde voor een AK-47-geweer toen de Russen het land binnenvielen. Sinds het Britse weekblad The Economist berichtte over haar bijzondere wisseling van carrière, onder de kop ‘Een Oekraïense ballerina trekt ten strijde’, wordt Vorotnyks verhaal op sociale media aan de man gebracht door Kyiv. Een mooier uithangbord, een toonbeeld van vaderlandsliefde, is immers nauwelijks denkbaar. Drie jaar geleden sneuvelde haar man bij de strijd tegen de pro-Russische separatisten in de Donbas. Vorotnyk (30), die een jonge zoon heeft, aarzelde geen moment toen Moskou het startsein gaf voor de inval. ‘Toen de grootschalige Russische invasie begon, sloot Olesia Vorotnyk, een ballerina bij de Nationale Opera, zich aan bij de militaire reserves’, twitterde het ministerie van Defensie woensdag. Compleet met foto’s waarop Vorotnyk in het operagebouw is te zien én in militair uniform, poserend voor zandzakken met een AK-47 in de hand. De ballerina zelf vond haar keuze niet minder dan logisch. ‘Ik kan schieten, het is mijn hobby’, zegt ze in het weekblad. ‘Ik wist dat ik niet naar het buitenland zou gaan bij een invasie. Ik zou vechten.’ Bijna negen miljoen Oekraïners zijn het land ontvlucht sinds de oorlog begon, voornamelijk vrouwen en kinderen. Veel achterblijvers, van huisvrouwen tot parlementariërs, sloten zich aan bij de vrijwilligersbrigades om hun buurt te helpen verdedigen. Anderen meldden zich bij het leger en de Territoriale Defensiemacht (TDF), de nationale reserves van de krijgsmacht waar ook oud-militairen dienen. Mede vanwege de oorlog is het aantal vrouwen in het Oekraïense leger nog nooit zo groot geweest. Staatssecretaris van Defensie Anna Maljar meldde vorig jaar dat zo’n 15 procent van het militaire personeel vrouw was, nu is dit zo’n 22 procent. ‘Wij lopen voorop, ook volgens de Navo-normen’, aldus Maljar over het grote aantal vrouwen, 37 duizend, in de krijgsmacht. Vóór de Russische inname van de Krim in 2014 had het vergroten van het aantal vrouwen in het leger niet zo’n prioriteit. Dat veranderde daarna snel, ook vanwege de inval in de Donbas. Het leger onderging, onder Amerikaanse en Europese supervisie, een ingrijpende reorganisatie. Veel functies werden opengesteld voor vrouwen. De tijd was voorbij dat vrouwelijke militairen alleen ondersteunende functies vervulden, zoals kok en verpleger. Nu hebben vrouwen in het leger leidinggevende posities, werken ze als chauffeur en dienen ze aan het front als scherpschutter. Toch zijn ze net als in andere Europese legers van veel gevechtsfuncties uitgesloten, vanwege onder andere de zware fysieke eisen. De omslag die het leger de afgelopen jaren heeft gemaakt, komt Kyiv nu goed uit. Als de oorlog zich zal voortslepen en uitloopt op een uitputtingsslag, zal de legerleiding iedereen kunnen gebruiken. Alleen al in de Donbas zouden nu dagelijks zo’n honderd tot tweehonderd Oekraïense soldaten sneuvelen. ‘De kans is groot dat de meeste mannen, evenals de meeste vrouwen, ten strijde zullen moeten trekken’, waarschuwde dinsdag de militaire woordvoerder in Odesa, Serhej Brattsjoek. Onduidelijk is of hij bedoelde dat meer vrouwen aan het front moeten dienen. Het leger en de Territoriale Defensiemacht laten dagelijks op sociale media blijken hoe belangrijk ze de rol van de vrouwelijke militairen vinden. Het maakt deel uit van de zorgvuldig uitgekiende strategie om de saamhorigheid onder de bevolking te bevorderen. Als president Volodymyr Zelensky over het leger praat, heeft hij het voortdurend over ‘onze helden en heldinnen’. Op het twitteraccount van de Territoriale Defensiemacht worden vrouwen in beeld gebracht terwijl ze in greppels wachten, aan de slag zijn met handgranaten of op de schietbaan staan. ‘Niet alle helden dragen een cape’, is de tekst bij een foto van een vrouwelijke soldaat in een modderig veld. ‘Sommigen dragen een scherfvest.’ Ook Oekraïense vrouwen in het buitenland sluiten zich aan bij het leger of de reserve-eenheden. Zo besloot de 47-jarige Natalia Frauscher, die als arts werkte in het Oostenrijkse Innsbruck, naar haar geboorteland terug te keren na de invasie. Ze diende bij de Hospitallers, een medisch bataljon van eerstehulpverleners. Frauscher overleed vorige week toen haar bus met vrijwilligers op een militair voertuig botste. Ze werd vorige week onder grote belangstelling begraven in Kyiv. Ook werd de Braziliaanse Thalita do Valle, die naar Oekraïne was vertrokken om als scherpschutter mee te vechten, bij Charkiv gedood bij een Russische artillerieaanval. ‘Ze had daar een heel comfortabel en veilig leven met haar familie’, aldus de Oekraïense ambassadeur in Zuid-Afrika, Ljoebov Abravitova, maandag over Frauscher. ‘Maar toen de Russische pest in ons leven kwam, kon ze niet vanaf de zijlijn toekijken.’ Ballerina Olesia heeft de AK-47 inmiddels weer verruild voor haar balletschoenen. De Oekraïense blijft nog elke dag oefenen met schieten omdat ze goed voorbereid wil zijn als ze weer wordt opgeroepen. De Russische soldaten zijn in haar ogen oorlogsmisdadigers en plunderaars ‘die hier naar toe zijn gekomen om onze toiletten te stelen’. ‘Ik vraag me af of ze Poesjkin hebben gelezen’, zegt ze tegen The Economist, doelend op de beroemde Russische dichter.||https://www.volkskrant.nl/nieuws-achtergrond/een-ballerina-met-een-ak-47-oekraine-heeft-zijn-vrouwelijke-soldaten-steeds-harder-nodig~b16add88/
2022-07-08||Er verandert veel op de huizenmarkt, maar de prijzen blijven stijgen||In de lente komen er altijd meer woningen op de markt dan in het eerste kwartaal. Maar de afgelopen drie maanden groeide het aanbod extreem. Er werden 46 procent meer huizen bij NVM-makelaars te koop gezet dan in het eerste kwartaal en 23 procent meer dan in dezelfde periode vorig jaar. Makelaars verklaren die groei uit de onrust die veel verkopers voelen door de stijgende rente en de economische onzekerheid, vertelde Lana Gerssen, makelaar en voorzitter van de vakgroep wonen binnen NVM. ‘Die hebben dus eerder hun huis te koop gezet dan zij eerst van plan waren.’ Zo zagen makelaars veel klanten die een nieuwbouwwoning hebben gekocht die nog niet af is. ‘Ze verkopen hun oude huis al wel, omdat ze bang zijn dat de markt de komende tijd inzakt.’ Ook zien makelaars weer vaker verkopers die nog geen nieuw huis gekocht hebben, iets wat de afgelopen jaren nog maar amper gebeurde. Of de verruiming van het aanbod de komende maanden aanhoudt, valt te bezien. Want het gaat vooralsnog vooral om huizen die anders de komende maanden te koop waren aangeboden. Makelaars in het hele land zeggen dat er minder gegadigden afkomen op bezichtigingen en dat sommige woningen zelfs langer op een koper moeten wachten. Dat blijkt ook uit het toegenomen aanbod. Lang niet alle huizen die op de markt komen, worden meteen verkocht. Tegelijkertijd zagen makelaars de afgelopen maanden een groep kopers die juist heel graag nu nog wilde toeslaan. ‘Veelal jongeren die lang achter het net hebben gevist en nog even van een gunstige rente wilden profiteren’, zegt Gerssen. Die rush verklaart volgens haar mede waarom de prijzen de afgelopen maanden nog wel met 3,5 procent zijn gestegen en een gemiddelde woning inmiddels bijna 4,5 ton kost. Ten opzichte van vorig jaar zijn de huizen nu 10,6 procent duurder. Alle grote politieke voornemens ten spijt gaat het niet goed met de nieuwbouw in Nederland. Het aantal verkochte nieuwbouwwoningen daalt gestaag. Daar zijn tal van oorzaken voor aan te wijzen, zoals stijgende bouwkosten, vergunningen die niet rondkomen vanwege de stikstofproblemen en de oplopende rente. Ook zijn investeerders terughoudender geworden nadat de nieuwe minister voor Wonen, Hugo de Jonge, half mei een herziening van de huurmarkt aankondigde. Hij wil het puntenstelsel voor sociale huurwoningen uitbreiden, zodat woningen die nu op de vrije markt verhuurd worden straks aan een maximumhuur gehouden zijn. Hoe hij dat precies wil gaan doen, is nog niet duidelijk. Dat veroorzaakt grote onzekerheid bij beleggers in vastgoed. En het heeft ook consequenties voor de koopwoningmarkt, legde NVM-voorzitter Onno Hoes dinsdag uit. ‘Wij zien dat grote projecten met sociale huurwoningen, koopwoningen en huurwoningen in de vrije sector vertraging oplopen.’ De NVM pleitte lang voor een minister voor Wonen, maar Hoes deed donderdag weinig moeite zijn teleurstelling over De Jonge te verbergen. ‘Wij hoopten dat hij zou zorgen dat provincies, gemeenten en investeerders samen sneller tot afspraken komen om de bouw van huizen te versnellen, maar niet dat hij dit soort generieke maatregelen zou voorstellen die vooral onrust teweegbrengen.’ De belangrijkste oplossing voor de woningmarkt – nieuwbouw die de doorstroming op gang brengt – wordt daardoor volgens de NVM niet geboden. Achter het landelijk gemiddelde van 3,5 procent prijsstijging gaan grote verschillen schuil. Uit een analyse die de NVM liet uitvoeren, blijkt bijvoorbeeld dat het energieverbruik van een woning sinds kort veel zwaarder wordt meegewogen in de prijs. Sinds de gasprijs eind vorig jaar snel steeg, is het prijsverschil tussen woningen met energielabel C en energielabel G bijvoorbeeld opgelopen met zo’n 10 duizend euro naar bijna 35 duizend euro. Ook tussen regio’s bestaan aanzienlijke verschillen. Zo stabiliseerde de prijs in de steden Utrecht en Den Haag. In Rotterdam werden huizen 0,6 procent goedkoper, maar in Amsterdam ging de prijs met 7,2 procent omhoog. ‘De enorme vraag naar huizen leidde in Rotterdam de afgelopen jaren tot excessieve prijsstijgingen. Dat is nu gelukkig weer wat normaler’, zegt de Rotterdamse NVM-voorzitter Rob Puper. In de hoofdstad is dat anders, zegt zijn Amsterdamse collega Jerry Wijnen, als gevolg van de vele expats. ‘Wij zien de laatste tijd bijvoorbeeld meer Indiërs, Japanners, Russen en Oekraïners die huizen willen kopen. Ze weten dat ze hier langere tijd willen blijven en zien hoe de huurprijzen oplopen. Kopen is voor hen nog altijd veel voordeliger. Zij hebben geld en houden zo de druk op de markt.’||https://www.volkskrant.nl/economie/er-verandert-veel-op-de-huizenmarkt-maar-de-prijzen-blijven-stijgen~bd03f978/
2022-07-08||Wat kan de ECB doen om de rente te verhogen zonder een nieuwe eurocrisis te veroorzaken?||Gaat het de ECB lukken het water te koken, maar niet de spaghetti die erin zit? Met andere woorden: kan de centrale bank de rente verhogen in de strijd tegen inflatie, zonder landen met een hoge staatsschuld in problemen te brengen? Om de economie te laten afkoelen en zo prijsstijgingen te dempen, moet de rente stijgen. Maar dat betekent dat bijvoorbeeld Italië over zijn nieuwe leningen veel meer rente moet gaan betalen aan schuldeisers. Dat is al een paar maanden zo. Begin dit jaar bedroeg de rente op een Italiaanse 10-jaarsobligatie minder dan 1 procent, in mei ging die door de 4 procent heen, al zakte de rente later weer wat terug. Langdurig hoge rentes op overheidspapier kunnen leiden tot een nieuwe eurocrisis. Daarom wil de ECB een nog onbekend ‘instrument’ inzetten om onder meer Italië te helpen, maar de noordelijke landen zijn nu al uiterst wantrouwig. De Nederlandse minister van Financiën Sigrid Kaag waarschuwde ECB-president Christine Lagarde half juni al dat de ECB zich dient te houden aan ‘het verbod op monetaire financiering’. De ECB mag het niet zomaar goedkoper maken voor sommige eurolanden om geld te lenen. Vermoedelijk zal Lagarde het nieuwe instrument op 21 juli presenteren bij het volgende rentebesluit. Om voor iedereen aanvaardbaar te zijn, zal dat een bazooka moeten zijn met een veiligheidspal. Als de handelaren van de ECB Italiaans staatspapier kopen, dan daalt de rente daarop. Bij obligaties bewegen koers en rente in omgekeerde richting. Op die manier kan de ECB het goedkoper maken voor overheden om te lenen. Juist omdat het selectief inslaan van schuldpapier op grote schaal kan – vandaar de naam ‘bazooka’ – kan dat opkoopgeweld in de praktijk beperkt blijven. Speculanten nemen het niet graag op tegen een centrale bank die de mogelijkheid en de wil heeft om tot het gaatje te gaan. De ECB heeft al een dergelijk instrument op het schap liggen om individuele eurolanden te helpen. Dat is het zogeheten Outright Monetary Transactions-programma (OMT), een bazooka die uit de koker kwam van Lagardes voorganger Mario Draghi. De Italiaan had op 26 juli 2012 beloofd om alles te doen wat nodig was om het voortbestaan van de euro te verzekeren, en dat betekende de twijfel wegnemen dat speculanten het konden winnen van landen. De voortvarendheid van Draghi – die zijn belofte had gedaan zonder ruggespraak met de andere ECB-bestuurders – werd wel wat getemperd bij de precieze uitwerking een paar maanden later. Er kwam een veiligheidspal op de bazooka. De handelaren van de ECB zouden het staatspapier van een getroebleerd land pas opkopen als het land eerst had aangeklopt bij het Europees noodfonds, de zogeheten conditionaliteit. Dat betekende dat het land moest beloven om structurele besparingen en hervormingen door te voeren. Opmerkelijk genoeg is er met het OMT uiteindelijk nooit één euro schuldpapier gekocht. De geloofwaardigheid van de ECB om de bazooka in te zetten, volstond om de twijfel over de kredietwaardigheid van eurolanden uit te bannen. Daardoor viel de rente op hun schuldpapier terug. Overigens zou de ECB later nog staatsobligaties opkopen onder andere programma’s, maar die waren bedoeld om inflatie te creëren. Een gang naar het Europees noodfonds zou wel lagere rentes garanderen, maar ligt lastig in de binnenlandse politiek. Het betekent oekazes van buitenaf en gesteggel over wat nog democratisch is in het land zelf. Terwijl de urgentie nog niet groot genoeg is, zegt de Tilburgse hoogleraar banking and finance Harald Benink. ‘De hogere rentes voor Zuid-Europese landen zijn pijnlijk, maar nog niet dodelijk.’ Tegelijk is niemand erbij gebaat dat de situatie daardoor op termijn ontspoort. Onvoorwaardelijke steun is voor de ECB evenwel ondenkbaar. Bundesbank-baas Joachim Nagel noemde conditionaliteit deze week nog ‘onontbeerlijk’. Benink ziet een uitweg onder de vorm van een OMT light. ‘Europese landen hebben in het kader van het Europese coronaherstelpakket NextGenEU al heel wat plannen moeten indienen waarvoor ze geld willen krijgen. Die zijn ondertussen ook goedgekeurd. Waarom zou je dat pakket niet alsnog kunnen uitbreiden om er ook bepaalde hervormingen of bezuinigingen aan toe te voegen? Het is een soort van omfloerste conditionaliteit. Na de goedkeuringsstempel zou de ECB dan het staatspapier van die landen kunnen gaan kopen.’ Daar is al jaren gesteggel over. Volgens het Europees Verdrag mag de centrale bank niet zomaar overheidspapier kopen van eurolanden om zo het lenen voor hen goedkoper te maken. Specifiek over het OMT oordeelde het Europees Hof van Justitie in 2015 dat dit onder bepaalde voorwaarden is toegestaan. In essentie komt het erop neer dat de ECB mag ingrijpen bij renteverschillen als die niet voldoende kunnen worden verklaard door de economische omstandigheden, en ze het monetaire beleid in de hele eurozone belemmeren. Inderdaad, maar dus zonder een nieuwe eurocrisis uit te lokken. Het extra geld dat de ECB met het nieuwe crisismiddel in de economie pompt, wil ze er op een andere manier weer aan onttrekken. Dat kan door andere obligaties uit haar portefeuille te verkopen. Duitse Bunds bijvoorbeeld, of Nederlands staatspapier. Dat zal de rente verhogen die deze landen moeten betalen om nieuwe schuld te slijten, en zo bijdragen aan het verkleinen aan de renteverschillen met Zuid-Europa. Koren op de molen voor critici die vinden dat de ECB zo belastinggeld verhuist van noord naar zuid.||https://www.volkskrant.nl/economie/wat-kan-de-ecb-doen-om-de-rente-te-verhogen-zonder-een-nieuwe-eurocrisis-te-veroorzaken~b41b3469/
2022-07-08||Vertrek uit Egypte, op de klanken van Wien Neêrlands Bloed||Om 4 uur kondigde de dageraad zich aan. Wat eerst had geleken op vage donkere vormen werd nu zichtbaar: stoomboten, zeilschepen, motorboten. Toen de zon net boven de horizon uit begon te komen, voeren er al veel schepen op en af. De roeibootjes werden ingehaald door zeilschepen en die weer door motorboten. Wanneer er een stoomschip kwam aanvaren, gingen alle andere schepen naar de kant. De drukte van de werklieden die de steenkolen in het ruim laadden, het gestamp van de stoomboten, het geronk van de motorboten en het geraas van de steenkolen die in het ruim stortten, dat alles deed mij denken aan de drukte wanneer er bij een fabriek de suikerrietplanten worden weggebracht. Om half 8 was het laden van de steenkolen klaar. Het kolenschip, dat de vorm had van een opengesneden meloen, werd weggesleept. Op dat schip bevonden zich vijftig werklui. Hun lichaam was bedekt met stof. Zij droegen slechts een lendendoek en een lange doek om het hoofd. Om 8 uur loeide de Willis. Na de tweede loei vertrok het schip. Bij ons vertrek werden wij uitgeleide gedaan door muzikanten die Nederlandse liederen speelden: het Wien Neêrlands Bloed en het Wilhelmus.||https://www.volkskrant.nl/cultuur-media/vertrek-uit-egypte-op-de-klanken-van-wien-neerlands-bloed~b1f57665/
2022-07-08||G20 eist dat Rusland graanblokkades in Oekraïne opheft • Zelensky brengt bezoek aan zijn geboorteplaats||Lees hier het liveblog van donderdag 6 juli terug.||https://www.volkskrant.nl/nieuws-achtergrond/g20-eist-dat-rusland-graanblokkades-in-oekraine-opheft-zelensky-brengt-bezoek-aan-zijn-geboorteplaats~bc4d2ef2/
2022-07-08||Familie Jouke doet nog geen aangifte tegen agent: ‘We kunnen allemaal fouten maken’||Lees hier het liveblog over de boerenprotesten van donderdag 7 juli terug.||https://www.volkskrant.nl/nieuws-achtergrond/familie-jouke-doet-nog-geen-aangifte-tegen-agent-we-kunnen-allemaal-fouten-maken~b38e8848/
2022-07-08||CBS: In de hele maand juni sprake van oversterfte||Oversterfte betekent dat meer mensen overlijden dan te verklaren valt door gebruikelijke schommelingen in het sterftecijfer. De onderzoekers hebben dat ingeschat door te kijken naar sterfgevallen van voorgaande jaren en trends in de bevolkingsstatistieken. Ook in mei was al sprake van oversterfte. In die maand overleden wekelijks gemiddeld zo’n 200 mensen meer dan in verwacht. In juni was dit aantal met 225 iets hoger. Het CBS weet nog niet wat de doodsoorzaak is van de mensen die de afgelopen maanden overleden. Wel zijn de coronapandemie en griepgolf van grote invloed op het sterftecijfer. Volgens cijfers van het RIVM overleden van maart 2020 tot en met februari 2022 bijna 42.000 mensen aan de gevolgen van Covid-19. Naast de coronapandemie is er vanaf half maart dertien weken lang een griepepidemie in Nederland geweest.||https://www.volkskrant.nl/nieuws-achtergrond/cbs-in-de-hele-maand-juni-sprake-van-oversterfte~bb767279/
