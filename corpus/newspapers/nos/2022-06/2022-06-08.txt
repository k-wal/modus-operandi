2022-06-08||Britse vrijgezellen vast op Schiphol, gaan met fiets naar Engeland|| Veertien Britse mannen die in Amsterdam een vrijgezellenfeest hadden gevierd, konden afgelopen zaterdag niet meer naar huis, omdat hun vlucht vanaf Schiphol werd geannuleerd. Omboeken en het regelen van alternatief vervoer bleek vruchteloos. Maar de mannen waren niet voor één gat te vangen. Na wat rondbellen bleek er nog een optie om thuis te komen: eerst de trein naar Calais in Frankrijk pakken en dan per ferry de oversteek naar Dover maken. Maar eenmaal in de trein bleek er één probleem: op de ferry zijn voetgangers omwille van de veiligheid niet toegestaan. En dus besloten de mannen als fietsers naar Dover te gaan. Die fietsen moesten ergens vandaan komen. Zo kwam het dat een deel van de groep tweedehands fietsen kocht in Brussel, waar de trein een stop maakt. De rest van de groep wist tijdens de volgende stop in Lille een fiets te bemachtigen. "Ik heb twee uur op Facebook Marketplace gezeten om deals te sluiten met mensen die een fiets verkochten. De prijzen gingen van 40 tot wel 220 euro", zegt aanstaand bruidegom Alex Sisan (29). "Toen hebben we nog twee uur door stad gerend om de fietsen op te halen." Slechts één feestganger lukte het niet om een fiets te bemachtigen. Eenmaal in Calais aangekomen, mocht hij bij een stel in de auto komen zitten om op de ferry de oversteek te maken. De andere mannen mochten, op hun fietsen, allemaal aan boord. Even voor middernacht kwam de groep dan eindelijk in Dover aan. Met taxi's en door te liften kwamen de mannen die nacht allemaal nog thuis. De Britse krant The Mirror omschrijft het als een "epische reis naar huis van 370 kilometer", en de bruidegom noemt de terugreis naar Engeland "de kers op de taart" van zijn vrijgezellenfeest. "Het was natuurlijk wel een stressvolle ervaring. Het leek een Top Gear-challenge of iets uit een film." Een van de vrienden van de bruidegom vertelt aan de krant dat de groep zeker 400 euro per persoon heeft uitgegeven aan de avontuurlijke route. Een woordvoerder van EasyJet zegt tegen de krant dat de luchtvaartmaatschappij "alle redelijke kosten" zal vergoeden die de mannen gemaakt hebben. Eind goed, al goed. "Het is een briljant verhaal dat ik op de bruiloft zal vertellen", zegt Sisan. "En straks hopelijk ook aan mijn kinderen - en hun kinderen."||https://nos.nl/artikel/2431963-britse-vrijgezellen-vast-op-schiphol-gaan-met-fiets-naar-engeland
2022-06-08||Russische dissident Kara-Moerza langer vast • Arctische Raad hervat werk || Rusland treedt nog steeds hard op tegen burgers die zich kritisch uitlaten over de invasie van Oekraïne. Zo heeft de rechtbank van Moskou vandaag de detentie verlengd van de journalist en politiek activist Vladimir Kara-Moerza. Hij werd op 11 april in Moskou gearresteerd op beschuldiging van het verspreiden van valse informatie, in een speech die hij gaf in de VS, over de militaire aanwezigheid in Oekraïne. Bewoners van Rusland die de Russische invasie van Oekraïne een oorlog noemen riskeren 15 jaar gevangenisstraf. Kara-Moerza zou op 12 juni vrijgelaten worden, maar zijn detentie is nu verlengd tot zeker 12 augustus. De journalist en politiek activist laat zich al zeker twee decennia kritisch uit over het bewind van Rusland onder Poetin. Hij was jarenlang assistent van de bij het Kremlin doodgeschoten oppositieleider Boris Nemtsov. In 2015 en in 2017 overleefde hij vergiftigingen, Russische autoriteiten ontkennen iets met die vergiftigingen te maken te hebben. Kara-Moerza woont ook in de VS, maar reisde geregeld terug naar Rusland omdat hij naar eigen zeggen anders niet geloofwaardig mensen kan oproepen om in verzet te komen.  Ook de in Londen gevestigde Russische journalist Andrei Soldatov hangt een gevangenisstraf boven het hoofd voor het verspreiden van 'valse informatie' over de oorlog. Rusland plaatste de journalist gisteren op de lijst van gezochte personen. De opperrabbijn van Moskou is ondertussen in ballingschap in Israël, omdat hij weigert publiekelijke steun te verlenen aan de 'speciale militaire operatie'. Hij vluchtte enkele weken na het begin van de oorlog al naar Jeruzalem, naar eigen zeggen omdat hij voor zijn zieke vader wilde zorgen. Maar zijn schoondochter maakte gisteren bekend dat dat niet de werkelijke reden was. De Arctische Raad, een intergouvernementele organisatie voor samenwerking in het Noordpoolgebied, gaat zonder Rusland haar werkzaamheden hervatten. De Raad, die in 1996 is opgericht, gaat verder met projecten waarbij het Kremlin niet betrokken is. "Deze projecten vormen een essentieel onderdeel van onze verantwoordelijkheid jegens de mensen in het Noordpoolgebied, inclusief de oorspronkelijke bewoners", zo laat de Raad in een verklaring weten. Lidstaten Canada, Denemarken, Finland, IJsland, Noorwegen, Zweden en de Verenigde Staten cancelden op 3 maart alle bijeenkomsten van de Arctische Raad, een week na de Russische invasie in Oekraïne. Rusland stelt eisen alvorens het graantransporten uit Oekraïne over de Zwarte Zee toestaat. Zo wil minister van Buitenlandse Zaken Lavrov dat de graanvrachten worden gecontroleerd op wapens. Ook eist het Kremlin dat het Westen de sancties tegen Rusland verlicht. President Poetin houdt vol dat deze sancties de reden zijn dat de graantoevoer naar de wereldmarkt geblokkeerd is. Maar de handel in grondstoffen voor voedsel valt niet onder de sancties die het Westen tegen Rusland heeft ingevoerd. Voorzitter van de Europese Raad, Charles Michel, onderstreepte dat vandaag opnieuw. "Het Kremlin zet voedselvoorraden in als wapen en verpakt zijn optreden in leugens in Sovjetstijl", aldus de voorzitter. De Canadese regering heeft een nieuw sanctiepakket doorgevoerd dat gericht is tegen de Russische olie-, gas- en chemische industrie. De sancties verbieden het leveren van diensten die van essentieel belang zijn voor het functioneren van deze bedrijfstakken, zoals managementdiensten, reclame en boekhouding. Minister van Buitenlandse Zaken Joly zegt dat de strafmaatregelen zijn bedoeld om president Poetin verantwoordelijk te blijven houden voor de oorlog in Oekraïne. "Canada zal er alles aan doen om te voorkomen dat Poetin zijn oorlogsmachine van brandstof kan voorzien en financieren." Oekraïense militairen zijn door Russische bombardementen teruggedreven naar de buitenwijken van de Oost-Oekraïense stad Severodonetsk. De gouverneur van de regio meldt dat de strijd doorgaat. Volgens de regionale autoriteiten is het nog te vroeg om te zeggen dat de Russen de stad volledig in handen hebben. Oekraïne en Rusland hebben elk 50 lichamen uitgewisseld van gedode militairen, onder wie 37 militairen die zijn omgekomen in de Azovstal-fabriek in Marioepol. Dat heeft het Oekraïense ministerie voor Reïntegratie bekend gemaakt. De uitwisseling was aan de frontlinie in de Oost-Oekraïense regio Zaporizja. Het ministerie meldt dat het terughalen van gesneuvelde militairen de komende tijd zal doorgaan. Het Wereldvoedselprogramma van de Verenigde Naties (WFP) gaat gebruik maken van de software van taxiplatform Uber om voedselhulp te leveren in Oekraïne, kondigen de twee partijen aan in een persbericht. Door de oorlog is het een uitdaging om goederen veilig te bezorgen met grote voertuigen, dus wil het WFP nu kleinere busjes en auto's inzetten. Met het programma van Uber kunnen alle bezorgingen gevolgd worden en kan worden bevestigd wanneer goederen veilig zijn aangekomen. De software wordt al ingezet in Dnipro en zal binnenkort ook worden gebruikt in andere delen van het land. Het WFP hoopt door deze samenwerking vanaf eind juni voedsel te kunnen leveren aan meer dan 3 miljoen Oekraïners per maand. Rusland heeft gezegd de veiligheid te garanderen van schepen die Oekraïense havens verlaten. De Russische minister van Buitenlandse Zaken Lavrov liet dat weten na overleg in Ankara met de zijn Turkse ambtgenoot Cavusoglu. De ministers bespraken een plan van de Verenigde Naties voor een graancorridor voor Oekraïens graan via de Zwarte Zee. Cavusoglu zei dat het een redelijke optie is. Turkije heeft op verzoek van de Verenigde Naties aangeboden schepen te escorteren vanaf Oekraïense havens. Voor zo'n corridor is wel overeenstemming tussen Kiev en Moskou nodig. Oekraïne was niet bij het overleg betrokken en een woordvoerder van het Oekraïense ministerie van Buitenlandse Zaken spreekt van holle toezeggingen door Lavrov. Zijn land is niet van plan de militaire verdediging van het kustgebied af te schalen. De woordvoerder vreest dat Rusland van de situatie gebruik zal maken en bij het instellen van een corridor het kustgebied zal aanvallen: In Oekraïne zit als gevolg van de oorlog met Rusland meer dan 20 miljoen ton aan graan vast, meldde Kiev eerder. Volgens Zelenski kan dit in de herfst zelfs oplopen tot 75 miljoen ton. Oekraïense troepen in Severodonetsk lijken op het punt staan zich terug te trekken, meldt persbureau AP. Maar volgens een regionale gouverneur wordt nog steeds "om iedere centimeter" van de stad gevochten. Gouverneur Serhi Hajdaj zei in een gesprek met AP vandaag dat de situatie voor de Oekraïense troepen moeilijk is. "Misschien moeten we ons terugtrekken, maar nu gaat de strijd om de stad nog door." Hij stelde dat de Oekraïense eenheden zich zouden kunnen terugtrekken naar posities die makkelijker zijn te verdedigen. De stad aan de andere kant van de Severski Donets-rivier, Lysytsjansk, ligt hoger. Er wordt al dagen zwaar gestreden om de twee steden, die aan drie kanten zijn ingesloten door Russische troepen. Er is geen grond om te veronderstellen dat Rusland zijn schulden niet meer kan betalen, heeft een woordvoerder van het Kremlin gezegd. Rusland worstelt met het betalen van rente aan obligatiehouders door de Westerse sancties tegen het land. Woordvoerder Dmitri Peskov erkende wel dat zijn land er financieel slecht voorstaat. Hij legde de schuld daarvoor bij het Westen. Het feit dat bijna de helft van de buitenlandse tegoeden zijn bevroren "duwt Rusland in een kunstmatige door mensen gecreëerde positie als wanbetaler". De posities van de Oekraïense en Russische troepen rond Severodonetsk, de plaats waar nu het zwaarst wordt gevochten, volgens de laatste update (7 juni) van het Amerikaanse Institute for the Study of War. Een plein naast de Amerikaanse ambassade in Moskou krijgt de naam 'Volksrepubliek Donetskplein'. Dat is de uitkomst van een verkiezing die was uitgeschreven door de gemeente Moskou. Het plein op een kruising van twee straten had tot nu toe geen naam. De inwoners van Moskou konden kiezen uit een paar opties. 'Volksrepubliek Donetskplein' kreeg 44,6 procent van de stemmen, meldt staatspersbureau Interfax. De optie 'Plein van de verdedigers van de Donbas' eindigde als tweede met 31,5 procent. Een derde mogelijkheid, 'Plein van de Russische held Vladimir Zjoga' kreeg 8,3 procent. Zjoga was een pro-Russische separatist die op 5 maart dit jaar omkwam tijdens de strijd in Oost-Oekraïne. 5,4 procent koos ervoor de beslissing over de naam over te laten aan specialisten. Volgens Interfax namen ruim 278.000 mensen deel aan de verkiezing. Twee Britten en een Marokkaan die door Russische troepen in Oekraïne gevangen zijn genomen, zijn voor een rechtbank verschenen in de zelfverklaarde Volksrepubliek Donetsk in het bezette deel van Oost-Oekraïne. De twee Britten, Aiden Aslin (28) en Shaun Pinner (48) zijn aangeklaagd omdat ze als huurlingen actief waren, meldt de BBC. De families van de twee Britten zeggen dat ze deel uitmaakten van het Oekraïense leger. Op beelden van de rechtszaak zijn ze te zien samen met een Marokkaanse man, Saaudun Brahim. De vrees bestaat dat de rechtbank, die niet internationaal wordt erkend, de doodstraf kan opleggen. Het transport van Oekraïens graan via de Zee van Azov en de Zwarte Zee wordt deze week weer mogelijk via de haven van Berdjansk. Dat meldt het Russische staatspersbureau Tass. Volgens het bericht zijn de mijnen die de toegang blokkeerden geruimd. Berdjansk ligt in het gebied dat door Russische en pro-Russische troepen is bezet. Het Kremlin zei eerder deze week dat het aan Oekraïne was om de mijnen voor de havens te ruimen om de doorgang van schepen weer mogelijk te maken. Oekraïne is een van de grootste exporteurs ter wereld van tarwe, maïs en gerst. Westerse landen beschuldigen Rusland ervan een wereldwijde voedselcrisis te creëren door de havens van Oekraïne af te sluiten. Door de blokkade kan Oekraïne slechts 2 miljoen ton graan per maand exporteren, meldde het Oekraïense ministerie van Landbouw gisteren. Normaal exporteert Oekraïne 5 miljoen ton graan per maand. Er ligt naar schatting zo'n 22 miljoen ton graan opgeslagen in silo's. De Russische minister van Buitenlandse zaken Lavrov is vandaag in Turkije voor overleg met Turkse functionarissen over een plan dat de graanexport via de Zwarte Zee weer mogelijk moet maken. Een aantal McDonalds-vestigingen in Rusland gaat de deuren weer openen, maar dan wel onder een andere naam. Welke naam dat wordt, is nog niet bekendgemaakt. Na het vertrek van McDonalds uit Rusland vanwege de oorlog in Oekraïne, zijn de restaurants overgenomen door een Russisch bedrijf. Volgens het Russische staatspersbureau Tass gaan vijftien restaurants in de regio Moskou op15 juni weer open, en zullen er daarna nog meer vestigingen volgen. In totaal had de Amerikaanse fastfoodketen zo'n 850 restaurants in Rusland. In maart, enkele weken na het begin van de invasie, stopte McDonalds met zijn activiteiten in het land. Twee maanden later zei het bedrijf zich volledig terug te trekken uit Rusland.||https://nos.nl/liveblog/2431852-russische-dissident-kara-moerza-langer-vast-arctische-raad-hervat-werk
2022-06-08||Geen meerderheid voor wetsvoorstel totaalverbod consumentenvuurwerk|| Jaarlijks honderden mensen met letsel, dieren in stress en paniek, hulpverleners die overbelast worden en doodsangsten uitstaan, heel veel vernielingen en vervuiling voor de natuur: voor GroenLinks en de Partij voor de Dieren alle reden om consumentenvuurwerk te verbieden, maar vanavond werd in de Tweede Kamer duidelijk dat een verbod er niet in zit. Regeringspartijen CDA en VVD zijn tegen, net als de PVV, Forum voor Democratie, de Groep Van Haga, JA21, de BBB en de SP. Op een andere dag gaan debat en stemming nog verder, en sommige partijen twijfelen nog, maar nu al is duidelijk dat het met 86 tegenstemmers en 64 voorstemmers geen haalbare kaart is. GroenLinks en de PvdD betogen juist dat de voordelen van dit jaarlijkse 'feest' niet meer opwegen tegen de nadelen, en kwamen met een wetsvoorstel dat regelt dat alle consumentenvuurwerk verboden wordt. Een meerderheid van de gemeenten in ons land is het met ze eens: twee op de drie gemeenten willen helemaal van het consumentenvuurwerk af, bleek uit onderzoek eerder dit jaar. De schade die het afsteken van vuurwerk met zich meebrengt vinden de gemeenten te groot. Maar tegenstanders van het verbod in de Kamer zeggen dat een algeheel verbod op consumentenvuurwerk helemaal niets oplost. De afgelopen jaarwisseling was er vanwege corona éénmalig een algeheel verbod. Volgens de SP gelden er zonder dat verbod de komende Oud en Nieuw nu ook al veel strengere regels en gaat het nu in de praktijk om "het laatste restje consumentenvuurwerk". De partij vindt dat er nu eerst gekeken moet worden hoe het met deze regels loopt. Een probleem is er wel, zegt Tweede Kamerlid Van Nispen, vooral met "jonge mannen die zich niet kunnen beheersen". Maar het aannemen van dit voorstel gaat niets oplossen, denkt hij, omdat de problemen met illegaal vuurwerk er niet door verdwijnen. NOS op 3 legt in deze video uit hoe het vuurwerkbeleid de afgelopen jaren is veranderd: Regeringspartijen CDA en VVD zijn ook niet overtuigd en niet van plan vanuit de overheid een algeheel verbod voor Oud en Nieuw af te kondigen. CDA-Kamerlid Knops zegt dat zijn partij de risico's van vuurwerk niet ontkent maar wijst op "tal van maatregelen die al genomen zijn". Wybren van Haga van de Haga Groep begrijpt niet waarom we ons door "de betuttelende staat onze vrijheid zouden laten afnemen". Hij ziet niet in waarom alle sterretjes en vuurwerkpijlen niet meer zouden mogen terwijl het mis gaat door "verkeerd gedrag van mensen". Tegelijkertijd blijven de illegale bommen dan alsnog gewoon op je afkomen, zo zei hij. CDA'er Knops denkt ook dat de problemen met illegaal vuurwerk na een totaalverbod juist groter worden. PvdA'er De Hoop denkt precies het tegenovergestelde, hij denkt juist dat het illegale vuurwerk veel beter gehandhaafd kan worden met een algeheel verbod. Maar zover komt het dus voorlopig niet: het debat gaat volgende week nog verder, maar een meerderheid zal het voorstel dan niet steunen.||https://nos.nl/artikel/2431960-geen-meerderheid-voor-wetsvoorstel-totaalverbod-consumentenvuurwerk
2022-06-08||In Urk liggen de kotters al maanden aan de kade, want brandstof is te duur|| De kottervisserij heeft het zwaar en hoeft ook niet te rekenen op overheidssteun voor de gestegen brandstofprijzen. Zo formuleerde het kabinet het althans kort geleden. Vandaag leek er iets te zijn veranderd. Minister Staghouwer (Landbouw, Natuur en Voedselkwaliteit) hintte op een oplossing voor de sector: het kan "niet bestaan dat de visserij door een koude sanering uit Nederland verdwijnt", zei hij vandaag.  De minister voegde er wel aan toe dat de sector moet innoveren om toekomstbestendig te zijn, en minder afhankelijk moet worden van fossiele brandstof. Een kleine opening dus, maar eentje waar vele vissers niets meer aan zullen hebben. Een van hen is Jan de Boer. Het is midden in de week vroeg in de ochtend en de boomkorkotter van De Boer ligt stil aan de kade van Urk. Normaal gesproken is het schip van maandag tot vrijdag op zee om tong, schar en schol te vangen. Maar nu ligt zijn kotter al maanden aan de kade, net als het grootste deel van de Nederlandse kottervloot. Uitvaren is diefstal uit de eigen portemonnee, zeggen de vissers, met de huidige gasolieprijs kunnen met name de boomkorvissers onmogelijk een boterham verdienen op zee. Volgens de Nederlandse Vissersbond ligt 60 procent van de kotters stil. En daar komen volgens de bond elke week kotters bij. Wat nu nog vaart, zou verlieslatend varen om maar personeel te behouden. Meerdere vissers zijn al begonnen hun schip definitief te ontmantelen, de bemanning is naar huis gestuurd. Zo ook bij Jan de Boer. Zijn UK 33 ligt afgetuigd in de juni-zon. De verkoopbare stukken staal zijn er al afgebroken. "Een kilo roestvrijstaal levert momenteel ongeveer een euro op. Je moet toch wat." Het schip van Jan de Boer verstookte tot voor kort 30.000 liter gasolie per week. De huidige prijs ligt op 1 euro per liter. Zijn visopbrengst per week komt neer op 30.000 euro. En daar moet ook bemanning, onderhoud en verzekeringen van betaald worden. "Je hoeft geen hogere wiskunde gedaan te hebben om te zien dat dat niet houdbaar is voor ons", zegt De Boer. Visser Jan de Boer ziet geen toekomst meer in de kottervisserij: "Als de minister niet met wat geld over de brug komt voor ons is Urk Urk niet meer." De Boer heeft het vissersvak van zijn vader geleerd. "Ik ben al meer dan 30 jaar visser. Als 16-jarige begon ik op dit schip van mijn vader als kok. Daarna heb ik 30 jaar in het stuurhuis gezeten. We hebben zware tijden gekend maar zo erg als nu is het nooit geweest." De problemen voor de kotters die op platvis vissen, zijn niet van gisteren op vandaag ontstaan. En de hoge brandstofprijs is misschien de druppel, maar de vissers lopen al jaren tegen hindernissen en beperkingen aan. Windmolenparken op zee, ingekrompen visgebied door de Brexit, nieuwe Europese richtlijnen. Om nog niet te spreken over de bittere pil die de Nederlandse boomkorvissers moesten slikken toen het pulsvissen door Europa in de ban werd gedaan. "We hadden zo'n mooie nieuwe duurzame methode maar die is ons weer afgepakt. Die paar jaar dat we daar mee mochten vissen waren de beste uit mijn vissersleven. Nu moesten we weer terug naar dezelfde methode als toen ik ooit met vissen begon. Alle innovatie weer teruggedraaid. En terug naar een veel vervuilendere visserij", aldus de Boer Vooral door een Franse lobby werd het pulsvissen in de ban gedaan en moesten ook de Urker vissers weer terug naar hun oude, energieverslindende, vangmethode. Mede daarom is het nu helemaal moeilijk te verkroppen dat Franse vissers in de huidige brandstofcrisis door hun overheid ondersteund worden en de Nederlandse staat de knip gesloten houdt. Fransen krijgen 35 procent subsidie en kunnen nog wel winstgevend de zee op. De Boer: "Dat zou ons ook kunnen redden. Van Europa mag het, maar Den Haag houdt het tegen. Ze laten de sector gewoon uitsterven." De Boer ziet geen andere mogelijkheid dan zijn vak op te geven en zijn boot naar de sloop te brengen. Het wachten is nog op een saneringsregeling, de overheid biedt de uittredende vissers een tegemoetkoming als zij hun boot opdoeken. Maar deze regeling wordt naar verwachting pas na de zomer in werking gesteld. Ondertussen solliciteert De Boer al lustig op andere functies. "Kantoorwerk is niets voor mij. Ik wil buiten zijn, het liefst op het water. Ik heb mijn grootvaarbewijs gehaald dus misschien is de binnenvaart iets voor mij. Tot nu toe heb ik nog geen succes met mijn sollicitaties."||https://nos.nl/artikel/2431958-in-urk-liggen-de-kotters-al-maanden-aan-de-kade-want-brandstof-is-te-duur
2022-06-08||Somalië op rand van hongersnood: 'Vier van mijn twaalf kinderen zijn overleden'|| "Ik heb een paar van mijn kinderen achter moeten laten." In een overvolle opvang vertelt Amina Abdi Hassan hoe ze op de vlucht sloeg voor hongersnood vanwege de droogte. Vanuit het zuiden van Somalië liep ze met een paar van haar kinderen naar de hoofdstad Mogadishu. Maar ook daar heeft ze nog altijd honger; er is te weinig hulp. Het is slechts een van de vele voorbeelden van gezinnen die in Somalië op de vlucht zijn geslagen. Het land staat op de rand van een hongersnood, waarschuwen de Verenigde Naties. Al vier seizoenen op rij heeft het niet genoeg geregend in het Oost-Afrikaanse land, met veel mislukte oogsten tot gevolg. Voedselprijzen zijn sterk gestegen en er is te weinig geld voor humanitaire hulp. Ruim zeven miljoen mensen, bijna 50 procent van de bevolking, komen maar moeilijk aan voedsel, aldus de VN. Duizenden families in de Hoorn van Afrika zijn op de vlucht voor de droogte. Ziekenhuizen en vluchtelingenkampen in Somalië zitten overvol. Amina Abdi Hassan vertelt hoe ze een paar van haar kinderen achterliet en met de rest naar een kamp in Mogadishu liep: Bijzonder dramatisch is de situatie voor kinderen. Dit jaar stierven al drie keer zoveel kinderen aan ondervoeding in vergelijking tot het hele jaar ervoor. Volgens Unicef is het aantal ernstig ondervoede kinderen in Somalië, maar ook in Ethiopië en Kenia, in een paar maanden tijd met meer dan 15 procent toegenomen naar 1,7 miljoen. Ook de oorlog in Oekraïne is een belangrijke oorzaak voor de precaire situatie waarin Somalië zich bevindt. Volgens Adam Abdelmoula, de VN-coördinator voor Somalië, kwam 85 procent van alle tarwe-import tot voor kort uit Rusland en Oekraïne. "50 procent uit Oekraïne en 35 procent uit Rusland." El-Khidir Daloum van het Wereldvoedselprogramma van de VN maakt zich grote zorgen. Volgens hem is de situatie in het land in de afgelopen vier decennia niet zo slecht geweest: "Er kunnen nog steeds levens worden gered, maar we moeten wel nu actie ondernemen. De tijd is bijna op." NOSop3 legde eerder uit hoe de oorlog in Oekraïne bijdraagt aan de hongersnood in landen zoals Somalië: ||https://nos.nl/artikel/2431954-somalie-op-rand-van-hongersnood-vier-van-mijn-twaalf-kinderen-zijn-overleden
2022-06-08||Nog altijd zware sancties voor Iran: 'Waar je ook bent, mensen klagen over hoge prijzen'|| Eindeloze onderhandelingen in Wenen maar het schiet allemaal niet op. Begin dit jaar leek een terugkeer naar de nucleaire deal een kwestie van dagen, nu lijkt het muurvast te zitten. Dus zijn er nog altijd zware sancties waardoor Iran in een ongekende economische crisis verkeert. Waar je ook bent in Iran, mensen klagen over de hoge prijzen. De inflatie is enorm en internationaal betalingsverkeer wordt, door de sancties, vrijwel onmogelijk gemaakt. "De zaken gaan slecht", zegt Majid, de eigenaar van een winkel met baby artikelen in Teheran. De straat vol babywinkels ligt er verlaten bij. Majids buurman staat autostoeltjes te zuigen zodat ze geen stofhappen. "Mensen komen wel, maar zodra ze de prijzen zien, rennen ze de winkel uit", vertelt Majid. "Mijn zoon is al tien jaar getrouwd maar vertikt het aan kinderen te denken. Het is gewoon onbetaalbaar. Tegenwoordig gaan nieuwe stellen voor een hond of een kat in plaats van een baby", lacht hij. Voor Hamidreza en Golroo werden het twee vogeltjes. Ze trouwden in 2015 maar vinden het huidige Iran absoluut geen geschikte plek om een gezin te starten. Bovendien kunnen ze het niet betalen. De autoriteiten zijn een campagne gestart om het tij te keren, maar het geboortecijfer is de afgelopen vijftig jaar nog nooit zo laag geweest. De economische ramp voelen de Iraniërs dus niet alleen in hun portemonnee, het heeft ook allerlei andere consequenties. Correspondent Daisy Mohr was in Teheran en ging bij Hamidreza en Golroo op bezoek.  Voor zowel president Biden als de Iraanse president Raisi stond de terugkeer naar de deal hoog op de lijst tijdens hun verkiezingscampagne. "De regering-Raisi is erg geïnteresseerd in een deal, want de president heeft beloftes gedaan. En die wil hij waarmaken. De mensen die nu onderhandelen, zijn de onderhandelaars die dat in 2015 deden, ze behoren tot de vorige regering", zegt Foad Izadi, professor aan de Universiteit van Teheran, die de onderhandelingen op de voet volgt. Dit is een teken dat ze het echt weer voor elkaar willen krijgen, zegt hij. "Hij had nieuwe mensen kunnen aanstellen die harder of minder flexibel zijn. Aan Iraanse kant is de belangstelling dus groot." Izadi vindt ook dat het langer duurt dan verwacht: "We waren dichtbij, een paar maanden geleden had ik gezegd dat de kans op een terugkeer naar de deal heel groot is." Een breekpunt voor Iran is de weigering van de Amerikanen om de Revolutionaire Garde van de lijst van terroristische organisaties te halen. De Revolutionaire Garde is het elitekorps van het Iraanse leger en is ook actief in onder andere Syrië, Irak en Jemen. Izadi: "Als ze aan dat idee vasthouden, zal het vooruitzicht op een deal steeds kleiner worden. Het is een relatief klein punt waarop de Amerikanen good will moeten laten zien. Als ze niet bereid zijn om dat te doen, dan is het een teken dat het allemaal niet gaat lukken." Ook wil Iran garanties dat de Verenigde Staten zich niet opnieuw zullen terugtrekken uit het akkoord, zoals Trump in 2018 deed. Dat heeft het schaarse vertrouwen nog verder geschaad. Izadi: "Het lijkt erop dat zowel Iran als de VS niet binnenkort wil aankondigen dat een terugkeer naar de deal mislukt is. Iran zal geen mislukking willen aankondigen en de VS heeft ook geen goede reden om dat te willen doen. Zolang er een zekere mate van hoop is, denk ik dat beide partijen bereid zijn om het nog wat meer tijd te geven." Terug in de winkelstraat wandelt de zoveelste klant zonder iets te kopen naar buiten. Zeker niet iedereen hier geeft alleen de sancties de schuld van de economische ellende. Slecht beleid en corruptie worden door Iraniërs veel en vaak genoemd. Maar hoop doet leven en Majid denkt dat een terugkeer naar de deal de situatie wel iets zou verbeteren: "Laat ze tekenen, dan is dat gedaan. Dan zal de economie weer in beweging komen en dat hebben we nodig. En dan zullen jonge stellen weer kinderen krijgen en dat is goed voor mijn business!" Hoe zat het ook alweer met de Iran-deal? Eerder maakten we al deze video: ||https://nos.nl/artikel/2431953-nog-altijd-zware-sancties-voor-iran-waar-je-ook-bent-mensen-klagen-over-hoge-prijzen
2022-06-08||Duizenden mensen bij herdenkingstocht Gino (9): 'De hemel huilt mee'|| Precies een week nadat Gino van der Straeten (9) voor het laatst levend werd gezien, werd vanavond een herdenkingstocht voor hem gehouden in Kerkrade. Duizenden mensen liepen mee. Onder hen ook de familie van de jongen uit Maastricht, die zaterdag dood werd gevonden in Geleen. De herdenking begon rond 19.30 uur met een erehaag van ongeveer 200 voertuigen met ronkende motors. "Gino keek er graag naar hoe die op straat rondreden en vond het schitterend om mee te spelen", zei de organisator Gwenda Lankreijer eerder al tegen L1. Vanaf het Eurode Business Center in Kerkrade liepen duizenden deelnemers door de straten. Met ballonnen en rozen in de hand. Om uiteindelijk te eindigen bij de speelplek aan de Hertogenlaan, waar Gino vorige week woensdag rond 19.30 uur voor het laatst werd gezien. Aan het einde van de tocht hield Naomi, een zus van Gino, een toespraak. "Als Gino hier bij was geweest, had hij met grote ogen staan kijken. Hij zou zich verbazen over zoveel belangstelling, allemaal speciaal voor hem. Zo willen wij ook aan hem terugdenken. Ons broertje. Ons lieve en vrolijke kind." "Zo kan iedereen afscheid nemen", zei een van de aanwezigen bij de tocht: Naomi bedankte iedereen die heeft geholpen tijdens de zoektocht naar haar broertje en bij de organisatie van de herdenkingstocht vanavond. "We merken dat ontzettend veel mensen met ons meeleven. Op allerlei verschillende manieren. Het verdriet om Gino is enorm en wordt er niet minder om. Maar alle aandacht die we krijgen doet ons goed." De familie is bezig met de voorbereidingen voor zijn uitvaart, die later in besloten kring plaatsvindt. Namens haar hele familie vroeg Naomi daar respect voor, zodat ze in alle rust afscheid kunnen nemen. Verder gaf ze aan dat ze hoopt dat "Nederland wakker geschud wordt". "We hopen dat hiervan geleerd wordt, want dit mag nooit, nooit meer gebeuren." "Nederland heeft gefaald", zei haar zus Kelly geëmotioneerd. Ook Ramona Nyqvist, medeorganisator van de herdenkingstocht, uitte zich kritisch en refereerde aan het functioneren van de rechtstaat. Ze verwees naar een eerdere straf van de verdachte. "De vraag is niet: waarom? Maar hoe. Hoe is het mogelijk dat zo'n monster vrij kan rondlopen? Na al het leed dat hij andere kinderen in het verleden heeft aangedaan?" De burgemeester van Kerkrade, Petra Dassen-Housen, zei "het gevoel van machteloosheid, radeloosheid, onbegrip en woede" te begrijpen. "Wat bezielt iemand om dit een kind, zijn familie en de omgeving aan te doen? Wat ben je dan voor een mens? Hoe meer dit door ons hoofd gaat, hoe bozer we worden. Want deze daad is niet te begrijpen en zal voor altijd barbaars blijven." Ze drukte de hele gemeenschap op hun menselijkheid te tonen. "Elkaar te steunen, door dik en dun." "De hemel huilt met ons mee", zei een van de deelneemsters aan het begin van de avond tegen een verslaggever van L1, doelend op de regen. Maar bij het oplaten van de ballonnen, onder muzikale begeleiding, tussen de toespraken door, scheen heel even de zon. Beelden van de stille tocht: Gino logeerde vorige week bij zijn oudere zus in Kerkrade, toen hij woensdagavond niet meer thuis kwam na het spelen. Zijn lichaam werd zaterdag gevonden bij een woning in Geleen. De 22-jarige Donny M. uit Geleen wordt verdacht van moord en ontvoering. Hij werd in 2017 al eens veroordeeld voor het bedreigen en mishandelen van twee jongetjes in Sittard en het misbruiken van een van hen. Morgen wordt er opnieuw een herdenkingstocht voor Gino gehouden. Dan wordt een stille tocht gehouden in de wijk waar hij zelf heeft gewoond in Maastricht. Vuurwerk, open vuur of voertuigen zijn niet toegestaan bij deze tocht.||https://nos.nl/artikel/2431951-duizenden-mensen-bij-herdenkingstocht-gino-9-de-hemel-huilt-mee
2022-06-08||Stroomnetwerk Limburg en N-Brabant vol, nieuwe bedrijven niet aangesloten|| Er komt een voorlopige stop voor nieuwe bedrijven die een aansluiting willen op het net voor zowel de afname als het opwekken van elektriciteit in Noord-Brabant en Limburg. Ook bestaande bedrijven krijgen hiermee te maken, als zij een zwaardere aansluiting willen. Dat kondigt landelijk netbeheerder Tennet aan. Volgens de netbeheerder is het voor het eerst dat zij een stop moeten inlassen voor het afnemen en opwekken van elektriciteit, omdat er geen ruimte meer is. In Noord-Brabant en Limburg zit het hoogspanningsnet vol door de snelle opkomst van warmtepompen, laadpalen, nieuwe bedrijven en de elektrificatie van de industrie. Tennet zegt de komende tijd met partijen in overleg te gaan om tegen betaling de belasting van het elektriciteitsnet op piekmomenten te beperken. "Dit is uiteraard erg spijtig nieuws voor de bedrijven en instellingen in deze provincies. Ik neem uiteraard het initiatief om samen met medeoverheden Tennet, Enexis en marktpartijen op korte termijn om tafel te gaan om gezamenlijk op zoek te gaan naar verlichting voor deze situatie", schrijft Rob Jetten, minister voor Klimaat en Energie. De provincies noemen het slot op het elektriciteitsnetwerk onaanvaardbaar. "Juist nu we de afhankelijkheid van gas willen afbouwen, zit de elektriciteitsinfrastructuur in een groot deel van Nederland aan zijn limiet. Dit is onacceptabel en moet zo snel mogelijk opgelost worden", zegt gedeputeerde van Noord-Brabant Anne-Marie Spierings. "Dit gebrek aan capaciteit is zeer zorgelijk voor ondernemers die juist alles doen om te verduurzamen. Dit gaat de energietransitie en het halen van de klimaatdoelen ernstig in de wielen rijden. Dit is bovendien extra urgent nu we sneller van het gas af willen vanwege Poetin", laten ondernemersverenigingen VNO-NCW en MKB-Nederland weten. Ook Brainport Development is ontevreden. "Dit is een mokerslag voor alles wat we belangrijk vinden in Nederland. Duurzaamheid, energietransitie, bedrijvigheid, noem maar op", zegt woordvoerder Daniella van Laarhoven. Zij gaan volgende week met het kabinet in gesprek, waarbij de energiezekerheid zeker op de agenda staat. "Het piept en kraakt al lang in Brainport." Chipmaker ASML in Veldhoven noemt de stop slecht nieuws, maar verwacht er op de korte termijn geen gevolgen van te merken. Maar het bedrijf benadrukt dat er voor de middellange termijn snel een oplossing moet komen. Het is nog onbekend tot hoelang de 'tijdelijke stop' duurt. Huishoudens hebben er vooralsnog geen last van. Ook zal het geen gevolgen hebben voor de woningbouw volgens Tennet. De laatste maanden is er in Limburg en Noord-Brabant voor ruim 800 megawatt aan nieuwe verzoeken bij gekomen. Dat staat gelijk aan vier keer Den Bosch. Daardoor is de maximale capaciteit van het netwerk bereikt. Eerder waarschuwde Tennet al dat de uitbreiding van het elektriciteitsnetwerk veel te traag verloopt, waardoor de energietransitie in gevaar komt doordat nieuwe wind- en zonneparken niet op tijd kunnen worden aangesloten.||https://nos.nl/artikel/2431946-stroomnetwerk-limburg-en-n-brabant-vol-nieuwe-bedrijven-niet-aangesloten
2022-06-08||Streep door celstraffen 'drugsuithalers': 'Dit is een enorme domper'|| Zeven mannen die begin dit jaar werden opgepakt op de Rotterdamse Maasvlakte, hoeven toch niet de cel in. Het gerechtshof acht niet bewezen dat ze daar cocaïne uit zeecontainers probeerden te halen en heeft de mannen daarom in hoger beroep een taakstraf gegeven. De uitspraak is een gevoelige nederlaag voor het Openbaar Ministerie (OM), dat spreekt van een "enorme domper". In eerste instantie kregen de zeven mannen zwaardere straffen. De Rotterdamse rechtbank legde eind februari drie tot zes maanden celstraf op. Maar het OM vond die straffen te laag en ging in hoger beroep. Bij het hof werd tot 17 maanden cel en een jarenlang toegangsverbod tot Nederlandse havens geëist. De advocaten van de verdachten vonden dat te hoog - zeker voor jongens die voor het eerst op een terminal worden betrapt. Het gerechtshof geeft de advocaten daarin gelijk, ook omdat niet kan worden bewezen dat de verdachten zich met criminele zaken bezighielden. Het oordeel luidt nu: negentig uur taakstraf plus een voorwaardelijke gevangenisstraf van twee maanden. Dit zou volgens het hof genoeg moeten zijn om andere mensen die ongevraagd de haventerminal bezoeken, af te schrikken. Het Rotterdamse OM is teleurgesteld, zegt een woordvoerder tegen Rijnmond. "We doen er alles aan om deze vorm van criminaliteit tegen te gaan. Hogere straffen hadden daar zeker bij kunnen helpen. Maar de uitspraak betekent niet dat uithalers nu vrij kunnen rondlopen op haventerreinen, want de wet blijft nog steeds van kracht." De woordvoerder benadrukt dat daar ongevraagd rondlopen verboden blijft en nog altijd kan leiden tot een strafblad met gevolgen voor de rest van hun leven. "Daar willen we deze jongens tegen beschermen. Ook omdat deze criminele wereld geen genade kent." De Rotterdamse advocaat Winston de Brouwer stond een van de verdachten bij. Hij is opgelucht: "Ik ben blij dat het hof zich niet heeft laten meeslepen door de waan van de dag. Het OM heeft met de hoge strafeisen haar hand overspeeld."||https://nos.nl/artikel/2431945-streep-door-celstraffen-drugsuithalers-dit-is-een-enorme-domper
2022-06-08||Boe-geroep tijdens verhitte stemming over klimaatpakket in Europees Parlement|| Een parlementsvoorzitter die moeite had om het debat in de hand te houden en boe-geroep vanuit de blauwe bankjes. Het is een ongebruikelijk beeld in het Europees Parlement, vandaag bij de stemming over de klimaatplannen van Eurocommissaris Frans Timmermans. De stemming over een aantal plannen is uitgesteld. Zo lukte het niet om het eens te worden over aanpassing van het emissiehandelssysteem. Dat bepaalt hoeveel broeikasgassen bedrijven in de Europese Unie mogen uitstoten. Ook de stemming over een importheffing op klimaatonvriendelijk geproduceerd staal is uitgesteld. Partijen waren bang dat sommige bedrijven 'gratis' CO2 mochten blijven uitstoten. Laaghangend fruit PvdA-Europarlementariër Mohammed Chahim had voor de Europese sociaaldemocraten een belangrijke rol bij het intrekken van de stemming. "Wat er nu lag was gewoon een slecht voorstel voor het klimaat. Op dat moment besloot ik dat het beter was om geen deal te hebben dan een slechte deal." Over de plannen is maanden onderhandeld. Doel is de CO2-uitstoot in de EU in 2030 met ten minste 55 procent te verlagen. Over strengere regels voor de luchtvaartsector en het volledig stoppen met de productie van brandstofauto's werden Europarlementariërs het wel eens. GroenLinks-Europarlementariër Bas Eickhout zit al ruim twaalf jaar jaar in het Europees parlement. "Dit heb ik nog nooit gezien." Het is volgens hem steeds moeilijker om het eens te worden over de klimaatwetten. "Het laaghangend fruit is nu geplukt en nu gaat het wel echt pijn doen." "De emotie loopt hoog op omdat we een ambitieus klimaatpakket willen hebben, dat ook voorkomt dat je de zwaarste lasten op de smalste schouders legt", zegt Esther de Lange (CDA). Vertraging Er zijn zorgen dat de besluitvorming van het klimaatpakket nu vertraging zal oplopen. Een enkeling denkt dat het deze week nog lukt, anderen houden rekening met maanden uitstel. Als het Europees Parlement het eens is geworden, volgen ook nog onderhandelingen met alle EU-landen. Pas daarna kunnen de plannen worden ingevoerd.||https://nos.nl/artikel/2431944-boe-geroep-tijdens-verhitte-stemming-over-klimaatpakket-in-europees-parlement
2022-06-08||Waar gaat het mis? De 'asielcrisis' in vijf grafieken|| Asielzoekers die in het aanmeldcentrum in Ter Apel op stoelen moeten slapen, tenten op de parkeerplaats om te voorkomen dat mensen geen dak boven hun hoofd hebben - en dat nacht na nacht. Op het eerste oog zit Nederland in een ware asielcrisis. Hoewel de instroom in vergelijking met voorgaande jaren hoog is, is die niet op recordhoogte; de voorbije decennia waren er jaren dat er aanzienlijk meer asielzoekers naar ons land kwamen. Waar gaat het dan mis? Om te beginnen met die instroomcijfers: vorig jaar kwamen er bijna 43.000 asielzoekers naar Nederland. Bijna twee keer zoveel als in in 2020, toen vanwege corona de cijfers inzakten. Maar duidelijk minder dan tijdens de 'Syriëcrisis' van 2015, toen de instroom uitkwam op meer dan 60.000 mensen. En zeker minder dan in het topjaar 2001. Waar komen die asielzoekers vandaan? De grootste groep is nog altijd afkomstig uit Syrië. Van die binnenkomende asielzoekers mag overigens niet iedereen in Nederland blijven. Ongeveer vier op de tien aanvragen worden afgewezen. Achter dat gemiddelde gaan grote verschillen schuil tussen verschillende nationaliteiten. Waar verreweg de meeste Syriërs bijvoorbeeld nog altijd een verblijfsvergunning krijgen, gebeurt dat bij het leeuwendeel van de Marokkanen juist weer niet. Bij de Turkse asielzoekers gaat het veelal om aanhangers van de prediker Fethullah Gülen, die de schuld krijgen van de couppoging in 2016. Ook binnen Europa is Nederland bepaald geen koploper. Weliswaar kende ons land het afgelopen jaar een iets hoger dan gemiddelde instroom. Maar buurlanden als België en vooral Duitsland krijgen, ook afgezet tegen het aantal inwoners, met meer asielaanvragen te maken. Het EU-gemiddelde wordt omlaag getrokken door enkele Scandinavische en met name de Oost-Europese landen, die zeer terughoudend zijn bij de opvang van asielzoekers. Dat geldt dan weer niet voor Oekraïense vluchtelingen; in Polen zijn er bijna 4 miljoen geregistreerd. Hoe komt het dan dat de asielopvang in Nederland toch zo verstopt is? Daar zijn verschillende oorzaken voor. Een ervan is dat nog altijd de opvangcapaciteit wordt op- en afgeschaald al naar gelang de instroom. "Zeker na de Syriëcrisis hebben wij en anderen voorgesteld om buffers aan te houden", zegt Andrea Vonkeman van de VN-vluchtelingenorganisatie UNHCR in Nederland. "In plaats daarvan zijn er destijds veel asielzoekerscentra gesloten toen het na de 'Turkijedeal' weer rustiger werd. Op zich best begrijpelijk, maar het heeft wel gewerkt als een katalysator voor de problemen die we nu hebben." Begin 2020 spraken gemeenten, de toenmalige staatssecretaris Broekers-Knol en opvangorganisatie COA met elkaar af om flexibeler te gaan werken. Maar dat plan lijkt tot nu toe vooral een papieren tijger. In elk geval werd het coronajaar 2020 niet gebruikt om te beginnen met een ander soort centra, dat makkelijker kan 'meeademen' met de instroom. Een ander, oplopend probleem is dat van de woningnood. Die leidt ertoe dat statushouders, die dus met succes een aanvraag hebben gedaan, niet of nauwelijks aan sociale huurwoningen kunnen komen. Daardoor zitten er veel mensen in de azc's die daar eigenlijk al lang weg zouden moeten zijn. Al deze problemen komen momenteel bij elkaar in het aanmeldcentrum in Ter Apel, waar iedere asielzoeker die in Nederland aankomt zich moet laten registreren voordat hij in een centrum terechtkan. Die centra zitten echter vol, waardoor Ter Apel herhaaldelijk boven de capaciteit zit en mensen op stoelen of op de grond in een kantoor op het terrein moeten slapen. Volgens Vonkeman van de UNHCR is het huidige systeem "niet meer houdbaar". Met name vanwege de "vrijblijvendheid", die ervoor zorgt dat veel gemeenten asielzoekers opvangen, maar vele andere ook niet. "Terwijl de opvang echt een verantwoordelijkheid is van ons allemaal, van alle gemeenten. Er worden op dit moment weer centra gesloten, terwijl er een tekort aan opvangplaatsen is. Dan denk je: hoe kan dit?" Momenteel is er een wet in de maak die het mogelijk maakt onwillige gemeenten mee te laten werken, al blijft staatssecretaris Van der Burg dwang zien als een "laatste optie". Vonkeman: "Ik denk dat een taakstelling per gemeente de weg is die we inderdaad moeten inslaan."||https://nos.nl/collectie/13898/artikel/2431939-waar-gaat-het-mis-de-asielcrisis-in-vijf-grafieken
2022-06-08||Helikopter haalt uitgeputte en onderkoelde scholieren van Oostenrijkse berg|| De Oostenrijkse politie heeft vannacht met reddingshelikopters bijna honderd Duitse scholieren van een berg geplukt. De avondwandeling die hun docenten hadden uitgekozen in natuurgebied Kleinwalsertal, zo'n 80 kilometer ten oosten van Innsbruck, bleek iets te hoog gegrepen. De 99 scholieren, die tussen de twaalf en veertien jaar oud zijn, waren daar op schoolreis. Hun acht docenten hadden op het internet een wandelroute uitgezocht als avondbesteding. Op de website stond de tocht beschreven als een "mooie vakantieavondwandeling". Toch bleek de bergtocht een hoge moeilijkheidsgraad te hebben, vertelt een woordvoerder van de politie aan de Oostenrijkse krant Der Standard. De kinderen waren niet ervaren en hadden ook niet de juiste uitrusting. Toen het begon te regenen en de paden steeds gladder werden, gleden twee scholieren uit en raakten lichtgewond. Omdat er paniek was uitgebroken in de groep, besloten de docenten de reddingsdiensten te bellen. Die troffen een groep "uitgeputte, onderkoelde en doorweekte scholieren". Evacuatie van de 107-koppige groep bleek alleen mogelijk per helikopter, maar die kon slechts drie personen per keer meenemen. "Men kan zelf uitrekenen, hoe vaak we dus hebben moeten vliegen", aldus de Oostenrijkse politie. Die adviseert kritisch te zijn bij het uitzoeken van wandelroutes op internet: "Daar worden ook oude, niet onderhouden paden beschreven die nu overwoekerd zijn."||https://nos.nl/artikel/2431935-helikopter-haalt-uitgeputte-en-onderkoelde-scholieren-van-oostenrijkse-berg
2022-06-08||Gewapende man wilde conservatieve Amerikaanse rechter Kavanaugh vermoorden|| In een voorstad van Washington is vannacht een man aangehouden in de buurt van het huis van rechter Brett Kavanaugh. Hij heeft tegen de politie gezegd dat hij Kavanaugh wilde vermoorden. Hij is aangeklaagd voor poging tot moord op een rechter van het Hooggerechtshof. Nicholas John Roske is een 26-jarige inwoner van Californië. Hij heeft tegen de politie gezegd dat hij boos was over het het voornemen van het Hooggerechtshof om het landelijk geldende recht op abortus af te schaffen en ook over schietpartijen zoals vorige maand op een basisschool in Uvalde. Hij gelooft dat Kavanaugh mogelijk nog deze maand bij een stemming in het Hooggerechtshof voor versoepeling van de wapenwetgeving zal stemmen. Rosk liet zich even na 01.00 uur plaatselijke tijd door een taxi in de buurt van de woning van Kavanaugh afzetten. Hij was in het zwart gekleed en had onder meer een pistool, munitie, een mes, ducttape, tiewraps en pepperspray bij zich. Hij zei tegen de politie dat hij het huis wilde binnendringen om Kavanaugh te vermoorden. Hij had het pistool speciaal voor dat doel aangeschaft. Daarna zou hij zichzelf ombrengen. Rechters van het Hooggerechtshof worden sinds het lekken van het voorlopige abortusstandpunt permanent bewaakt. Twee federale agenten die daarvoor waren aangesteld, zagen Rosk uit de taxi stappen maar hadden geen argwaan. Rosk werd pas aangehouden nadat hij 911 had gebeld om te zeggen dat hij zelfmoordplannen had, dat hij Kavanaugh wilde doden en dat hij diens adres op internet had opgezocht. Terwijl hij nog aan het bellen was, werd hij door twee plaatselijke agenten opgepakt. Kavanaugh staat bekend als een conservatieve rechter. Hij werd in 2018 door de toenmalige president Trump benoemd, ondanks verschillende beschuldigingen van seksueel wangedrag aan zijn adres. Met zijn aantreden kregen de conservatieven een meerderheid in het Hooggerechtshof. Tegenstanders van de inperking van het abortusrecht demonstreren geregeld bij woningen van rechters van het Hooggerechtshof, ook bij die van Kavanaugh.||https://nos.nl/artikel/2431933-gewapende-man-wilde-conservatieve-amerikaanse-rechter-kavanaugh-vermoorden
2022-06-08||Gerechtshof veroordeelt man tot levenslang voor oorlogsmisdrijven in Ethiopië|| Een 67-jarige Ethiopische Nederlander moet levenslang de cel in voor oorlogsmisdrijven die hij in de jaren 70 heeft gepleegd in Ethiopië, heeft het gerechtshof in Den Haag bepaald. De verdachte, Eshetu A., was vertegenwoordiger van het militaire Derg-regime van toenmalig president Mengistu, dat in de jaren 70 in een hevig conflict verwikkeld was met oppositiepartij EPRP. A. was gestationeerd in de noordelijke provincie Gojjam. Derg-leden pleegden daar vanaf februari 1978 oorlogsmisdrijven, zo oordeelt het Haagse hof. Honderden burgers werden opgepakt en onder slechte omstandigheden vastgehouden, sommigen werden in het detentiekamp gemarteld. A. zou zonder enige vorm van proces straffen hebben opgelegd aan grote aantallen gevangenen, waaronder de doodstraf. "Deze doodstraffen werden op bevel van de verdachte en op gruwelijke wijze uitgevoerd. De meeste slachtoffers waren jonge mensen, veelal studenten," aldus het hof. Persbureau ANP meldt dat de verdachte in 1990 als asielzoeker naar Nederland kwam en uiteindelijk de Nederlandse nationaliteit kreeg. Hij woonde in Hilversum tot hij in 2015 werd opgepakt. Eerder kreeg A. al levenslang opgelegd door de rechtbank in Den Haag. De verdachte en het OM gingen toen beiden in hoger beroep. Wegens gezondheidsredenen kon de verdachte de zaak niet in de rechtszaal bijwonen. Daarom hield het hof de zaak een aantal dagen in de gevangenis waar de verdachte in hechtenis zit. De andere dagen woonde de verdachte de zitting via videoverbinding bij.||https://nos.nl/artikel/2431929-gerechtshof-veroordeelt-man-tot-levenslang-voor-oorlogsmisdrijven-in-ethiopie
2022-06-08||Gemeente Groningen kan miljoenen aan zorggeld MartiniZorg niet terugvorderen|| De gemeente Groningen kan de ruim 2 miljoen euro die een voormalige zorgbestuurder de afgelopen jaren aan zichzelf uitkeerde niet terugvorderen. Burgemeester Koen Schuiling vindt het weliswaar 'onwenselijk' dat MartiniZorg-eigenaar Ruud Slot de miljoenenwinst naar zijn eigen bedrijf heeft overgemaakt, maar kan geen terugvordering afdwingen. Volgens RTV Noord wil Schuiling met de curator van de inmiddels failliete zorgaanbieder gaan praten, om meer te weten te komen over de financiële omstandigheden van MartiniZorg. Uit onderzoek van RTV Noord bleek vorige maand dat de eigenaar van MartiniZorg, Ruud Slot, tussen 2014 en 2020 ruim 2 miljoen euro winst aan zichzelf heeft uitgekeerd. Het bedrag kwam boven op zijn jaarsalaris van 130.000 euro. Slot maakte gebruik van een ingewikkelde constructie die volgens deskundigen legaal is, maar moreel verwerpelijk. Volgens de burgemeester wordt geprobeerd om dergelijke praktijken in de toekomst te voorkomen door contracten aan te scherpen. Vorige maand werd al bekend dat de jeugdzorgbedrijven in Groningse gemeenten nog maximaal 5 procent winst mogen maken.||https://nos.nl/artikel/2431928-gemeente-groningen-kan-miljoenen-aan-zorggeld-martinizorg-niet-terugvorderen
2022-06-08||Twee doden in huis Den Bosch blijken moeder en dochter|| De twee doden die vorige week donderdag zijn gevonden in een huis in Den Bosch blijken een 64-jarige vrouw en haar 35-jarige dochter te zijn. Er is volgens de politie "geen enkele aanwijzing dat er andere mensen betrokken zijn geweest" bij hun dood. De identiteit van de vrouwen moet officieel nog worden vastgesteld, maar volgens de politie "duiden alle sporen erop dat het om de bewoners gaat", meldt Omroep Brabant. Het vermoeden dat de aangetroffen lichamen van de bewoners waren, was er al snel, maar de omstandigheden waaronder zij werden gevonden maakt identificatie lastig. De vrouwen lagen er al langere tijd. Eerder wilde de politie een misdrijf niet uitsluiten. Wat er precies gebeurd is in de woning blijft nog onduidelijk. Een buurtbewoner alarmeerde vorige week donderdag de politie, omdat de bewoners van het huis al langere tijd niet meer waren gezien. Toen agenten poolshoogte gingen nemen, troffen ze de vrouwen levenloos aan.||https://nos.nl/artikel/2431927-twee-doden-in-huis-den-bosch-blijken-moeder-en-dochter
2022-06-08||Filmproducent Weinstein vervolgd voor aanranding in VK|| De veroordeelde Amerikaanse filmproducent Harvey Weinstein wordt in Engeland vervolgd voor het aanranden van een vrouw. De nu 70-jarige Weinstein zou de vrouw in 1996 in Londen hebben betast. De Londense politie doet al een aantal jaar onderzoek naar meerdere aantijgingen van seksueel wangedrag door Weinstein op Brits grondgebied. Het gaat om mogelijke misdrijven die gedurende enkele tientallen jaren hebben plaatsgevonden. Het onderzoek begon in 2017, niet lang nadat de filmproducent door meerdere Amerikaanse actrices beschuldigd werd van aanranding en verkrachting. De Britse aanklagers hebben nog geen details vrijgegeven over de zaak. Ze kunnen Weinstein vervolgen voor de aanranding, omdat zedenzaken in het Verenigd Koninkrijk niet verjaren.||https://nos.nl/artikel/2431926-filmproducent-weinstein-vervolgd-voor-aanranding-in-vk
2022-06-08||Meer loon en extra handen moeten personeelstekort Franse ziekenhuizen tegengaan || De Franse regering heeft 24 uur na een nationale actiedag in de zorg een eerste serie maatregelen bekendgemaakt om de personeelstekorten in ziekenhuizen aan te pakken. De betaling voor overuren wordt verdubbeld; medisch studenten die klaar zijn met hun studie mogen meteen aan de slag, zonder dat ze nog hoeven te wachten op hun diploma; en gepensioneerd zorgpersoneel mag aan het werk zonder dat hun loon wordt verrekend met hun pensioen. Dinsdag werd in meer dan 50 steden nog gedemonstreerd en gestaakt door zorgpersoneel, dat zich vooral beklaagt over de tekorten aan menskracht aan het bed. De Federatie van Ziekenhuizen stelt dat driekwart van de ziekenhuizen met personeelstekorten kampt. Op zo'n 120 eerstehulpposten worden patiënten geweigerd bij gebrek aan personeel. In het hele land sluiten eerstehulpposten en bijvoorbeeld kraamklinieken de deuren, soms alleen 's avonds, maar soms ook helemaal. In Parijs ging begin deze maand een geriatrisch ziekenhuis dicht: alle patiënten werden verhuisd naar andere ziekenhuizen. "We moeten oplossingen vinden zodat iedereen de zorg krijgt die hij of zij nodig heeft", zegt minister Brigitte Bourguignon (Volksgezondheid). De maatregelen die zij nu neemt zijn de eerste in een serie, zei ze, om vooral problemen in de zomer te voorkomen. Dan gaat zorgpersoneel op vakantie, wat met de huidige krapte tot acute problemen zou leiden. "Er gaan doden vallen", waarschuwden negen zorgvakbonden gisteren in een gemeenschappelijke verklaring. De regering wil later met meer plannen komen voor de ziekenhuizen. President Macron heeft een speciaal onderzoek gelast dat in hoog tempo, uiterlijk eind deze maand, moet uitwijzen waar de knelpunten zitten en wat de oplossingen zijn.||https://nos.nl/artikel/2431923-meer-loon-en-extra-handen-moeten-personeelstekort-franse-ziekenhuizen-tegengaan
2022-06-08||Kaalplukken criminelen levert nog te weinig op, zegt Rekenkamer|| Het beleid om criminelen zoveel mogelijk illegaal verkregen vermogen af te pakken, levert veel minder op dan de bedoeling was. Volgens de Algemene Rekenkamer is er de afgelopen tien jaar "veel gezaaid, maar beperkt geoogst". Onder het motto dat misdaad niet mag lonen heeft het ministerie van Justitie veel extra geld vrijgemaakt om criminelen kaal te plukken. Dure auto's, huizen en geld moesten in beslag genomen worden. In totaal is er sinds 2010 ruim 634 miljoen euro geïnvesteerd in die aanpak. Uiteindelijk is er ruim 740 miljoen euro teruggehaald bij criminelen. Daarmee heeft het beleid zich 'terugverdiend', maar de politieke ambitie was volgens de Rekenkamer veel groter. Toenmalig minister Opstelten wekte de verwachting dat iedere euro die erin gestopt werd, drie keer zou worden terugverdiend. Dat is bij lange na niet gehaald, stelt de Rekenkamer na onderzoek. Vanaf 2015 blijven de opbrengsten steeds verder achter bij de verwachtingen. De financieel controleurs van de overheid vinden dat "teleurstellend", omdat er niet alleen veel meer geld in werd gestoken, maar ook de wet- en regelgeving werd veranderd om het makkelijker te maken om criminelen kaal te plukken. Waar de miljoenen precies aan zijn besteed is volgens de Rekenkamer niet te achterhalen. De politie, het Openbaar Ministerie, de rechtbanken en het Centraal Justitieel Incassobureau (CJIB) werken allemaal met andere definities en computersystemen. Er zijn ook nauwelijks evaluaties van het beleid geweest. Het ministerie heeft dan ook geen totaalbeeld van de resultaten, daardoor is het ook niet mogelijk om te bepalen of het geld effectief en efficiënt is besteed, stelt de Rekenkamer. Minister Yesilgöz van Justitie zegt in een reactie dat ze de 'afpak-keten' verder wil versterken, maar dat het OM verantwoordelijk blijft voor het effectief afpakken van crimineel vermogen. De Algemene Rekenkamer vindt dat ze daarmee haar eigen rol "te beperkt invult". Ze kan wel degelijk sturen op de resultaten van het beleid, vinden de onderzoekers. De Rekenkamer keek ook naar de aanpak van het witwassen van crimineel geld. Die aanpak is "betekenisvol verbeterd", luidt de conclusie. Ongebruikelijke en verdachte transacties worden vaker gemeld door instellingen als banken en notarissen. Ook brengt het OM meer witwaszaken voor de rechter. Toch is het volgens de Rekenkamer "tijd voor een volgende stap". Organisaties die bij het bestrijden van witwassen betrokken zijn werken nog te vaak langs elkaar heen en het ministerie heeft onvoldoende inzicht in de effectiviteit van het beleid.||https://nos.nl/artikel/2431922-kaalplukken-criminelen-levert-nog-te-weinig-op-zegt-rekenkamer
2022-06-08||Personeelstekort leidt op verschillende Europese luchthavens tot chaos|| Al weken wordt luchthaven Schiphol geplaagd door chaos. Wachtrijen die doorlopen tot in de buitenlucht zijn het gevolg van structurele personeelstekorten. Een oplossing lijkt nog niet in zicht. Maar Schiphol is niet het enige Europese vliegveld dat met chaotische taferelen kampt. Sinds eind mei schrijven Britse media over "ellenlange rijen" op Heathrow, de drukste luchthaven van Europa. Volgens het Londense dagblad Evening Standard stonden maandag reizigers uren in de rij voor de paspoortcontrole. "Totale chaos" en "idioterie", noemden passagiers de taferelen. Een 53-jarige reiziger vertelt aan de krant dat hij een half uur moest wachten voor hij überhaupt in de hal voor de paspoortcontrole terecht kon. Heathrow annuleerde gisteren 124 vluchten en ook luchthaven Gatwick - eveneens bij Londen - zag zich genoodzaakt vluchten te schrappen. Net als op Schiphol hebben de problemen te maken met personeelstekorten. En net als op Schiphol lijken de problemen nog wel even aan te houden. Heathrow liet vorige week weten dat het nog zeker een jaar tot anderhalf jaar kan duren voor de luchthaven weer opereert op het pre-pandemieniveau. De problemen op Heathrow spelen vooral rond luchtvaartmaatschappij British Airways. Vakbonden dreigen met stakingen van het personeel dat de incheckbalies bemant. Ook ander grondpersoneel van British Airways is van plan te staken. Volgens de bonden zijn medewerkers woedend, omdat tijdens de pandemie de facto 10 procent van hun loon is afgegaan. Die bezuiniging is nog altijd niet teruggedraaid, terwijl het leidinggevend personeel - zo meldt ITV - inmiddels wel weer het oude salaris ontvangt. De drukte op de grote luchthavens lijkt een domino-effect te hebben. Gisteren liet prijsvechter EasyJet weten voor de zomer een aantal vluchten van Amsterdam naar London Gatwick en London Luton nu al te annuleren. Dat is volgens de Britse maatschappij nodig vanwege de grote drukte op Schiphol, waar de maatschappij een van de grootste gebruikers is. En dan is er nog Spanje. Op de grootste luchthaven van het land, Madrid-Barajas, is het al weken erg druk. Maandag klaagde de Spaanse luchtvaartmaatschappij Iberia nog over chaos bij de paspoortcontroles van het vliegveld. 'Sommige rijen deden me denken aan Disney': Sinds begin maart zouden daardoor 15.000 passagiers van Iberia hun vlucht hebben gemist. Vooral Britse reizigers zijn de dupe. Zij moeten vaak lang wachten, omdat hun paspoort sinds de Brexit handmatig gecontroleerd moeten worden. Iberia wijst naar de regering en zegt dat er te weinig grensbewakers zijn om de controles soepel uit te voeren. Ook de luchthavens van badplaatsen Alicante en Mallorca hebben hier volgens de luchtvaartmaatschappijen last van. Maar het ministerie van Binnenlandse Zaken ontkent dat er te weinig grensbewakers zijn en zegt dat er desinformatie wordt verspreid door de maatschappijen. Desondanks zegde het ministerie gisteren extra werknemers voor de politie toe. Die hoopt tweehonderd nieuwe medewerkers aan te nemen voor controles. Dat zou het totaal op zeshonderd brengen en genoeg moeten zijn om de passagiersstromen in goede banen te leiden. De chaos op de Europese luchthavens lijkt steeds een iets andere oorzaak te hebben. Maar de rode draad zijn de personeelsproblemen, die grotendeels het gevolg zijn van de pandemie. Tijdens de coronacrisis werden in de luchtvaartsector tienduizenden werknemers ontslagen: personeel dat niet zomaar terug te halen is. Maar sinds Europese landen zijn begonnen met het loslaten van de coronaregels, heeft het toerisme een enorme vlucht genomen. Daarbij is onder veel nog werkend luchtvaartpersoneel onvrede over de arbeidsvoorwaarden en omstandigheden, waardoor stakingen dreigen. Zo hielden bagageafhandelaars op Schiphol eind april al een wilde staking. Personeel van afhandelaar Aviapartner op Brussel volgde vorige week dat voorbeeld. De werknemers legden spontaan het werk neer, volgens de vakbonden omdat ze geen pauze mogen nemen om te eten. De bonden spreken van een zeer hoge werkdruk en een ernstig personeelstekort. Franse vakbonden hebben reizigers die morgen vanaf vliegveld Charles de Gaulle willen vertrekken al gewaarschuwd. Ook daar wordt gestaakt voor betere arbeidsvoorwaarden. De werknemers willen een loonsverhoging van 300 euro vanwege de inflatie, maar ook omdat ze tijdens de pandemie risico hebben gelopen. "Tijdens de meest kritieke covid-periodes waren we aan het werk", laten de vakbonden weten. "We werkten bovendien onder gebrekkige omstandigheden. Er waren tekorten aan beschermingsmiddelen, gel en maskers." Volgens Franse media zal door de staking een kwart van de vluchten op Charles de Gaulle morgen worden geannuleerd.||https://nos.nl/artikel/2431920-personeelstekort-leidt-op-verschillende-europese-luchthavens-tot-chaos
2022-06-08||Spijt van koning Filip voor koloniale wandaden in Congo, maar geen excuses|| De Belgische koning Filip heeft zijn spijt betuigd voor de wandaden uit het koloniale verleden. Hij deed dat in een toespraak bij zijn eerste bezoek aan Congo, dat tot 1960 een Belgische kolonie was. Hij herhaalde daarmee de spijtbetuiging die hij twee jaar geleden al schreef in een brief aan de Congolese president Tshisekedi, ter gelegenheid van de zestigste viering van de onafhankelijkheid. Filip sprak over "diepste spijt voor de wonden uit het verleden". Hij zei dat veel Belgen destijds oprecht hielden van Congo en zijn inwoners, maar dat het koloniale regime was gebaseerd op "uitbuiting en overheersing". Hij bood geen excuses aan, iets waar in Congo wel op was gehoopt: Het bezoek van Filip aan Congo is het eerste van een Belgische koning in twaalf jaar tijd. Het had eigenlijk in 2020 moeten plaatsvinden, bij de viering van 60 jaar onafhankelijkheid, maar ging toen vanwege corona niet door. Het Belgische koningshuis speelde een belangrijke rol bij de uitbuiting en koloniale wandaden. Leopold II, een verre voorganger van Filip, beschouwde de 'Congo-Vrijstaat' aan het eind van de 19de eeuw als persoonlijk wingewest.||https://nos.nl/artikel/2431918-spijt-van-koning-filip-voor-koloniale-wandaden-in-congo-maar-geen-excuses
2022-06-08||Posters in auto van man die op voetgangers Berlijn inreed, motief onduidelijk|| In de auto van de man die vanmorgen op voetgangers in Berlijn inreed zijn posters over Turkije gevonden. Het is onduidelijk of de man daar een bedoeling mee had. De auto is van een zus. De politie heeft niet gezegd wat er precies op de posters staat. Op het moment zijn er geen aanwijzingen dat de man een politiek motief had, zegt de politie.  Eerder spraken Duitse media van een brief met een bekentenis. "Het was in ieder geval geen ongeluk, hij is een herrieschopper, een ijskoude moordenaar", zei een betrokkene bij het onderzoek tegen de krant Bild. Rond 10.30 uur reed de bestuurder met een kleine personenauto in de buurt van de Gedächtniskirche een trottoir op waar op dat moment mensen liepen, onder wie scholieren uit de deelstaat Hessen. Een 51-jarige lerares kwam om het leven, een leraar en veertien scholieren raakten gewond.  Volgens de brandweer zijn zes mensen in levensgevaar en drie anderen zwaargewond geraakt. Ook zijn er meerdere lichtgewonden. Hoeveel mensen precies gewond zijn geraakt, is nog altijd onduidelijk.  De auto strandde in de etalage van een winkel. Omstanders konden voorkomen dat de bestuurder ervandoor ging en droegen hem over aan de politie. Het is een 29-jarige Duitser van Armeense afkomst die in Berlijn woont. Hij was voor meerdere delicten bij de politie bekend, maar niet vanwege extremistische opvattingen. De Schots-Amerikaanse acteur John Barrowman was ooggetuige. Hij vertelde op Twitter dat een auto over een langere afstand over de stoep reed, daarbij meerdere mensen raakte en eindigde in de etalage van een Douglas-filiaal: ||https://nos.nl/artikel/2431916-posters-in-auto-van-man-die-op-voetgangers-berlijn-inreed-motief-onduidelijk
2022-06-08||Tieners boden spelers tienduizenden euro's voor deelname matchfixing|| Twee jongens van 16 en 17 uit Almere zijn aangehouden, nadat zij diverse wedstrijden in de Tweede Divisie hebben geprobeerd te fixen. De tieners wilden hun slag slaan in de laatste speelronde van de voetbalcompetitie, maar faalden nadat diverse voetballers aan de bel hadden getrokken bij de KNVB. De voetbalbond deed daarop melding bij de politie. Volgens het Openbaar Ministerie bood het tweetal tienduizenden euro's aan spelers om wedstrijden te manipuleren. Meerdere teams en diverse spelers werden via sociale media benaderd. Om hoeveel ploegen en spelers het precies gaat, wil het OM niet zeggen. De totale omvang van de poging tot matchfixing wordt momenteel in kaart gebracht. "Dit was absoluut geen grapje van een paar jochies, maar een serieuze poging om wedstrijden te manipuleren. Dat het hier om zulke jonge mensen gaat, is zeer zorgelijk. Kennelijk zien zij in matchfixing een lucratief, vet verdienmodel", zegt officier van justitie Anne de Leeuw. De laatste speelronde in de Jack's League, die bestaat uit achttien ploegen, vond plaats op zaterdag 4 juni. Een dag daarvoor werden de jongens opgepakt in Den Haag. Diverse datadragers en telefoons zijn in beslag genomen. In afwachting van de uitkomst van het politieonderzoek zijn de twee verdachte jongens in vrijheid gesteld. Eerder bleek uit onderzoek van de NOS dat sporters in Nederland vaker benaderd worden om wedstrijden te verliezen. Vorig jaar werden zeker zes darters via social media benaderd door matchfixers. In de NOS-podcast Gefixt legt een zelfverklaarde matchfixer uit hoe hij onder anderen vijf spelers van Jong RKC had omgekocht en daarmee 30.000 euro verdiende. Juist op het lagere niveau in sport zijn matchfixers actief, weet ook De Leeuw. "Die lagere klassen zijn aantrekkelijk voor wedstrijdmanipulatie. Dat kunnen we niet laten gebeuren, want het vormt een bedreiging voor de eerlijke sport", aldus de officier van justitie.||https://nos.nl/artikel/2431915-tieners-boden-spelers-tienduizenden-euro-s-voor-deelname-matchfixing
2022-06-08||Goederenwagon ontspoord in Leusden, veel hinder voor wegverkeer|| Een lege wagon van een goederenterrein is vanmiddag ontspoord in het Utrechtse Leusden. De trein blokkeert de overweg van de Groene Zoom richting Leusden, een belangrijke doorgaande weg. Verkeer moet daarom omrijden. Het is nog onduidelijk hoe lang het oponthoud gaat duren, maar volgens een woordvoerder van spoorbeheerder ProRail gaat het om een 'behoorlijke tijd'. De politie is ter plaatse om het verkeer te regelen. Volgens ooggetuigen kantelde de goederenwagon op een wissel vlak voor een rangeerterrein van een auto-importeur. In de wagon hadden auto-onderdelen gezeten. Die waren net gelost. Dat meldt de woordvoerder van ProRail aan RTV Utrecht. De Inspectie Leefomgeving en Transport onderzoekt hoe het ongeluk kon gebeuren.||https://nos.nl/artikel/2431909-goederenwagon-ontspoord-in-leusden-veel-hinder-voor-wegverkeer
2022-06-08||Turnsters eisen 1 miljard dollar van FBI in zaak rond misbruik turnarts Nassar|| Meer dan negentig (oud-)turnsters eisen meer dan 1 miljard dollar (omgerekend ruim 931 miljoen euro) schadevergoeding van de FBI vanwege het falen in de zaak rond seksueel misbruik door de Amerikaanse turnarts Larry Nassar. De politiedienst zou veel te afwachtend hebben gereageerd toen de eerste signalen binnenkwamen, waardoor het misbruik maandenlang kon doorgaan. Twee weken geleden besloot het ministerie van Justitie de voormalig FBI-agenten niet te vervolgen. Tot de groep eisers behoren olympisch kampioenen Simone Biles, Alexandra Raisman en McKayla Maroney. De meerderheid van de (oud-)turnsters zegt dat de voormalige arts van de Amerikaanse bond hen heeft misbruikt, nadat in 2015 bij de FBI al melding was gemaakt van het misbruik. Afgelopen zomer verscheen een rapport van inspecteur Michael Horowitz van het Amerikaanse ministerie van Justitie waarin stond dat het FBI-bureau in Indianapolis "niet met de grootste ernst en urgentie op de beschuldigingen aan het adres van Nassar heeft gereageerd". De federale wetgeving geeft een overheidsinstantie als de FBI zes maanden de tijd om te reageren op de claim van de (oud-)turnsters. Afhankelijk van de reactie van de dienst kunnen er rechtszaken volgen. Nassar werd begin 2018 veroordeeld tot een gevangenisstraf van 175 jaar vanwege het seksueel misbruik van honderden jonge turnsters. Simone Biles en drie andere turnsters getuigden in 2019 in de Amerikaanse Senaat over het misbruik. "Het hele systeem is schuldig", zeiden ze toen:||https://nos.nl/artikel/2431908-turnsters-eisen-1-miljard-dollar-van-fbi-in-zaak-rond-misbruik-turnarts-nassar
2022-06-08||Rusland en Turkije bespreken 'graancorridor' zonder Oekraïne|| Rusland en Turkije hebben een plan besproken om de export van Oekraïens graan mogelijk te maken. De Turkse minister van Buitenlandse Zaken Cavusoglu zei na het gesprek met zijn Russische ambtgenoot Lavrov in de Turkse hoofdstad Ankara dat er een "haalbaar" voorstel voor een zogenoemde graancorridor op tafel ligt. Naast Turkije zou de VN een rol moeten spelen in het plan voor een veilige export van graan via de Zwarte Zee. Wel zijn er nog meer gesprekken nodig met Kiev en Moskou over onder meer veiligheidsgaranties, zei Cavusoglu. Er was geen afvaardiging van Oekraïne uitgenodigd voor het overleg. Vanuit Oekraïne is er sceptisch gereageerd op het plan. De directeur van de Oekraïense graanbranche, Serhi Ivasjtsjenko, zegt dat alleen Turkije volgens hem niet voldoende is om de veiligheid van de corridor te garanderen. Oekraïne is een van de grootste exporteurs ter wereld van tarwe, maïs en gerst. Westerse landen beschuldigen Rusland ervan een wereldwijde voedselcrisis te creëren door de havens van Oekraïne af te sluiten. Rusland houdt juist het Westen en ook Oekraïne verantwoordelijk voor de crisis. Lavrov heeft herhaald dat de bal bij Oekraïne ligt om een veilige route voor de schepen in de Zwarte Zee mogelijk te maken. Het land zou de eigen havens moeten ontmijnen. Hij benadrukte dat Rusland geen misbruik zal maken van de situatie. Verder verkondigde Rusland vandaag dat het transport van Oekraïens graan via de Zee van Azov en de Zwarte Zee vanaf deze week weer mogelijk is vanuit de haven van Berdjansk. Het Russische staatspersbureau Tass schrijft dat de mijnen die de toegang blokkeerden zijn geruimd. Berdjansk ligt in het gebied dat door Russische en pro-Russische troepen is bezet. Door de huidige blokkade kan Oekraïne slechts 2 miljoen ton graan per maand exporteren, meldde het Oekraïense ministerie van Landbouw gisteren. Normaal exporteert het land 5 miljoen ton graan per maand. Er ligt volgens Kiev nog zo'n 22 miljoen ton graan opgeslagen in silo's. In onderstaande video legt NOSop3 uit hoe de oorlog in Oekraïne duizenden kilometers verderop zorgt voor nóg ernstigere honger:||https://nos.nl/artikel/2431904-rusland-en-turkije-bespreken-graancorridor-zonder-oekraine
2022-06-08||Taghi-proces: 'Geen enkele nabestaande durft erbij te zijn'|| In de rechtszaak tegen de groep rond Ridouan Taghi stond het Openbaar Ministerie vandaag stil bij de nabestaanden van de geliquideerde slachtoffers. Geen enkele nabestaande durfde aanwezig te zijn in de zittingszaal. Vandaag begon het OM aan het requisitoir in het Marengo-proces. Bij aanvang beschreven de officieren van justitie de zes slachtoffers in de zaak, van wie enkelen voor de ogen van hun familie zijn vermoord. Zo bracht een van hen zijn dochtertje naar koranles, toen hij werd doodgeschoten in zijn auto. Een ander was met zijn kind bezig met het konijnenhok in de tuin, toen de bel ging en hij van dichtbij werd doodgeschoten. Het OM denkt dat alle slachtoffers zijn vermoord in opdracht van Ridouan Taghi. De meesten van hen zaten zelf ook in de criminaliteit. "Het motief was meestal wraak. Omdat er was gepraat, of om te voorkomen dat er zou worden gepraat." De zitting in het Marengo-proces ging opnieuw gepaard met veel beveiligingsmaatregelen. Naast Taghi zaten bijna alle verdachten in de zaal, samen met hun advocaten. Zij moesten er vandaag bij zijn van de rechtbank. "Normaal zou de zaal ook vol zitten met nabestaanden, maar hun stoelen zijn vandaag leeg en zullen leeg blijven", zei de officier van justitie. "Want er is geen enkele nabestaande die het heeft aangedurfd om aanwezig te zijn en zelf het spreekrecht durft uit te oefenen." Dit zijn de vermoorde slachtoffers in het Marengo-proces: Het OM ging ook in op de rol van kroongetuige Nabil B., die zelf meehielp bij enkele liquidaties en in ruil voor strafvermindering een boekje open deed over de rest van de organisatie. Nadat per ongeluk het verkeerde doelwit was geliquideerd, was hij bang zelf te worden vermoord en ging hij naar de politie. De verdediging heeft veel kritiek op de inzet van de kroongetuige, omdat hij onbetrouwbaar zou zijn. Het OM gaf vandaag toe dat hij handelde uit eigenbelang, niet omdat hij spijt had en uit het criminele milieu wilde stappen. "Maar dat doet niets af aan de betrouwbaarheid van zijn verklaringen." De verklaringen gaven volgens het OM voor het eerst zicht op de wereld achter de moorden. "En dat er nog anderen op de lijst stonden om te worden vermoord." Het onderzoek naar Taghi is volgens de officier van justitie begonnen om meer geweld te voorkomen. Zij noemde het dan ook "uitermate wrang" dat de zaak juist heeft geleid tot nieuwe slachtoffers. "De kroongetuige heeft een hoge prijs betaald. Zijn broer, zijn advocaat en zijn vertrouwenspersoon zijn vermoord." Veel bewijs in de zaak komt ook van onderschept berichtenverkeer. Volgens advocaten zijn deze berichten onrechtmatig verkregen en mogen ze niet gebruikt worden. Maar het OM benadrukt dat uit eerdere uitspraken al is gebleken dat de berichten, die oorspronkelijk waren versleuteld, wel degelijk als bewijs worden geaccepteerd. De komende weken gaat het OM dieper in op het bewijs tegen de verdachten. Op 28 juni volgt de strafeis tegen Taghi en zijn medeverdachten. Die kwamen vandaag niet aan het woord. Wel maakte Taghi aan het einde van de zitting een sneer naar een van de rechters. "U mag mijn vonnis naar de gevangenis sturen, dan hoef ik niet meer te komen." Toen de rechter benadrukte veel te verwachten van zijn verdediging en er nog geen enkel oordeel is geveld, herhaalde Taghi: "U mag het vonnis uit uw binnenzak halen en meegeven. Dan kan ik lekker in mijn cel blijven." De rechter: "Zo werkt het niet, meneer Taghi." Zijn reactie: "Helaas." Bekijk hier het netwerk rond Ridouan Taghi:||https://nos.nl/artikel/2431902-taghi-proces-geen-enkele-nabestaande-durft-erbij-te-zijn
2022-06-08||Kate Bush bestormt hitlijsten met jaren 80-succesnummer dankzij Netflix-serie|| Kate Bush maakt na 37 jaar een opvallende comeback met haar nummer Running Up That Hill uit 1985. De zangeres heeft haar plotselinge terugkeer in de hitlijsten te danken aan het vierde seizoen van de Netflix-serie Stranger Things, waarin het nummer een prominente rol heeft. Vooral de opmars op streamingsdiensten Apple Music en Spotify is opmerkelijk. Op de Nederlandse Apple Music staat het nummer op de tweede positie, bij rivaal Spotify staat het nummer op de derde plaats. Op de wereldwijde Spotify-lijst staat het nummer zelfs bovenaan. Het nummer is dit keer niet alleen geliefd onder de mensen geboren in de jaren 80 of daarvoor. Volgens The Guardian is Running Up That Hill nu vooral populair onder generatie Z: mensen geboren vanaf eind jaren 90 tot 2010, lang na 1985 waarin het synthpop-nummer uitkwam. De 63-jarige zangeres reageert op haar website verheugd op haar hernieuwde populariteit. Volgens haar heeft het nummer "een heel nieuw leven" gekregen door haar jonge fans. "Heel erg bedankt aan iedereen die het lied heeft gesteund." In 1985 bereikte Running Up That Hill de zesde plek op verschillende Nederlandse hitlijsten. Eerder stond de Britse zangeres er al mee op de tweede plaats in de Britse hitparade. Nu staat het nummer ook in het VK bovenaan de hitlijsten van streamingsdiensten Apple Music en Spotify. In Amerika heeft Kate Bush voor het eerst de top 10 in de hitlijsten bereikt (de oorspronkelijke release uit 1985 haalde daar de 30e plaats). De Amerikaanse sciencefictionserie Stranger Things speelt zich af in de jaren 80 en wordt gekenmerkt door een nostalgische sfeer. Het vierde seizoen bestaat uit twee delen, waarvan de eerste deel vanaf 27 mei te zien was en de tweede deel op 1 juli verschijnt. "Ik wacht met ingehouden adem op de rest van de serie in juli", schrijft Bush. Bekijk de clip van 'Running Up That Hill':||https://nos.nl/artikel/2431896-kate-bush-bestormt-hitlijsten-met-jaren-80-succesnummer-dankzij-netflix-serie
2022-06-08||Oud-minister Dekker zwaargewond na val van racefiets, wandelaarster opgepakt|| Voormalig minister Sander Dekker is gisteravond zwaargewond geraakt toen hij in de duinen bij Monster van zijn racefiets viel. De Telegraaf schrijft dat een ooggetuige heeft gezien dat een wandelaarster Dekker bij de arm pakte en dat hij daardoor ten val kwam. Volgens de wandelaarster reed hij te hard. De politie bevestigt desgevraagd dat er gisteravond een ongeluk met een fiets is gebeurd in het duingebied bij Monster, maar wil niet zeggen of Dekker daarbij was betrokken. De VVD, waarvan Dekker lid is, bevestigt wel dat het om de oud-minister gaat. Betrokkenen zeggen dat er geen reden is om aan te nemen dat de wandelaarster een politiek motief had bij haar actie. De 47-jarige oud-minister voor Rechtsbescherming is zwaargewond overgebracht naar het ziekenhuis. Hij zou onder meer ribben, een sleutelbeen en bekken hebben gebroken. Hij verkeert niet in levensgevaar, zeggen ingewijden. Het ongeluk gebeurde op het Schelpenpad in Monster: De wandelaarster door wie Dekker ten val zou zijn gekomen, een 42-jarige vrouw uit Monster, zit vast. Zij wordt verdacht van het toebrengen van zwaar lichamelijk letsel, dan wel mishandeling met letsel als gevolg. Aanvankelijk zei de politie dat de vrouw werd verdacht van zware mishandeling en doodslag, maar die verdenking is inmiddels aangepast. De voormalige VVD-minister is een fervent racefietser. Hij is tijdens het fietsen al vaker gevallen. In 2015 brak hij zijn heup toen hij ten val kwam tijdens een fietstocht in Spanje. Twee jaar eerder had hij al zijn sleutelbeen en elleboog gebroken, nadat hij met zijn fiets over de kop was geslagen toen hij een hond moest ontwijken. Hij verscheen daarna in de Tweede Kamer met beide armen in een mitella en een rietje in zijn drinkglas. Dekker was van 2012 tot en met 2017 staatssecretaris van Onderwijs, Cultuur en Wetenschap. Daarna was hij van 2017 tot 2022 minister voor Rechtsbescherming, in het vorige kabinet van premier Rutte.||https://nos.nl/artikel/2431893-oud-minister-dekker-zwaargewond-na-val-van-racefiets-wandelaarster-opgepakt
2022-06-08||Kabinet wil op termijn vier grote opvanglocaties voor asielzoekers|| Het kabinet wil dat er op termijn vier grote opvanglocaties komen voor asielzoekers. Op elke opvanglocatie moeten ten minste duizend mensen kunnen verblijven. Bronnen bevestigen berichtgeving hierover door RTL Nieuws. De kabinetsnota is gisteren besproken in het Veiligheidsberaad, het overleg van de burgemeesters van de 25 veiligheidsregio's. In de versie van de nota van 3 juni, in bezit van de NOS, kondigt het kabinet aan "voor de middellange termijn" in te zetten op "enkele grootschalige Tijdelijk Noodvoorzieningen Vreemdelingen (TNV's)". Het kabinet is hierover in gesprek met een aantal gemeenten "waarbij met name gekeken wordt naar gebruik van cruiseschepen die aangemeerd kunnen worden in de haven". Staatssecretaris Van der Burg legt uit welke maatregelen er worden genomen: Inmiddels wordt er ook gesproken over grote tenten en sporthallen. Het gaat om een half jaar per gemeente die hier in toestemt. De gesprekken met gemeenten worden gevoerd onder leiding van het COA, het Centraal orgaan Opvang Asielzoekers. Volgens bronnen binnen het Veiligheidsberaad wordt het steeds lastiger om gemeenten te vinden die aan de crisisnoodopvang of zo'n grote tijdelijke noodvoorziening willen meewerken. Staatssecretaris Van der Burg spreekt van een crisissituatie. Gisteren hebben weer zeker honderd mensen de nacht doorgebracht op een stoel in het aanmeldcentrum in Ter Apel.||https://nos.nl/artikel/2431892-kabinet-wil-op-termijn-vier-grote-opvanglocaties-voor-asielzoekers
2022-06-08||Voor situatie in Ter Apel blijkt geen enkele noodoplossing een wondermiddel|| Zeker drie maanden lang zouden er geen mensen op stoelen hoeven te slapen in Ter Apel, zo was de hoop. Het werd uiteindelijk exact een week. Afgelopen nacht moesten wederom zo'n 140 asielzoekers de nacht doorbrengen op stoelen in de kantoren van het aanmeldcentrum. Het onderstreept dat de noodzaak van structurele oplossingen voor de asielproblematiek groeit met de dag. Eind vorige maand kondigde staatssecretaris Van der Burg (Asiel) aan dat veiligheidsregio's per toerbeurt crisisnoodopvang zouden gaan verzorgen. Daarbij ging het om plekken voor 600 asielzoekers, verdeeld over vier veiligheidsregio's per twee weken. Het Centraal Orgaan opvang asielzoekers (COA) sprak van een "zeer welkome bijdrage aan het aantal beschikbare opvangplekken", omdat zo eindelijk de druk op het aanmeldcentrum in Ter Apel enigszins verlicht kon worden. In de praktijk is het geen wondermiddel gebleken. De veiligheidsregio's hebben bijvoorbeeld moeite om de crisisopvang te realiseren. Zo is het Amsterdam-Amstelland nog niet gelukt de gevraagde 150 plekken te leveren, schreef RTV Noord gisteren, waarna Groningen besloot bij te springen met extra plaatsen. "Er is een beetje het beeld ontstaan dat die 600 plekken er met één druk op de knop zouden zijn, op de dag dat die estafette in werking trad. Was het maar zo, er wordt veel gevraagd van de regio's", zegt COA-woordvoerder Frank Neervoort, die benadrukt dat nog niet alle beloofde plekken beschikbaar zijn. Of er geen mensen op stoelen hadden geslapen in Ter Apel als al die plekken er wel waren? "Dan zou het kantje boord zijn geweest", zegt hij. "Plus: dan moeten mensen nog steeds overnachten in de sportzaal. Dat is gewoon niet wat we willen. Er komen zo'n duizend mensen per week binnen in Ter Apel en dat aantal is simpelweg te hoog voor de crisisnoodopvang die we hebben." Inmiddels wordt er binnen de veiligheidsregio's gesproken over nog eens 300 extra crisisopvangplekken. Volgens het COA zijn die plekken absoluut nodig, aangezien elke extra opvangplek winst is "in deze crisissituatie". Woordvoerder Neervoort benadrukt tegelijk dat de maatregelen weinig doen voor de problematiek op de langere termijn. Kortstondige crisisnoodopvang is volgens hem allesbehalve ideaal. In de eerste plaats niet voor de asielzoekers zelf. "Je weet bij dergelijke opvang een ding zeker: na twee weken komen ze weer terug. Je sleept mensen zo door het hele land." Liever ziet hij structurele oplossingen, waar volgens hem ook wel over wordt gesproken met het kabinet, zoals minimaal een extra aanmeldcentrum of extra grootschalige opvanglocaties. Ter Apel is als enige aanmeldcentrum in Nederland de spil in elke asielprocedure. Asielzoekers komen daardoor uiteindelijk weer terug naar Ter Apel, omdat ze daar bepaalde stappen in hun procedure moeten doorlopen. Het leidt allemaal tot extra drukte. Verder is er amper uitstroom uit de asielzoekerscentra van statushouders, omdat die door de krapte op de woningmarkt zelden woonruimte krijgen toegewezen. Daardoor blijven de opvangcentra overvol. In Ter Apel is het vastlopen van het asielsysteem momenteel het zichtbaarst, zegt COA-woordvoerder Neervoort: "Het bad zit daar vol tot aan de rand en met twee druppels loopt het over. Ik begrijp dat iedereen dan naar het bad kijkt, maar het systeem loopt op tal van andere onderdelen ook vast."||https://nos.nl/collectie/13898/artikel/2431891-voor-situatie-in-ter-apel-blijkt-geen-enkele-noodoplossing-een-wondermiddel
2022-06-08||Taxicentrale moet het met auto minder doen: meeuw broedt op motorkap|| Een meeuwenkoppel in Alkmaar heeft een nest gebouwd tussen de ruitenwissers van een taxi. De taxicentrale moet het de komende tijd daardoor met een auto minder doen. Broedende vogels zijn beschermd in ons land en mogen niet worden verplaatst. Medewerkers van de taxicentrale en de dierenambulance probeerden het nest tijdens de bouw ervan al eens te verwijderen. Maar de meeuwen keerden steeds terug. Nu het meeuwenkoppel een ei heeft gelegd, mag het nest niet meer verwijderd worden en moet de taxicentrale de wagen laten staan tot de eieren zijn uitgebroed en het gezin weer uitgevlogen is. Volgens een woordvoerder van Vogelbescherming Nederland broeden de vogels meer dan drie weken en kan het daarna nog vier weken duren totdat het nest verwijderd kan worden. Alkmaar kampt volgens NH Nieuws al langer met een meeuwenplaag en heeft speciale daken aangewezen waar meeuwen in alle rust mogen broeden, de zogenoemde gedoogdaken. Hoewel er een gedoogdak in de buurt van het nest te vinden is, hebben deze twee meeuwen dus toch voor de motorkap gekozen.||https://nos.nl/artikel/2431890-taxicentrale-moet-het-met-auto-minder-doen-meeuw-broedt-op-motorkap
2022-06-08||Cao-lonen stijgen, 'werknemers hebben nu een sterke positie'|| De lonen stijgen harder dan voorgaande jaren in de cao's die recent zijn gesloten. Werkgeversvereniging AWVN spreekt van een sterke stijging en wijst op de krapte op de arbeidsmarkt als oorzaak. Vakbond FNV ziet ook de hogere percentages, maar wijst erop dat veel loonsverhogingen tot stand komen na acties of het dreigen ermee. In de cao's die dit jaar werden afgesloten, gaat de beloning gemiddeld met zo'n 3 procent omhoog, blijkt uit cijfers van de AWVN. Kijk je alleen naar de cao's die in mei zijn afgesloten, dan is de stijging 3,8 procent. Ter vergelijking: in 2021 was de gemiddelde loonstijging 2,1 procent. De loonsverhoging is lang niet genoeg om de inflatie dit jaar op te vangen, die tegen de 10 procent aanloopt. FNV zegt dat de loonstijging in cao's die nu worden afgesloten, gebaseerd is op de inflatie die vorig jaar oktober werd verwacht. "Afgezet ten opzichte van het cijfer van 3,3 procent inflatie is dit een realistisch resultaat", zegt Zakaria Boufangacha, vicevoorzitter van FNV. Volgens FNV stijgen de lonen van mensen met een laag inkomen gemiddeld harder, met 3,5 procent. "Werkgevers beginnen in te zien dat ze niet meer wegkomen met goedkope banen als wegwerpproduct", zegt Boufangacha. "Werknemers hebben nu wel een sterke positie, en dat vertaalt zich ook in het looncijfer", zegt een woordvoerder van de AWVN. Ook andere factoren, zoals de economische vooruitzichten, kunnen daarbij een rol spelen. "Tijdens corona ging men uit van het allerergste, en toen bleek het economisch gezien mee te vallen. Met enige vertraging gaat dan ook de loonafspraak omhoog." Ton Wilthagen, hoogleraar arbeidsmarkt aan Tilburg University, zegt dat er al voor corona sprake was van een geleidelijke loonstijging en dat die nu doorzet. Het is wel opvallend dat de lonen van mensen met middeninkomens en lage inkomens relatief meer stijgen dan die van de managers, zegt hij. "Zij hebben wel een cruciale functie in arbeidsmarkt en in het bedrijf, waardoor je bijvoorbeeld moet wachten op je koffer, zoals op Schiphol." Werkgevers, maar ook het publiek hebben geconstateerd dat de maatschappij vastloopt als die mensen niet werken, zegt Wilthagen. "Ze wilden al langer niet meer voor bijvoorbeeld 11 euro per uur werken, of vastzitten in flexibele contracten, maar nu hebben ze arbeidsmarktmacht." Eén van de cao's die de afgelopen tijd is afgesloten, is die voor werknemers in garages. Daar is afgesproken dat werknemers op 1 juni 2,3 procent loonsverhoging krijgen en in januari volgend jaar 100 euro bruto erbij. Bij een gemiddeld salaris van 2500 euro is dat laatste volgens vakbond FNV een verhoging van 4 procent. "Goed nieuws", zegt Paul van der Sman. Hij werkt al zo'n 17 jaar als monteur bij garage Roberts Kerketuinen in Den Haag. "Vorig jaar was het niet geweldig, maar nu gaat het weer de goede kant op", zegt hij. Salarisverhoging is een belangrijke manier om aan werknemers te laten zien dat je hen waardeert, denkt hij, al zal het de prijsstijgingen niet compenseren. Zijn werkgever Jerry van Gils heeft zijn drie automonteurs op dit moment hard nodig en heeft grote moeite om nieuw personeel aan te trekken. "Ik moet toch echt minimaal vier monteurs hebben om het aangeboden werk te kunnen doen." Toch biedt hij bovenop de cao-loonsverhoging geen extraatjes aan om nieuw personeel te werven. "Van die lokkertjes, daar doen we niet aan. We vertellen gewoon wie we zijn en op een gegeven moment moeten ze zelf beslissen of ze het iets vinden of niet." Wel is waardering voor zijn huidige personeel belangrijk, zegt hij, maar dat zit hem niet alleen in geld. "Wij hebben een goede binding met het personeel, en we gaan ook heel flexibel met hen om. Met leveranciers hebben we vaak uitjes georganiseerd om het voor de jongens leuk te houden, en op die manier hoop ik natuurlijk dat ze bij mij blijven." De waardering die mensen voelen na een salarisstijging is tijdelijk, zegt Wilthagen. "Mensen wennen vrij snel aan die hogere salarissen, zeker nu die energiekosten stijgen. Dus is het gevoel van waardering na een half jaar wel weg, want mensen hebben dan een ander uitgavepatroon ontwikkeld." Daarnaast hangt het ook af van de perceptie van mensen zelf, zegt hij. "Sommige mensen zullen ook denken: het werd onderhand wel tijd."||https://nos.nl/artikel/2431884-cao-lonen-stijgen-werknemers-hebben-nu-een-sterke-positie
2022-06-08||Bus valt in ravijn in Pakistan, 22 doden|| In Pakistan zijn bij een busongeluk 22 doden gevallen. Onder de slachtoffers zijn kinderen. Het ongeluk gebeurde op een smalle bergweg in de zuidwestelijke provincie Beloetsjistan. De bus raakte door nog onbekende oorzaak van de weg en kwam in een ravijn terecht. Volgens ooggetuigen reed de chauffeur vlak voor het ongeluk te hard en verloor hij daardoor de macht over het stuur. Een motorrijder zegt tegen persbureau AP dat hij de kleine bus steeds sneller zag rijden, waarna het voertuig slipte en in het ravijn viel. De politie onderzoekt nog wat er precies is gebeurd en of de bus technische mankementen had. Volgens de lokale autoriteiten lijkt het erop dat geen enkele passagier het ongeluk heeft overleefd. De lichamen van de slachtoffers worden door reddingswerkers per ambulance naar een nabijgelegen ziekenhuis vervoerd voor identificatie. Het verkeer in Pakistan is notoir onveilig. Veel wegen verkeren in slechte staat en niet zelden worden de verkeersregels overtreden. Ook worden voertuigen vaak slecht onderhouden. In juli vorig jaar vielen in de oostelijke provincie Punjab zeker 33 doden toen een bus met hoge snelheid op een vrachtwagen botste. Een maand eerder had een ongeluk het leven gekost aan zeker twintig pelgrims. De bus waarin zij zaten, raakte van de weg in een scherpe bocht.||https://nos.nl/artikel/2431883-bus-valt-in-ravijn-in-pakistan-22-doden
2022-06-08||Armeens-Duitse man rijdt in op voetgangers Berlijn, een dode, twaalf gewonden|| In het centrum van Berlijn is een auto ingereden op voetgangers op een trottoir. Hierbij zijn een dode en zeker een tiental gewonden gevallen. Volgens een woordvoerder van de brandweer zijn vijf gewonden in levensgevaar. Volgens Duitse media is het dodelijk slachtoffer een lerares die met een groep leerlingen op pad was. Het is niet duidelijk of er ook leerlingen gewond zijn geraakt. De politie heeft de bestuurder aangehouden. Het is een 29-jarige Armeense-Duitse man die in Berlijn woont. Omstanders hadden hem vastgehouden en overgedragen aan de politie. Hij reed in een zilvergrijze Renault Clio. De Duitse krant Bild heeft een foto vrijgegeven van de aanhouding van de man, die gekleed is in een gele trui, een joggingbroek en rode sportschoenen. De krant schrijft dat hij bij de politie bekend is vanwege vermogensdelicten. Hulpdiensten waren snel ter plekke:  Het is niet duidelijk of de man met opzet op de menigte is ingereden of dat er sprake van een ongeluk, mogelijk veroorzaakt door een medische noodsituatie. De politie kan daar nog geen uitsluitsel over geven.  De Schots-Amerikaanse acteur John Barrowman was ooggetuige van het ongeluk. Hij vertelde op Twitter dat een auto over een langere afstand over de stoep reed, daarbij meerdere mensen raakte en eindigde in de etalage van een Douglas-filiaal. Volgens Barrowman waren er meerdere dodelijke slachtoffers.  John Barrowman was ooggetuige en deed verslag op Twitter:  De verdachte reed in een zilvergrijze Renault Clio:  Het verkeersinformatiecentrum van Berlijn meldt dat het gebied rond de Kurfürstendamm is afgezet. Weggebruikers wordt verzocht de plaats van het incident te mijden. Het incident vond plaats bij de Gedächtniskirche aan de Kurfürstendamm, in de buurt van de plaats van de dodelijke aanslag op 19 december 2016. Toen reed Anis Amri, een afgewezen Tunesische asielzoeker, in op een drukke kerstmarkt. Hierbij kwamen 13 mensen om, inclusief een slachtoffer dat vorig jaar nog is overleden. De dader vluchtte uit Duitsland en werd vier dagen na de aanslag in Milaan door de politie doodgeschoten . Een kaartje van de plek van het ongeluk van vandaag: ||https://nos.nl/artikel/2431879-armeens-duitse-man-rijdt-in-op-voetgangers-berlijn-een-dode-twaalf-gewonden
2022-06-08||Jantje Beton: buitenspelen onder druk door TikTok en volle agenda|| Buitenspelen staat nog altijd onder druk, concludeert Jantje Beton na onderzoek van Kantar Public. Dat laat zien dat 17 procent van de kinderen nooit naar buiten gaat om te spelen. In een vergelijkbaar onderzoek uit 2018 was dat nog 8 procent. Volgens de liefdadigheidsorganisatie, die zich hardmaakt voor speelkansen voor kinderen en jongeren, is sprake van een neerwaartse trend. Ook uit een kleinere studie uit 2019 bleek al dat steeds meer kinderen nooit buitenspelen: toen was het 15 procent. Tegelijkertijd gaan vergeleken met vier jaar geleden meer kinderen iedere dag naar buiten om te spelen. In 2018 was het 1 op de 6 kinderen, nu is dat 1 op de 5. Vooral kinderen tussen de 6 en 12 jaar zoeken gaan vaak de buitenlucht in. Het is een beetje dubbel, zegt een woordvoerder van Jantje Beton. "1 op de 5 kinderen speelt elke dag buiten, maar 1 op de 6 doet dat nooit. Alles daartussenin is teruggezakt. Het beeld is: of elke dag, of nooit." Vooral oudere kinderen zijn vaker binnen dan buiten te vinden, zegt Jantje Beton. Volgens directeur Dave Ensberg-Kleijkers heeft dat meerdere oorzaken. Zo verkiezen veel kinderen online games of TikTok boven spelen in de buitenlucht. Ook prestatiedruk speelt een rol, zegt hij. "We zien dat kinderen heel druk zijn. Na school zijn ze bezig met huiswerkbegeleiding of ze moeten naar allerlei sport- of muziekverenigingen. Ze moeten continu presteren en hebben een volle agenda." Jantje Beton vraagt daarom aandacht voor het belang van buitenspelen. Vandaag is de jaarlijkse 'Buitenspeeldag', die de stichting samen met kinderzender Nickelodeon organiseert. "Die dag blijft van groot belang", zegt Ensberg-Kleijkers. "Als mensen op jonge leeftijd al weinig aan het bewegen of spelen zijn, zie je dat zij op latere leeftijd ook inactief worden. Met alle gezondheidsproblemen van dien." Het Kantar-onderzoek laat zien dat kinderen meer buiten willen spelen als er vriendjes meedoen en er activiteiten worden georganiseerd die passen bij hun leeftijd. De Buitenspeeldag moet daarin voorzien, met activiteiten in de buitenlucht in het hele land.||https://nos.nl/artikel/2431878-jantje-beton-buitenspelen-onder-druk-door-tiktok-en-volle-agenda
2022-06-08||Politie zoekt 'gevaarlijke' tassen in Nijmegen|| De politie is op zoek naar een of meerdere tassen of zakken die zijn gedumpt in de Nijmeegse wijk Hatertse Hei. Vier verdachten zouden ze vanochtend hebben achtergelaten in de stad toen ze op de vlucht waren. De politie is bang dat er gevaarlijke materialen in zitten. Gedetailleerder wil de politie volgens Omroep Gelderland niet zijn. Ook zegt de politie niets over de verdachten. Wel is duidelijk dat ze zijn aangehouden. Op basis van getuigenverklaringen gaat de politie er vanuit dat de mannen een of meerdere tassen hebben gedumpt op hun vlucht.  De politie benadrukt dat mensen de spullen niet moeten aanraken, ook omdat daarmee sporen worden gewist.||https://nos.nl/artikel/2431870-politie-zoekt-gevaarlijke-tassen-in-nijmegen
2022-06-08||Benzineprijs stijgt naar nieuw record; 'zal voorlopig hoog blijven'|| Benzine was nog nooit zo duur. De adviesprijs voor een liter is 2,504 euro en daarmee is benzine 0,2 cent duurder dan het vorige record dat op 10 maart werd bereikt. Dat bedrag was inclusief de hogere accijns op benzine die toen nog in de prijs zat. Dat blijkt uit cijfers van United Consumers. Sommige tankstations langs de snelweg rekenen zelfs een paar cent meer voor een liter benzine. Daar wordt zelfs meer dan 2,55 euro betaald. Bij tankstations die niet langs de snelweg liggen, kan soms nog voor 2,30 euro per liter worden getankt. De afgelopen weken lopen de prijzen aan de pomp hard op. Afgelopen vrijdag was de benzineprijs voor het eerst hoger dan voor de accijnsverlaging op 1 april. Op die dag werd de accijns op benzine met 17 cent verlaagd. Dat de benzineprijs oploopt, komt vooral doordat de olieprijs stijgt. Een vat ruwe olie kost nu 120 dollar. Begin maart liep de prijs van een vat ruwe olie mede vanwege de oorlog in Oekraïne snel op naar bijna 130 dollar. Dat de prijs van een liter benzine nu toch hoger is dan toen, komt door de koers van de euro ten opzichte van de dollar. De waarde van de euro is gedaald, terwijl olie doorgaans in dollars wordt afgerekend. "Tanken voor 2 euro per liter gaan we voorlopig niet meer meemaken", zegt Paul van Selms van United Consumers. "De vooruitzichten zien er niet goed uit, dus de prijs zal waarschijnlijk hoog blijven. Er is geen zicht op een oplossing van de oorlog in Oekraïne op korte termijn en het risico blijft dat de huidige situatie escaleert." De prijs van diesel loopt ook op, maar is nog niet in de buurt van het oude record. De adviesprijs voor een liter diesel is 2,22 euro, terwijl het record 2,37 is.||https://nos.nl/artikel/2431864-benzineprijs-stijgt-naar-nieuw-record-zal-voorlopig-hoog-blijven
2022-06-08||OM begint aan afronding Marengo-zaak, 'het giftigste proces ooit' || Na meer dan 60 zittingen in de afgelopen vier jaar, zal deze maand blijken welke straf het Openbaar Ministerie eist tegen Ridouan Taghi en zijn medeverdachten. Vandaag begint het OM aan het requisitoir in het in alle opzichten extreme Marengo-proces. Toen de zaak vier jaar geleden dankzij een kroongetuige aan het rollen werd gebracht, stond er één moord op de dagvaarding. Inmiddels zijn het dertien moordopdrachten, waarvan zes liquidaties daadwerkelijk zijn uitgevoerd. Dat zijn nog niet eens alle liquidaties waar de kroongetuige in het proces over heeft verteld, want het OM heeft alleen de zaken ten laste gelegd waar ook ander bewijs voor is. Dat bewijs komt uit tienduizenden onderschepte berichten die verdachten elkaar stuurden. Slachtoffers moesten "snel plat", het was de bedoeling hen te "pakken, echt wreed pakken". Doelwitten werden scherp in de gaten gehouden: "We vinden hem hoe dan ook". En zo niet, dan zal "ze hele kk familie slapen, klaar". Schutters werden in positie gebracht "om die hond te doen", maar hoefden niet op vooruitbetaling te rekenen: "Als iemand niet slaapt, krijgen ze niet betaald." Dit zijn de moorden waar het Marengo-proces om draait: In de loop van het proces deed de politie regelmatig nieuwe arrestaties, waarbij de vangst van de lang gezochte hoofdverdachte in 2019 voor de meeste opluchting zorgde bij de opsporingsdiensten. Van uitvoerder op straat tot de hoogste baas: in de ogen van justitie vormen de 17 mannen die terecht staan een dwarsdoorsnede van Taghi's organisatie. Een van hen is kroongetuige Nabil B., die zelf ook betrokken is geweest bij liquidaties. Op de allereerste zitting in het Marengo-proces werd bekendgemaakt dat hij een deal had gesloten met het Openbaar Ministerie. In ruil voor verklaringen over anderen krijgt hij strafvermindering. Vanaf dat moment was Marengo een steeds zompiger moeras van wantrouwen, conflicten, dreiging en dodelijk geweld. "Het meest vergiftigde proces ooit", typeerde een van de advocaten de zaak. Wie zijn de verdachten en slachtoffers in het Marengo-proces? Ontdek hier het netwerk rond Taghi: Het proces werd overschaduwd door drie moorden, die stuk voor stuk verband lijken te houden met de zaak. Nog geen week na de eerste zitting werd een broer van de kroongetuige doodgeschoten. In 2019 werd, vlak voor een volgende zitting, zijn advocaat Derk Wiersum vermoord. Nog verser in het geheugen is de moord op Peter R. de Vries, die sinds 2020 als adviseur van de kroongetuige optrad. In die zaak is gisteren levenslang geëist tegen de beide verdachten. De moorden leidden tot een gigantische beveiligingsoperatie, die tot op de dag van vandaag voortduurt, met zwaarbewapende agenten en zelfs het leger op straat, een drone in de lucht en toegangswegen die worden afgesloten op het moment dat verdachten passeren in gepantserde auto's. De extreme dreiging leidde ertoe dat Nabil B. grote moeite had om nieuwe advocaten te vinden. Enkele raadslieden deden uit veiligheidsoverwegingen maandenlang anoniem hun werk, een unicum in Nederland. Het proces werd ook gekenmerkt door voortdurende strubbelingen met de kroongetuige. Meerdere keren schortte hij zijn medewerking met justitie op, uit boosheid over gebrekkige beschermingsmaatregelen voor zijn familie. In hoeverre de overheid hier steken heeft laten vallen, wordt momenteel onderzocht door de Onderzoeksraad voor Veiligheid. Die kijkt ook naar de gang van zaken bij Derk Wiersum en Peter R. de Vries. In de rechtszaal ging het zitting na zitting over Nabil B.'s betrouwbaarheid. De verdediging noemt hem een grote leugenaar. Hoewel het OM volhoudt dat hij de waarheid spreekt, kwam in de loop van het proces ook een andere kant van B. aan het licht. Zo bleek hij stiekem een telefoon te hebben in de gevangenis, wat hij eerder had ontkend. Uit de berichten die hij vanuit de cel verstuurde, bleek dat hij de staat een poot wilde uitdraaien met zijn kroongetuigendeal: "Helemaal uitzuigen. Tot de laatste cent." Volgens advocaten het zoveelste bewijs dat B. niet te vertrouwen is. In de rechtszaal heerste een permanent ruzieachtige sfeer, waarbij vooral tussen Openbaar Ministerie en advocatuur de spanningen hoog opliepen. De verhouding raakte nog verder verziekt toen uitkwam dat het OM twee raadslieden liet schaduwen. Mogelijk zouden zij een ontmoeting hebben met de voortvluchtige Taghi in Dubai, wat niet bleek te kloppen. De rechters maakten een soms wanhopige indruk bij hun pogingen de ogen gericht te houden op de inhoud van de zaak. Ook het vertrouwen in de rechtbank was aan erosie onderhevig. Zittingen verliepen vaak chaotisch en advocaten waren nogal eens ontevreden over beslissingen van de rechtbank. Met het doornemen van het dossier was de rechtbank snel klaar. De meeste verdachten zwijgen in alle toonaarden. Ook opvallend: geen enkele nabestaande van de zes vermoorde slachtoffers maakte gebruik van het spreekrecht. De komende dagen zal het OM het bewijs in de zaak nog eens op een rij zetten. Het requisitoir eindigt op 28 juni met de strafeisen. Een aantal keer levenslang ligt in de lijn der verwachting. Daarna beginnen de advocaten aan hun pleidooi. Wanneer de rechtbank uitspraak doet, is nog niet bekend. Taghi interesseert het in ieder geval niets, gaf hij aan in een politieverhoor: "Als de rechter mij morgen levenslang geeft: ok, so be it. Next case."||https://nos.nl/artikel/2431858-om-begint-aan-afronding-marengo-zaak-het-giftigste-proces-ooit
2022-06-08||Wekdienst 8/6: OM start met afronding Marengo-proces • Erehaag voor 9-jarige Gino|| Goedemorgen! Het Openbaar Ministerie begint vandaag aan het requisitoir in het Marengo-proces, en in Kerkrade wordt een stille tocht voor de 9-jarige Gino gehouden.  Eerst het weer: vanochtend gaat het vanuit het zuidwesten enige tijd regenen. In de loop van de middag wordt het geleidelijk droger. De maximumtemperaturen liggen tussen de 15 en 19 graden. In de avond valt hier en daar nog een bui. Morgen ook kans op een bui en het wordt dan zo'n 20 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Het kabinet gaat jaarlijks 10 miljoen euro geven aan ondernemers om ondermijning te bestrijden. Het geld moet ze helpen om zich tegen criminelen te weren, zoals drugscriminelen die op zoek zijn naar een schuur voor hun drugslab. Met het bedrag wordt onder meer een vertrouwenspersoon ingezet waar deze ondernemers terecht kunnen. De Rotterdamse burgemeester Aboutaleb, die veel te maken heeft met drugssmokkel via de haven, vindt de jaarlijkse 10 miljoen te weinig. Hij wil onorthodoxe maatregelen, zoals het controleren van alle binnenkomende containers. Ook de Spaanse kust merkt de gevolgen van klimaatverandering. Door fellere stormen en een stijgende zeespiegel spoelen stranden weg. Pal langs de kust bij Barcelona loopt de oudste spoorlijn van het land. Gevreesd wordt dat het spoor het gevecht tegen het water verliest. De Spaanse regering, eigenaar van het spoor, is niet van plan de lijn te verplaatsen. In 2020 werd nog 12 miljoen euro uitgegeven om een stuk van twee kilometer te herstellen na de schade die de orkaan Gloria aanrichtte. Het zijn lapmiddelen, zeggen sommigen, die de lijn niet zullen redden. Reizigers en omwonenden merken dat het spoor het zwaar te verduren heeft: Fijne woensdag!||https://nos.nl/artikel/2431856-wekdienst-8-6-om-start-met-afronding-marengo-proces-erehaag-voor-9-jarige-gino
2022-06-08||Ondernemers krijgen 10 miljoen per jaar tegen ondermijning, 'peanuts' vindt Aboutaleb|| Minister Yesilgöz van Justitie stelt jaarlijks 10 miljoen euro beschikbaar aan ondernemers voor de bestrijding van ondermijning. Het geld moet hen helpen om zich te weren tegen criminelen die de bovenwereld willen binnendringen. Burgemeester Aboutaleb van Rotterdam, die veel te maken heeft met drugssmokkel via de haven, vindt de extra investering veel te weinig. "Peanuts", zegt hij. De georganiseerde misdaad zoekt voortdurend wegen om geld wit te wassen of illegale praktijken uit te voeren, stelt de minister. Zo zijn criminelen op zoek naar boerenschuren voor drugslabs en proberen ze havenpersoneel om te kopen om drugs door te laten. Yesilgöz wil ondernemers bewuster maken van de gevaren van ondermijnende criminaliteit. Het extra geld was al begroot, nu is bekend dat het bedrag gaat naar de tien regionale Platforms Veilig Ondernemen (PVO's) in Nederland. Daarin werken politie, OM, gemeenten, brancheorganisaties en bedrijven samen. Uit onderzoek blijkt dat ondernemers behoefte hebben aan meer aandacht voor het vergroten van hun weerbaarheid tegen criminaliteit. De besteding van 10 miljoen euro komt uit het extra geld dat het vorige kabinet in 2021 heeft uitgetrokken voor criminaliteitsbestrijding, jaarlijks 435 miljoen. Deze kabinetsperiode komt daar nog circa 100 miljoen per jaar bij. Er loopt een proef met een Vertrouwenspersoon Veilig Buitengebied, waar boeren en tuinders terechtkunnen met vragen en vermoedens. Bijna 1 op de 5 boeren is weleens benaderd door criminelen die gebruik wilden maken van hun leegstaande schuren en stallen. Met het geld van het ministerie wordt de proef nu omgezet in een definitief project. Bestuurder Hendrik Hoeksema van land- en tuinbouworganisaties ZLTO denkt dat agrariërs eerder naar zo'n vertrouwenspersoon zullen stappen dan naar de politie. "Er is een lage meldingsbereidheid. Ze zien in het buitengebied al jaren weinig politie door de bezuinigingen." Hij adviseert boeren om in een huurcontract expliciet op te nemen dat ze gevraagd en ongevraagd in de schuur of stal mogen kijken. "Als een huurder zo'n contract niet wil tekenen, dan weet je meestal dat het niet pluis is." Yesilgöz bezocht gisteren de haven van Rotterdam, waar havenpersoneel door middel van een videogame wordt getraind om verdachte situaties sneller te herkennen. Ook speelt een acteur de rol van criminelen die de medewerkers proberen om te kopen, bijvoorbeeld door ze grof geld te bieden voor hun toegangspas voor het haventerrein, De komende jaren is het de bedoeling dat die training breder ingezet wordt. De minister erkent dat het geld dat zij uitgeeft niets is, in vergelijking met het geld dat omgaat in de misdaad: Burgemeester Aboutaleb van Rotterdam vindt het goed dat er aandacht is voor de ondermijnende criminaliteit, maar hij vindt het verre van voldoende. In de haven moet wat hem betreft niet langer steekproefsgewijs gecontroleerd worden op drugs; iedere container met tropisch fruit moet nagekeken worden. De toegezegde 10 miljoen voor de ondernemers vindt hij heel weinig. "Er gaat in Colombia alleen al 215 miljard euro om in die troep. Dan is 10 miljoen een fantastisch mooi gebaar, maar meer dan een gebaar is het niet." Hij wil onorthodoxe maatregelen, zoals een 100-procentcontrole. "Doen we het niet, dan moeten we accepteren dat de coke over onze voeten heen blijft stromen de komende jaren." Minister Yesilgöz denkt toch dat de investering kan helpen. "Wij gaan qua geld nooit matchen met wat de criminelen hebben. Er is nog nooit zoveel geld uitgegeven aan de bestrijding, maar het blijft een fractie van wat de criminelen verdienen. Dus we moeten slim omgaan met ons geld." Is het een wedstrijd die te winnen valt? "Zeker, zeker. Ik geloof in de democratie en de rechtsstaat. Die wil ik beschermen, maar dat kan je niet alleen. Dat doe je ook in samenwerking met de ondernemers."||https://nos.nl/artikel/2431854-ondernemers-krijgen-10-miljoen-per-jaar-tegen-ondermijning-peanuts-vindt-aboutaleb
2022-06-08||'Kwart van de studenten met stage ingezet als goedkope arbeidskracht'|| Een op de vier studenten die een stage doen, wordt ingezet als een 'normale' werknemer, zonder dat daar een eerlijke vergoeding tegenover staat. Dat blijkt uit onderzoek van instituut ResearchNed in opdracht van het Interstedelijk Studenten Overleg (ISO). Bijna de helft van de ruim 4900 ondervraagde studenten in het onderzoek krijgt überhaupt geen stagevergoeding. Vooral in het onderwijs en de zorg wordt geen vergoeding betaald. Onder studenten die wel een vergoeding krijgen bestaan grote verschillen in de hoogte van de vergoeding. "Ik vrees dat dit al langer speelt", zegt ISO-voorzitter Lisanne de Roos. "Wel zijn er nu extra veel zorgen over de financiële positie van studenten, onder andere door het leenstelsel. Een stage is je allereerste ervaring op de arbeidsmarkt. Daar hoort de persoonlijke groei van de student centraal te staan, en niet het gewin voor de werkgever." Eén op de vijf studenten (19 procent) uit het onderzoek gaf aan als stagiair te veel verantwoordelijkheden te krijgen. Zo zegt student Jens over diens stage bij een internetbedrijf: "Ik voelde me eerder iemand die op de Titanic zat terwijl er geen reddingsboten meer waren. Als er problemen waren kon ik terecht bij medestagiaires. Als je het bij het bedrijf aankaartte, had je gewoon moeten luisteren. Dan was het jouw probleem als het niet lukte, want het was een hele simpele opdracht. Dan moest je wel heel dom zijn." Ruim een kwart van de studenten (27 procent) zei als goedkope werknemer te worden gebruikt door de stagewerkgever. Of de krapte op de arbeidsmarkt in de zorg en het onderwijs hierbij een rol speelt, is niet met zekerheid te zeggen. "Maar we hebben wel een vermoeden", zegt De Roos. "In open antwoorden van respondenten in het onderzoek horen we dat studenten vanaf dag 1 voor de klas moeten staan bijvoorbeeld. " De studentenorganisatie, die alle studenten in het hoger onderwijs vertegenwoordigt, komt met een plan om de stageproblematiek aan te pakken. Zo wil het ISO dat stagemisbruik wordt tegengegaan en dat een vergoeding verplicht wordt via de cao. Ook pleit de organisatie voor het verduidelijken van rechten van stagiairs, het investeren in begeleiding en het controleren van het stageaanbod in het hoger onderwijs.||https://nos.nl/artikel/2431851-kwart-van-de-studenten-met-stage-ingezet-als-goedkope-arbeidskracht
2022-06-08||Politietop waarschuwt discriminerende agenten: zonodig ontslag|| De politie wil racisme en discriminatie binnen de organisatie strenger gaan aanpakken. Zo kunnen agenten die zich racistisch uiten tegen collega's voortaan rekenen op ontslag, blijkt uit een verklaring die tachtig hooggeplaatste politiefunctionarissen vorige week hebben opgesteld in een topoverleg. "Wij willen de 'politie voor iedereen' zijn. En ja, dat gaan we beter doen. Maar wie de grens over gaat, zal dat altijd voelen, daar hoort altijd een sanctie op te volgen. Altijd. En daar waar nodig volgt ontslag", staat in de verklaring waarover NRC bericht. Directe aanleiding voor het aangescherpte beleid is de 2Doc-documentaire De blauwe familie van KRO-NCRV die vorige maand werd uitgezonden. Daarin vertellen (oud-)politieagenten hoe zij of collega's vanwege hun huidskleur of afkomst geïntimideerd, getreiterd en gediscrimineerd worden, en hoe de leiding niet ingrijpt. Plaatsvervangend korpschef Liesbeth Huyzer zegt dat de documentaire hard binnenkwam. "Je ziet collega's met dezelfde passie bij de politie gaan werken, en zich vervolgens gedwongen voelen weg te gaan door discriminatie en racisme", zegt Huyzer in het NOS Radio 1 Journaal. Tijd van 'goed gesprek' voorbij De nieuwe aanpak is een aanzienlijke verscherping van het huidige beleid. De afgelopen jaren kwam het geregeld voor dat agenten die zich schuldig maakten aan racistische uitlatingen werden berispt of overgeplaatst, zoals gebeurde met Rotterdamse agenten die racistische berichten stuurden in een appgroep. Klokkenluiders werden weggepest, weggepromoveerd of ontslagen. Volgens Huyzer is de tijd voorbij dat racistische agenten na "een goed gesprek" met hun leidinggevenden weer verder konden. "Excuses zoals dat gebeurde onder het mom van werkdruk en stoom afblazen gaan niet meer op. Discrimineren, racistisch gedrag, buitensluiten: het moet altijd consequenties hebben. Het betekent niet dat altijd ontslag volgt, maar het is wel het uitgangspunt van waaruit we de schending beoordelen", aldus Huyzer, die ook verantwoordelijk is voor het diversiteitsbeleid. Er wordt een speciale coördinator racisme en discriminatie aangesteld in de persoon van de Utrechtse commissaris Johan van Renswoude. Hij moet erop toe gaan zien dat landelijk dezelfde normen gelden bij de aanpak van agenten die zich schuldig maken aan racisme. "Zodat we incidenten op een eenduidige manier afdoen", zegt Huyzer. "En om te voorkomen dat we zeggen: 'we dekken het nog een keer toe, want het was ook wel een goede diender'." De strengere aanpak wordt vandaag in een video op de politiesite intern verspreid. Vijftien leidinggevenden benadrukken daarin dat de politie een voorbeeldfunctie heeft bij de aanpak van racisme in de samenleving. "Kijk niet weg, want het gebeurt hier onder onze ogen." De politie doet vooral een oproep aan jonge mensen met een migratie-achtergrond, zegt Huyzer. "Want we hebben jullie nodig. En we gaan er samen voor zorgen dat we een veilige omgeving creëren."||https://nos.nl/artikel/2431850-politietop-waarschuwt-discriminerende-agenten-zonodig-ontslag
2022-06-08||Directie IT-bedrijf Centric stapt op na conflict met eigenaar Sanderink|| De complete uitvoerende directie van IT-bedrijf Centric is opgestapt na een conflict met eigenaar Gerard Sanderink, meldt het Financieele Dagblad. Aanleiding is een uit de hand gelopen ruzie tussen Sanderink en zijn ex-geliefde Brigitte van Egten. Het FD schrijft dat Sanderink zijn bedrijf Centric had betrokken bij een gerechtelijke procedure in die ruzie, tot onvrede van de drie uitvoerende bestuurders. Volgens de krant melden meerdere goed ingevoerde bronnen onafhankelijk van elkaar dat topman Johan Taams, coo Bart Fehmers en cfo Patrick Rosengarten zijn opgestapt vanwege de kwestie. De betrokkenen zelf willen niet reageren. Centric zegt in een verklaring dat Taams en Rosengarten "een andere opvatting over het te voeren beleid" hebben en om die reden vertrekken. Over Fehmers wordt niks gezegd. Het bedrijf stelt per 1 juli een nieuwe topman aan. Centric benadrukt verder een "solide onderneming" te zijn waar "3700 enthousiaste professionals werken". De advocaat van Sanderink was nog niet bereikbaar voor commentaar. Tubantia schrijft dat eigenaar en IT-miljonair Sanderink Centric beslag had laten leggen op geld dat hij van de rechter moest betalen aan zijn ex Brigitte van Egten. Daarmee zou zijn eigen bedrijf die betaling blokkeren en zou hij Centric betrekken in wat topman Taams eerder nog omschreef als "een privékwestie". De directie van Centric wilde een procedure tegen Sanderink aanspannen bij de Ondernemingskamer, een rechtbank voor het bedrijfsleven, volgens het FD om zo "verdere reputatieschade voor Centric te voorkomen" en Sanderink "terug zijn hok in te sturen". De stap naar de Ondernemingskamer werd echter geblokkeerd door drie niet-uitvoerende bestuursleden van Centric, onder wie Sanderinks vertrouwelingen Aike Schoots en Louis Luijten. Daarop trokken de drie uitvoerende bestuursleden de conclusie dat ze niet meer verder kunnen bij Centric. De advocaat van Van Egten noemt het vertrek van de bestuursleden een "gemiste kans" en zegt dat als Taams en Rosengarten daadwerkelijk naar de Ondernemingskamer hadden willen gaan, dit mogelijk was geweest. Nu laten ze Centric "als een zinkend schip" achter. Centric is een van de grootste IT-bedrijven van Nederland. Het werkt onder meer voor de overheid. Ook onder Tweede Kamerleden zijn er vragen over de betrouwbaarheid van Centric. De ruzie tussen Sanderink en ex-geliefde Van Egten ontstond nadat Sanderink een relatie was begonnen met Rian van Rijbroek. Zij noemt zichzelf een cyberdeskundige, maar bij haar beweringen worden grote vraagtekens geplaatst. Een boek dat ze schreef over cybersecurity werd wegens plagiaat uit de handel gehaald. Sinds Van Rijbroek in Sanderinks leven is, vecht hij een vete uit met Van Egten. Daarin werd hij keer op keer door de rechter in het ongelijk gesteld, maar meermaals lapte hij die vonnissen aan zijn laars. Ook binnen Centric heerst onrust sinds Sanderink met Van Rijbroek een relatie heeft. Hoe het verder gaat binnen het bedrijf nu de directie is opgestapt, is onduidelijk.||https://nos.nl/artikel/2431849-directie-it-bedrijf-centric-stapt-op-na-conflict-met-eigenaar-sanderink
2022-06-08||Veel startende ondernemers, maar ook veel stoppers|| In de maand mei zijn ruim 21.000 ondernemers een bedrijf begonnen, 10.000 bedrijven zijn gestopt. Het aantal starters steeg met 16 procent, het aantal stoppers met 32 procent, vergeleken met een jaar geleden. De meeste starters en stoppers zijn te vinden in de sectoren Gezondheid en Horeca, staat in een rapport van de Kamer van koophandel (KvK). De groei van het aantal startende bedrijven in de horeca is volgens de KvK uitsluitend toe te schrijven aan de eventcatering, waar zelfstandige koks en barista's onder vallen. "Met het losbarsten van het festivalseizoen en de inhaalslag van allerlei feesten en partijen zijn het hoogtijdagen voor de eventcatering", zegt hoogleraar Strategie, Organisatie en ondernemerschap Erik Stam. "In de zorg speelt vooral de verschuiving van loondienst naar zelfstandige arbeid, zowel verpleegkundigen als thuiszorg." Starters zijn vooral te vinden in de Randstad in de vier grote steden. Het aantal faillissementen is in mei ten opzichte van april gestegen, maar is met 161 gevallen nog steeds erg laag.||https://nos.nl/artikel/2431848-veel-startende-ondernemers-maar-ook-veel-stoppers
