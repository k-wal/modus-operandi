2022-06-13||Asielzoekers in Ter Apel brengen nacht door in tenten || Het Rode Kruis heeft gisteravond tien tenten op het terrein van het aanmeldcentrum in Ter Apel geplaatst. In totaal konden daarin veertig asielzoekers de nacht doorbrengen, maar uiteindelijk waren er maar twintig slaapplekken bezet. Volgens een woordvoerder van het Centraal Orgaan opvang asielzoekers (COA) is de nacht rustig verlopen. De tenten zijn geplaatst op verzoek van het COA. In eerste instantie blijven de tenten één nacht staan, zei het COA: "Daarna zien we weer verder." In Ter Apel, waar asielzoekers zich moeten aanmelden voordat ze naar andere azc's worden gebracht, zijn al tijdenlang bedden tekort. Regelmatig moeten asielzoekers daarom op stoelen slapen. Opvang in andere regio's blijkt niet genoeg om de problemen in Ter Apel op te lossen. Hier is te zien hoe de tenten werden opgezet: Per tent kunnen er vier asielzoekers slapen. Het Rode Kruis leverde ook stretchers voor in de tenten. De tenten werden neergezet omdat naast alle bedden naar verwachting ook alle 130 stoelen afgelopen nacht bezet zouden zijn, zei het COA. Daarnaast zijn ook nog eens bijna honderd asielzoekers overgebracht naar een noodopvang in Stadskanaal. Het is voor het eerst dat er tenten van het Rode Kruis op het terrein van het aanmeldcentrum zijn geplaatst. Eerder heeft de hulporganisatie op eigen initiatief wel tenten buiten het terrein geplaatst. Daar hoefden asielzoekers uiteindelijk geen gebruik van te maken. Het COA liet in maart een grote paviljoentent plaatsen, die diende als eetzaal en recreatieruimte. Dat zag het COA als een noodgreep. De gemeente Westerwolde liet weten dat de tent illegaal was geplaatst, waarop het COA hem af moest breken.||https://nos.nl/collectie/13898/artikel/2432574-asielzoekers-in-ter-apel-brengen-nacht-door-in-tenten
2022-06-13||Nederlands model Xueli Abbing wordt Unesco-ambassadeur tegen discriminatie|| Het Nederlandse model Xueli Abbing is door Unesco aangesteld als ambassadeur in de strijd tegen discriminatie en racisme. Abbing (17) werd op 3-jarige leeftijd geadopteerd uit China. Ze werd geboren met albinisme en te vondeling gelegd. Mensen met albinisme hebben geen of weinig pigment (melanine) in hun haar en huid. Ze zijn daardoor erg gevoelig voor licht en vaak slechtziend. In Nederland begon Abbing als jonge tiener aan een carrière als model. Naast haar modellenwerk maakte ze zich van het begin af aan sterk voor de positie van mensen met albinisme en probeerde ze stereotyperingen in de mode-industrie te bestrijden. Abbing werd vandaag, op de Internationale Dag van het Albinisme, op het hoofdkantoor van Unesco in Parijs officieel aangesteld als goodwill ambassador. "Het is een eer om een van de nieuwe ambassadeurs te zijn van Unesco in de strijd tegen racisme en discriminatie", zei Abbing in haar toespraak. "Mijn hoofddoel is bijdragen aan het beëindigen van de mythes en leugens die bestaan over albinisme." In de functie van ambassadeur gaat Abbing zich verder inzetten voor de strijd tegen discriminatie. Ze zal deelnemen aan Unesco-acties waarmee internationaal aandacht zal worden gevraagd voor mensenrechten en de waardigheid van de meest kwetsbaren, in het bijzonder mensen met albinisme. "Abbing wendt haar bekendheid aan om ervoor te zorgen dat albinisme, net als andere bijzondere kenmerken, niet meer als vloek wordt beschouwd", stelt Unesco in een verklaring. "Ze gebruikt haar ervaring om een boodschap van hoop te brengen en ze probeert haar verhaal in te zetten als inspiratiebron voor alle mensen die als anders worden gezien."||https://nos.nl/artikel/2432570-nederlands-model-xueli-abbing-wordt-unesco-ambassadeur-tegen-discriminatie
2022-06-13||Kim Putters volgt Mariëtte Hamer op als voorzitter SER|| Kim Putters wordt de nieuwe voorzitter van de Sociaal-Economische Raad (SER). Dat melden ingewijden aan de NOS, na berichtgeving van RTL Nieuws. Vrijdag wordt zijn voordracht bekrachtigd door de ministerraad. Putters volgt Mariëtte Hamer op, die in april vertrok na 7,5 jaar aan het hoofd van de raad te hebben gestaan. Zelf was Putters negen jaar directeur van het Sociaal en Cultureel Planbureau (SCP), tot en met vorige maand. De SER is een van de belangrijkste adviesorganen van de regering. In de raad hebben vertegenwoordigers van werkgevers- en werknemersorganisaties zitting, net als kroonleden. Dat zijn deskundigen die door de overheid zijn benoemd. De SER is geregeld betrokken bij het sluiten van maatschappelijk akkoorden, zoals het Klimaatakkoord uit 2019. Putters bij zijn afscheid van het SCP: Net als zijn voorganger Mariëtte Hamer is Putters lid van de PvdA. Van 2003 tot en met 2013 was hij lid van de Eerste Kamer. Ook was hij gemeenteraadslid in Hardinxveld-Giessendam. Putters heeft een achtergrond als bestuurskundige en werkte lange tijd aan de Erasmus Universiteit in Rotterdam. Daarna werd hij directeur van het SCP. Ook het SCP is een belangrijk adviesorgaan van de overheid. Ten tijde van de coronacrisis was het SCP een van de organisaties die onderzoek deden naar de impact van de coronamaatregelen bij de samenleving. Bij zijn afscheid van het SCP concludeerde Putters dat de pandemie de al bestaande afstand tussen overheid en burger zichtbaarder had gemaakt. Beleid om het verschil tussen mensen met wie het goed gaat en mensen met wie het niet goed gaat te verkleinen werkt steevast niet, was zijn conclusie.||https://nos.nl/artikel/2432569-kim-putters-volgt-mariette-hamer-op-als-voorzitter-ser
2022-06-13||Philip Baker Hall (90), bekend van Boogie Nights en Seinfeld, overleden || De Amerikaanse acteur Philip Baker Hall, bekend van meer dan honderd gast- en bijrollen in tal van series en films, is op 90-jarige leeftijd overleden. Hall was een van de favoriete acteurs van de gerenommeerde Hollywoodregisseur Paul Thomas Anderson. Hij speelde onder meer in Boogie Nights 1997, dat werd genomineerd voor drie Oscars, en het alom geroemde Magnolia uit 1999. Na zijn afstuderen werkte Hall eerst een tijdje als tolk voor het Amerikaanse leger in Duitsland, tot hij zich begin jaren 70 toelegde op acteren. Hij stond in het theater en op Broadway en speelde in vele tv-series, uiteenlopend van M*A*S*H en Miami Vice tot Modern Family. In series had Hall voornamelijk gastrollen. De gastrol waarmee hij het meeste faam verwierf was in de comedyserie Seinfeld. Hall speelde daarin een doorgewinterde en ernstige bibliotheekdetective - Lt. Bookman - die op jacht was naar een boek dat lang geleden al teruggebracht had moeten worden. Het wordt door Seinfeld-fans gezien als een van de beste gastrollen in de befaamde serie. Een fragment uit de Seinfeld-aflevering met Hall als Bookman: Zijn filmcarrière kwam pas echt van de grond nadat Anderson hem in 1993 had gestrikt voor de hoofdrol in Cigarettes & Coffee, de korte film die Anderson later uitbouwde tot zijn volwaardige regiedebuut Hard Eight. Hall is in die film een gokker op leeftijd die besluit een dakloze man onder zijn hoede te nemen. Voor die rol werd hij genomineerd voor een Independent Spirit Award, de prijs voor makers van onafhankelijke films. Zijn vrouw Holly Wolfle Hall, waarmee de acteur ruim veertig jaar getrouwd was, zei tegen persbureau AP dat het tot een paar weken terug nog goed met hem ging. Hij heeft zijn laatste dagen in een "warme omgeving" doorgebracht. "Zijn stem was aan het eind nog net zo krachtig", zei ze.||https://nos.nl/artikel/2432568-philip-baker-hall-90-bekend-van-boogie-nights-en-seinfeld-overleden
2022-06-13||VK mag asielzoekers uitzetten naar Rwanda, rechter wijst bezwaar af|| Een vlucht met asielzoekers van het Verenigd Koninkrijk naar Rwanda mag morgen doorgaan. Het gaat om de eerste vlucht in het kader van een omstreden asielplan, waarbij de Britten Rwanda betalen om asielzoekers op te vangen die via het Kanaal illegaal de oversteek naar het Verenigd Koninkrijk hebben gemaakt. Het Britse hof vindt dat de vlucht niet onwettig is. Daarmee volgt het hof een oordeel van een lagere Britse rechter van afgelopen vrijdag. Het beroep dat drie organisaties tegen die uitspraak aantekenden, mocht niet baten. Of de vlucht daadwerkelijk plaats zal vinden, is nog maar de vraag. De bedoeling was dat ruim dertig asielzoekers met de eerste vlucht naar Rwanda gebracht zouden worden, maar daar zijn er nog maar acht van over, zeggen vluchtelingenorganisaties. In totaal hebben 130 mensen te horen gekregen dat ze in aanmerking komen voor uitzetting naar Rwanda. Individuele zaken waarbij asielzoekers onder meer bepleiten dat hun mensenrechten niet gewaarborgd zijn in Rwanda zijn in een aantal gevallen wel succesvol. Een Iraanse voormalige politieman hoeft daarom bijvoorbeeld niet mee op de vlucht, schrijft The Guardian. Hij is naar eigen zeggen zijn leven niet zeker in Rwanda, omdat het land goede banden heeft met Iran. De Britse premier Boris Johnson kondigde het plan om asielzoekers naar Rwanda uit te zetten aan in april. Hij zegt dat hij hiermee het verdienmodel van mensensmokkelaars wil ondermijnen, omdat de tocht over het Kanaal volgens hem wordt ontmoedigd met de dreiging van deportatie naar Rwanda. Boris Johnson bij de aankondiging van het plan: Iedereen die illegaal het land binnenkomt, komt officieel in aanmerking voor een enkeltje Rwanda, maar volgens Britse media gaat het vooral om alleenstaande jonge mannen. In totaal hebben dit jaar al meer dan 10.000 mensen de oversteek van Frankrijk naar Groot-Brittannië gewaagd. Mensenrechtenorganisaties wijzen erop dat het aantal niet is afgenomen sinds in april het Rwanda-plan is aangekondigd en dat het dus geen afschrikwekkende werking heeft, zoals de Britse regering beweert. In Rwanda krijgen de asielzoekers verblijf en ondersteuning van de Rwandese overheid. Die beoordeelt of ze in Rwanda mogen blijven. Als dat het geval is, krijgen ze een verblijfsvergunning van vijf jaar en toegang tot onderwijs, werk en andere vormen van ondersteuning. Asielzoekers van wie de aanvraag wordt afgewezen, worden geholpen met het zoeken van andere migratieopties, luidt het officiële plan, maar critici vragen zich af of dat echt zal gebeuren. De Britten betalen 120 miljoen pond (140 miljoen euro) aan Rwanda, voor in eerste instantie een periode van vijf jaar. De oppositie en mensenrechtenorganisaties hebben veel kritiek op het plan. Ze halen bijvoorbeeld de slechte mensenrechtensituatie in Rwanda aan, waar politieke tegenstanders van het regime vermoord en gemarteld worden. Een opvallende criticus is naar verluidt prins Charles. De Britse kroonprins noemde het Rwanda-plan in een privégesprek "vreselijk", meldden Britse media. Hij zou ook vrezen dat het plan een top zou overschaduwen van de lidstaten van het Britse Gemenebest, later deze maand in Rwanda.||https://nos.nl/artikel/2432567-vk-mag-asielzoekers-uitzetten-naar-rwanda-rechter-wijst-bezwaar-af
2022-06-13||Alles wordt duurder, maar het is lang niet zo beroerd als in de jaren tachtig || Gierende inflatie, het leven lijkt wel met de dag duurder te worden. Maar van een recessie is geen sprake. Zolang er nog olie en gas stroomt uit Rusland, hoeven we die ook niet te vrezen, zegt De Nederlandsche Bank (DNB). Waar zit 'm dat verschil in tussen de macro-economische stand van het land en de micro-economie zoals we die dagelijks beleven in de winkels en aan de pomp? De vergelijking met eerdere perioden van economische tegenspoed ligt voor de hand. Begin jaren tachtig bijvoorbeeld was de inflatie ook heel hoog. DNB-directlielid Olaf Sleijpen vindt dat de situatie toen heel anders was. "De winstgevendheid van bedrijven was toen heel slecht. Nu is dat heel positief." Er is dan ook, zegt Sleijpen, ruimte voor loonsverhogingen, vooral in de sectoren waar het bedrijven voor de wind gaat. "Het Nederlandse bedrijfsleven was toen zo goed als failliet", zegt de Utrechtse hoogleraar economie Coen Teulings. Hij herinnert zich de vroege jaren tachtig als economiestudent in Amsterdam. "Het was een klerezooi. De helft van de huizen was afgebladderd of verkrot. Nederland is nu een veel rijker land." Ook andere aspecten van de economie zijn nu veel minder grimmig dan destijds. Begin jaren tachtig werd het ene na het andere massaontslag afgekondigd en steeg de werkloosheid tot boven de tien procent. Nu is dat ongeveer drie procent, veel bedrijven staan juist te springen om personeel. De hypotheekrente veroorzaakte destijds ook veel economische hoofdpijn. 13,45 procent rente noteerde een hypotheek van vijf jaar vast eind 1981. De prijzen van huizen kelderden omdat mensen ze niet meer konden financieren. Zo'n vastgoedkrach verwacht Teulings nu niet. "De prijzen zullen wel wat dalen door de hogere rente, maar dat is niets in vergelijking met toen." "Een grootschalige verbouwing van de economie onder Lubbers was destijds de noodzakelijke oplossing", zegt Teulings. Het akkoord van Wassenaar (1982) zorgde er onder meer voor dat de lonen niet meer automatisch met de inflatie meestegen. "Zo'n verbouwing is nu niet nodig." Toch ontkennen de economen niet dat veel mensen in Nederland er komende tijd financieel op achteruit gaan. "We gaan de acties van Poetin voelen, de koopkracht gaat op de korte termijn echt achteruit", zegt Teulings. Maar anders dan in de jaren tachtig: "We worden armer in een rijk land, dat is een mooie samenvatting."||https://nos.nl/artikel/2432558-alles-wordt-duurder-maar-het-is-lang-niet-zo-beroerd-als-in-de-jaren-tachtig
2022-06-13||Cameraploeg RTV Utrecht beroofd en mishandeld in Utrecht|| In Utrecht is vanmiddag een cameraploeg van de regionale omroep RTV Utrecht beroofd van een camera en statief. De cameraman is daarbij geslagen. De cameraploeg was aan de Australiëlaan op Kanaleneiland een item aan het draaien toen de spullen werden gestolen. De politie is op zoek naar de verdachten en heeft een burgernetmelding verstuurd. Mensen die iets van de beroving hebben gezien wordt gevraagd zich te melden. RTV Utrecht heeft aangifte gedaan van geweldpleging en diefstal. "RTV Utrecht is geschrokken van wat er vandaag gebeurd is met onze twee collega's en onze zorgen gaan nu in eerste instantie uit naar hen", zegt hoofd Nieuws Wim Kramer tegen RTV Utrecht. "We weten nog niet precies alle details, maar geweld gebruiken tegen journalisten die hun werk doen kan en mag nooit." De politie zoekt twee daders, in de leeftijd van 17 tot 25 jaar. De eerste dader draagt een zwarte hoody en blauwe trainingsbroek. De tweede dader heeft donker tot zwart haar en donkere kleding. "Dit in combinatie met die opvallend grote camera", laat de politie weten op Twitter.||https://nos.nl/artikel/2432557-cameraploeg-rtv-utrecht-beroofd-en-mishandeld-in-utrecht
2022-06-13||Brits wetsvoorstel ingediend om Brexit-afspraken Noord-Ierland eenzijdig te wijzigen|| De Britse regering heeft een wetsvoorstel ingediend waarmee afspraken uit het Brexit-akkoord met de Europese Unie over handel met Noord-Ierland eenzijdig aangepast kunnen worden. De EU heeft bij monde van vicevoorzitter van de Europese Commissie Maros Sefcovic ontstemd gereageerd op het Britse wetsvoorstel. Er wordt niet opnieuw onderhandeld met het Verenigd Koninkrijk, zo liet de Slowaak weten op een persconferentie. De precieze inhoud van het wetsvoorstel, dat door buitenlandminister Liz Truss is ingediend in het Britse parlement, is nog niet bekend. Het gaat hoe dan ook sowieso één tot anderhalf jaar duren voordat het Britse parlement de wet heeft aangenomen en het wetsvoorstel kan ook nog stranden. Aangenomen wordt dat het wetsvoorstel het makkelijker maakt voor Britse bedrijven om producten naar Noord-Ierland te sturen. Er zou verder in staan dat Europese rechters niet langer het laatste woord hebben bij Brexit-handelsgeschillen. De rol van het Europees Hof van Justitie wordt teruggebracht en in plaats daarvan worden geschillen opgelost door middel van arbitrage. Ook zou het wetsvoorstel vastleggen dat Noord-Ieren straks onder dezelfde belastingregels vallen als inwoners van de rest van het Verenigd Koninkrijk. De EU en het Verenigd Koninkrijk kwamen destijds het Noord-Ierland-protocol overeen. Dat houdt in dat Noord-Ierland na de Brexit de handelsregels van de Europese interne markt blijft volgen. Tegelijkertijd werd afgesproken dat er geen landsgrens komt tussen Noord-Ierland en EU-lidstaat Ierland, dat zou een opleving van geweld in Noord-Ierland moeten voorkomen. Daardoor kwam de grens in zee te liggen. Maar dat is Noord-Ierse unionisten een doorn in het oog, omdat er sindsdien allerlei beperkingen gelden voor handel tussen Noord-Ierland en de rest van het Verenigd Koninkrijk en het Noord-Ierland van de rest van het Verenigd Koninkrijk zou afsnijden. Het terugbrengen van de rol van het Europees Hof van Justitie is voor de EU onaanvaardbaar en grenscontroles tussen Noord-Ierland en de rest van het Verenigd Koninkrijk zijn volgens de EU nodig om te voorkomen dat goederen ongecontroleerd de EU binnenkomen via EU-lidstaat Ierland. Vorige maand werd al duidelijk dat de Britten de grenscontroles wilden afschaffen op goederen die naar Noord-Ierland worden verscheept. De Britse regering noemt het schadelijk dat Noord-Ierland anders wordt behandeld dan de rest van het Verenigd Koninkrijk. Volgens de Britten is het eenzijdige besluit wettig en premier Johnson noemt het een "relatief simpele" aanpassing, maar critici stellen dat het wetsvoorstel het internationaal recht schendt. Ook binnen Johnsons eigen Conservatieve Partij zijn er tegenstanders van het voorstel.||https://nos.nl/artikel/2432556-brits-wetsvoorstel-ingediend-om-brexit-afspraken-noord-ierland-eenzijdig-te-wijzigen
2022-06-13||VN-mensenrechtenchef Bachelet zwaait af, kort na omstreden China-reis|| De VN-chef voor de mensenrechten, Michelle Bachelet, stelt zich niet beschikbaar voor een tweede termijn van vier jaar. De 70-jarige Chileense keert om "persoonlijke redenen" terug naar haar thuisland, schrijft ze op Twitter. Bachelet wil "na een lange carrière" meer tijd met haar familie doorbrengen in het land waar ze in totaal acht jaar president van was. Bachelet bekleedde de invloedrijke VN-functie sinds 2018, toen ze de Jordaniër Zeid Ra'ad al-Hussein opvolgde. Haar termijn eindigt op 31 augustus. Bachelet kreeg onlangs nog flinke kritiek van onder meer mensenrechtenorganisaties vanwege haar zesdaagse reis naar China. Ze was de eerste hoge commissaris voor de Mensenrechten die in zeventien jaar tijd een bezoek aan het land bracht. Critici vonden dat ze niet uitgesproken genoeg was over misstanden daar. In haar afsluitende persconferentie sprak ze zich bijvoorbeeld nauwelijks uit over specifieke mensenrechtenschendingen, zoals de heropvoedingskampen die China voor de Oeigoerse moslimminderheid in de provincie Xinjiang heeft ingericht en de dwangarbeid, martelingen en sterilisaties die daar plaatsvinden. Volgens China zelf gaan "zaken gerelateerd aan Xinjiang in essentie over het tegengaan van gewelddadig terrorisme, radicalisering en separatisme en niet over mensenrechten of religie". Bachelet verdedigde haar reis door te benadrukken dat haar bezoek geen onderzoek was. "Een reis die zo in de schijnwerpers staat, leent zich niet voor discrete en nauwgezette inspecties", zei ze. "Dit was een kans voor directe gesprekken, waar we naar elkaar konden luisteren, zeggen waar we ons zorgen over maken en betekenisvolle interactie in de toekomst kunnen voorbereiden." De kritiek op haar China-reis speelde volgens Bachelet geen rol in het besluit niet voor een tweede termijn te gaan. "Ik ben twee keer president van een land geweest en heb dus al veel kritiek gekregen. Dat heeft geen invloed op waarom ik een bepaald besluit wel of niet neem", zei ze in een persconferentie. Secretaris-generaal van de VN Guterres prijst in een verklaring de toewijding van Bachelet. "In alles wat ze heeft gedaan, ademt en leeft ze mensenrechten", stelde Guterres, die verder benadrukte dat Bachelet "een groot verschil heeft gemaakt voor mensen over de gehele wereld".||https://nos.nl/artikel/2432555-vn-mensenrechtenchef-bachelet-zwaait-af-kort-na-omstreden-china-reis
2022-06-13||Mick Jagger positief getest op corona, concert Stones afgelast|| Het concert van de Rolling Stones vanavond in de Johan Cruijff Arena in Amsterdam gaat niet door. Leadzanger Mick Jagger (78) is positief getest op corona. Hij was al in het stadion toen hij coronasymptomen kreeg. Vervolgens gaf de test een positieve uitslag, zegt de band in een verklaring. Om 17.00 uur konden de bezoekers naar binnen, het voorprogramma zou beginnen om 19.30 uur. Om 20.45 uur zouden de Stones dan het podium betreden. De Stones zijn bezig aan een tournee ter gelegenheid van het zestigjarig bestaan van de band. Hun volgende optreden staat gepland in Zwitserland op 17 juni, komende vrijdag. Onduidelijk is of dat optreden wel doorgaat. Er komt voor het concert in Amsterdam een nieuwe datum, zegt een woordvoerder van organisator Mojo. De gekochte kaarten daarvoor blijven geldig. Vijf jaar geleden traden de Stones voor het laatst op in Nederland. Fans reageren verslagen op het nieuws dat het concert vanavond niet doorgaat:||https://nos.nl/artikel/2432552-mick-jagger-positief-getest-op-corona-concert-stones-afgelast
2022-06-13||Oudste inwoner van Nederland Ebeltje Boekema-Hut (110) overleden|| De oudste inwoner van Nederland, Ebeltje Boekema-Hut, is op 110-jarige leeftijd overleden. Ze stierf zaterdagmiddag, bevestigt een woordvoerder van de familie aan RTV Noord. Ebeltje Boekema-Hut werd op 31 augustus 1911 geboren in Zevenhuizen. Haar vader runde een agrarisch bedrijf. In 1935 trouwde ze met Lammert Boekema. Ze namen de boerderij van vader Hut over en kregen vier kinderen. Haar man Lammert stierf op 28 maart 1990 op 80-jarige leeftijd. Sindsdien verbleef ze in verzorgingstehuis Vredewold in Leek, waar ze zaterdag ook is overleden. Het oud worden lijkt in de genen te zitten: haar moeder was op haar 97e de oudste inwoonster van Leek, en haar overgrootmoeder werd 101 jaar oud. Boekema-Hut laat vier dochters achter, van wie de oudste 85 jaar is. Ze had ook meerdere kleinkinderen, achter- en achter-achterkleinkinderen. "Wij hebben er als familie vrede mee", zegt schoonzoon Theo de Wit tegen RTV Noord. "Wij hebben donderdag gezamenlijk afscheid genomen. Zaterdagmiddag om 16.00 uur is ze overleden." Ebeltje Boekema-Hut droeg de titel 'oudste inwoner van Nederland' sinds mei 2021, toen Cornelia Boonstra uit Arnhem overleed. Ook die werd 110 jaar oud. Het absolute record staat niet op haar naam: die titel is in handen van Hendrikje van Andel-Schipper uit Hoogeveen, die 115 jaar werd en in 2005 overleed. Het is nog niet duidelijk wie nu de oudste inwoner van Nederland is.||https://nos.nl/artikel/2432550-oudste-inwoner-van-nederland-ebeltje-boekema-hut-110-overleden
2022-06-13||Bitcoin hard onderuit na bevriezen tegoeden cryptobank|| Opnieuw een dramatische dag voor de bitcoin. De afgelopen 24 uur zakte de koers met zo'n 18 procent. De al bestaande onzekerheid op de cryptomarkt kreeg een extra zwengel door problemen bij 'cryptobank' Celsius Network. Die bevroor vandaag de tegoeden vanwege liquiditeitsproblemen. Via de app van Celsius kunnen beleggers hun virtuele munten uitlenen aan investeerders. Anders dan bij andere banken vallen deze tegoeden niet onder een garantiestelsel. Afgelopen dagen ontstond de angst dat Celsius niet zou kunnen terugbetalen als mensen massaal hun bitcoin zouden weghalen. Die angst voor een bankrun lijkt ook de reden dat de cryptobank nu de tegoeden bevriest. "Wij ondernemen deze actie vandaag om Celsius in een betere positie te brengen om na verloop van tijd zijn terugtrekkingsverplichtingen na te komen", schrijft het bedrijf in een blog. De actie van Celsius maakte de onrust alleen maar groter, waardoor de bitcoinkoers al de hele dag in schokken zakt. Rond 17.00 uur Nederlandse tijd was een bitcoin nog 22.700 dollar waard (ongeveer 21.760 euro). Andere bitcoinplatformen lijken nog niet geraakt, maar door de koersdalingen lopen ook zij risico. "Ik heb voor de zekerheid wel alvast wat van mijn crypto bij andere platformen weggehaald", deelt de Nederlandse cryptoblogger Meer of Mynder met zijn volgers. "Niet volledig, maar ik wil mijn exposure voor deze mogelijke olievlek toch even beperken." Begin mei ging de bitcoin ook al hard onderuit. Binnen een paar dagen verloor de virtuele munt toen 30 procent aan waarde. Toen was de implosie van de 'stabiele' terraUSD de oorzaak van de koersval. De munt is nu ongeveer evenveel waard als eind 2020 en heeft nog maar een derde van de waarde in oktober, toen die piekte op ongeveer 66.000 dollar.||https://nos.nl/artikel/2432547-bitcoin-hard-onderuit-na-bevriezen-tegoeden-cryptobank
2022-06-13||Netbeheerders willen dat overheid aan 'energieplanologie' gaat doen || Netbeheerders willen dat de overheid ingrijpt om overbelasting van het elektriciteitsnet te voorkomen. Afgelopen week werd bekend dat nieuwe bedrijven voorlopig geen aansluiting kunnen krijgen in de provincies Limburg en Noord-Brabant. Eerder al waren er problemen in Friesland en Drenthe met de afvoer van elektriciteit van windparken en weilanden met zonnepanelen. Ook in sommige delen van Amsterdam kunnen nieuwe bedrijven geen aansluiting krijgen. "Niet alles kan overal meer. We moeten aan de slag met 'energieplanologie'," zegt Hans-Peter Oskam van Netbeheer Nederland, de overkoepelende organisatie van netbeheerders in Nederland. Nu Nederland en Europa de klimaatdoelen hebben aangescherpt en bovendien vanwege de oorlog in Oekraïne versneld af willen van Russisch gas, moet er haast worden gemaakt met de zogenoemde elektrificatie van het Nederlandse energiesysteem. Tot nu toe voerde de overheid weinig regie over de plekken waarop wind- en zonneparken worden aangelegd. Met als gevolg dat de elektriciteit van de nieuwe duurzame energie niet altijd kan worden afgevoerd. Ook als grote bedrijven besluiten om over te schakelen van gas op elektriciteit is het net hier niet altijd op voorbereid. Netbeheerders willen daarom duidelijkheid van de overheid hoeveel elektriciteit er opgewekt gaat worden en waar die moet worden afgenomen. Zo moet de industrie volgens de netbeheerders duidelijker aangeven hoeveel elektriciteit ze in toekomst wil afnemen. Dat is bepalend voor de infrastructuur die landelijk netbeheerder Tennet en de regionale netbeheerders aan moeten leggen. Het gaat om vele miljarden aan elektriciteitskabels, transformatorhuizen op land en transformator-platforms op de Noordzee, die in korte tijd moeten worden aangelegd. Dat vergt geld en mankracht die in beperkte mate aanwezig zijn. Particulieren Ook voor particulieren is het goed aansluiten van vraag en aanbod van belang. Vanwege de enorme toename van zonnepanelen op woonhuizen, kan ook die energie niet altijd worden afgenomen vanwege capaciteitsproblemen op het net. Ook de populariteit van elektrische auto's kan tot problemen leiden, als een hele straat tegelijkertijd de elektrische auto probeert op te laden. Het kabinet moet harde keuzes maken volgens de netbeheerders. Dat moet er toe leiden "dat niet ieder bedrijf zich meer zomaar ergens vrijblijvend kan vestigen", aldus Oskam. Minister Rob Jetten voor Energie en Klimaat zegt zich te herkennen in de analyse van de netbeheerders. "Ik onderschrijf dat belasting en benutting van de infrastructuur een grotere rol moet spelen in de afwegingen ten aanzien van subsidie, normering en prikkels. "Aldus de minister in een brief aan de Tweede Kamer.||https://nos.nl/artikel/2432546-netbeheerders-willen-dat-overheid-aan-energieplanologie-gaat-doen
2022-06-13||Cipiers klagen in gelekte memo's: nauwelijks aandacht voor terugkeer in samenleving|| In gevangenissen is te weinig aandacht voor het voorbereiden van gedetineerden op hun terugkeer in de samenleving. Zo krijgen ze onvoldoende begeleiding tijdens hun proefverlof en worden ze niet altijd goed opgevangen als ze vrijkomen.  Gevangenismedewerkers zeggen dat in interne stukken van het ministerie van Justitie en Veiligheid, die in handen zijn van de NOS. De stukken dateren uit oktober vorig jaar en zijn gebaseerd op een quickscan onder vijftig mensen in het gevangeniswezen. Ze zeggen dat er steeds meer aandacht is voor het simpelweg opsluiten van mensen en minder aandacht voor een terugkeer in de samenleving. "Deze disbalans pakt hardvochtig uit voor justitiabelen, in termen van de leefbaarheid tijdens vrijheidsbeneming en in termen van een goede voorbereiding op terugkeer in de samenleving", is de conclusie. Dat die gevangenen niet goed worden voorbereid op terugkeer, pakt niet alleen slecht uit voor henzelf. Het draagt volgens de deelnemers ook niet bij aan een veiligere samenleving. De kritische werknemers wijzen er bijvoorbeeld op dat met de huidige regelgeving iemand inkomen en onderdak kan verliezen in de periode achter de tralies, met alle risico's van dien bij vrijlating. En zonder inkomen ontbreekt vaak de mogelijkheid tot betalingsregelingen en dan lopen de schulden op. Dan kan iemand snel in oud gedrag vervallen. Voor de ondervraagde werknemers voelt het "als achteruit fietsen", geven ze aan. Ook luiden ze de noodklok over mensen zonder verblijfsvergunning in tbs-instellingen. Die mogen vanwege hun verblijfsstatus niet met verlof, terwijl dat wel onderdeel is van de behandeling. Die behandeling kan daardoor niet worden afgerond. Zo krijgen deze mensen een "verkapte vorm van levenslang". Voor het onderzoek werd de deelnemers onder meer gevraagd of het gevoerde gevangenisbeleid in de praktijk wel goed uitpakt. Daar was ook reden toe, er was destijds net een nieuwe wet voor het gevangeniswezen ingevoerd. En bovendien: de Tweede Kamer had na de kinderopvangtoeslagaffaire een les geleerd. Het parlement wilde van alle uitvoeringsdiensten weten of zij misschien ook met regelgeving te maken hebben die in de praktijk te hardvochtig uitpakt. Het rapport uit oktober waaruit blijkt dat gevangenispersoneel dat inderdaad vindt, is niet naar de Tweede Kamer gestuurd. En dat leidt tot wrevel bij Kamerleden.  Zo wijst SP'er Michiel van Nispen erop, als de NOS hem de stukken ter inzage heeft gegeven, dat dit soort onderzoek juist werd uitgevoerd om signalen van de werkvloer snel naar boven te krijgen, mede als les van de toeslagenaffaire. Politici moeten dit soort signalen kunnen krijgen om op tijd het beleid bij te sturen, zegt Van Nispen. Dat gebeurde hier volgens hem dus niet. "Wat denkt de minister nou bij zoiets", vraagt Van Nispen zich af over het stilgehouden onderzoek. "Dat wij niet zouden willen weten wat daar uitkomt? Dat is echt onbegrijpelijk, dit is echt oude bestuurscultuur." En ook coalitiepartij D66 vindt dat dit anders had gemoeten. "Dit ligt al best heel lang op het departement", zegt Kamerlid Joost Sneller. "Dan zeg ik: stuur dat ook gewoon naar de politiek toe."  Snellers partijgenoot, minister Weerwind voor Rechtsbescherming, stelt in een schriftelijke reactie dat hij van plan was om deze stukken wel naar de Kamer te sturen, maar dan vlak voor de zomer en gezamenlijk met ander onderzoek naar de vraag of het beleid hardvochtig uitpakt. "De uitkomsten analyseren we verder", zegt hij over de bevindingen, "en voorzien we van acties waar dat nu al kan". Na de vragen van de NOS is er wel een stuk naar de Kamer gegaan waarin staat dát dit onderzoek is gedaan. Het onderzoek zelf is nog niet met de Kamer gedeeld. Woensdag debatteert de Tweede Kamer over het gevangeniswezen en parlementariërs kondigen aan dat ze het dan ook over de gang van zaken rond deze documenten willen hebben.||https://nos.nl/artikel/2432544-cipiers-klagen-in-gelekte-memo-s-nauwelijks-aandacht-voor-terugkeer-in-samenleving
2022-06-13||Rotterdamse haven maakt wereldwijd jacht op waterstof|| De huidige gascrisis en de afhankelijkheid van Russische energie vergroten de druk op de ontwikkeling van waterstof. Op korte termijn worden in Rotterdam definitieve investeringsbesluiten verwacht voor de bouw van waterstoffabrieken en de aanleg van pijpleidingen. De grootste haven van Europa wil een voortrekkersrol vervullen in de Europese waterstofeconomie en daarom op grote schaal waterstof importeren. Waterstof wordt het nieuwe 'duurzame' gas als het aan de Europese Commissie en het Nederlandse kabinet ligt. Maar waterstof is alleen 'groen' als het gemaakt wordt van duurzaam opgewekte elektriciteit. Omdat daar voorlopig in Nederland nog een tekort aan is, maakt het Rotterdamse havenbedrijf wereldwijd jacht op duurzame waterstof. "Er is om verschillende redenen veel druk," zegt Nico van Dooren, verantwoordelijk voor de energietransitie bij het Rotterdamse havenbedrijf. "Een daarvan is dat we versneld onafhankelijkheid van Rusland willen bereiken. Een andere is het klimaat." De Europese Commissie heeft de ambities voor de import van waterstof in 2030 bijna verviervoudigd van 5,6 naar 20 megaton. "Dus dat geeft veel druk, het moet lukken", zegt Van Dooren. Het laatste stukje braakliggende grond op de Tweede Maasvlakte is gereserveerd voor maar liefst vijf waterstoffabrieken. Deze zogenoemde electrolysers maken waterstof van elektriciteit en water. Naast de fabrieken komt de kabel van netbeheerder Tennet aan land die de elektriciteit gaat aanvoeren van de nieuwe windparken op de Noordzee. Een deel van die elektriciteit moet omgezet worden in waterstof. Onder meer Shell, BP, Uniper en Air Liquide hebben aangekondigd dat ze de fabrieken willen bouwen. Waterstof moet chemische bedrijven in het havengebied een alternatief geven voor aardgas. Omdat er bij de productie van waterstof ook energie verloren gaat, is overschakelen op elektriciteit efficiënter, maar bedrijven die bij hun productie bijvoorbeeld hoge temperaturen nodig hebben, kunnen daar geen elektriciteit voor gebruiken. Zij kunnen wel overschakelen op groene waterstof. Veel chemische bedrijven gebruiken nu ook al waterstof, maar die is dan meestal gemaakt uit aardgas. Behalve voor de industrie wordt waterstof ook gebruikt voor zwaar transport. Er zijn al bussen, vrachtwagens, treinen en schepen die op waterstof rijden of varen. Vandaag kondigde een groep Nederlandse bedrijven aan te gaan werken aan waterstofvliegtuigen. Rotterdam wil niet alleen waterstof produceren voor de eigen industrie, maar ook het logistieke hart vormen van de Europese waterstof-economie. De haven heeft vergevorderde plannen om in samenwerking met Shell, de Duitse staalgigant Thyssenkrup en de Duitse energiereus RWE waterstof naar Duitsland te transporteren. Met behulp van Europese, Nederlandse en Duitse overheidssteun moeten ook de industriecomplexen van Moerdijk en Chemelot in Geleen hierop worden aangesloten. Ondanks de aangekondigde versnelling van de bouw van windmolenparken op de Noordzee, duurt het nog even voor Nederland een overschot aan duurzaam opgewekte elektriciteit heeft waarmee op grote schaal waterstof kan worden gemaakt. Rotterdam onderhandelt daarom met landen waar meer duurzame energie beschikbaar is dan die landen zelf kunnen verwerken. Duurzame elektriciteit uit zon, wind of waterkracht wordt dan ter plekke omgezet in waterstof en met tankers naar Rotterdam gebracht. Nico van Dooren leidt de wereldwijde jacht op waterstof. Het brengt hem naar onuitputtelijke bronnen van waterkracht op IJsland en in Noorwegen, maar in de meeste landen gaat het om grootschalige windparken en enorme velden met zonnepanelen, van Chili tot Saudi-Arabië, van Canada tot Australië en van Texas tot Marokko. Maar ook dichter bij huis ziet het havenbedrijf mogelijkheden. Nico van Dooren van het Havenbedrijf Rotterdam was in het zuiden van Spanje op zoek naar duurzame waterstof: De eerste tankers met waterstof moeten in 2025 de haven van Rotterdam binnenvaren. In 2030 wil Rotterdam 4 megaton aan waterstof importeren en 0,6 megaton lokaal produceren. Ondanks de miljarden die in Europa liggen te wachten voor de ontwikkeling van waterstofprojecten is er een kip-ei probleem bij dit onderdeel van de energietransitie: de industrie gaat pas over als er genoeg waterstof beschikbaar is en energiebedrijven gaan dat pas leveren als er genoeg vraag is. Rotterdam probeert met de import van waterstof het kip-ei probleem te doorbreken en de aanvoer te garanderen. Het kabinet overweegt aan de andere kant de afname te garanderen door de industrie te verplichten vanaf 2026 een bepaald percentage waterstof af te nemen.||https://nos.nl/artikel/2432543-rotterdamse-haven-maakt-wereldwijd-jacht-op-waterstof
2022-06-13||Behandeling hersendode Britse jongen (12) mag van rechter worden gestopt|| De behandeling van een 12-jarige Britse jongen met ernstige hersenschade mag worden gestopt. Dat heeft de rechter geoordeeld in een zaak die tot veel beroering leidt in het Verenigd Koninkrijk. De jongen, Archie Battersbee, werd ruim twee maanden geleden bewusteloos gevonden in zijn huis in het Engelse Southend. Hij had daarbij iets om zijn nek. Eerst werd gedacht aan een ongeluk, maar zijn moeder zei onlangs dat ze niet uitsluit dat haar zoon had meegedaan aan een online challenge waarbij hij zichzelf zou hebben verstikt. Hij werd direct overgebracht naar een Londens ziekenhuis. Daar is hij niet meer bij bewustzijn geweest, schrijft de BBC. De artsen die hem behandelen, hebben inmiddels geconcludeerd dat de jongen hersendood is. De hersenstam is zwaar beschadigd en sinds half april zijn er geen zichtbare verbeteringen meer te zien op hersenscans. De rechter onderschreef vandaag die conclusies. Volgens haar tonen de MRI-scans dat er sprake is van onherstelbare hersenschade en overtreden de artsen niet de wet als ze Archie van de beademing halen. De ouders van de jongen vinden dat hij behandeld moet blijven worden, omdat zijn hart nog klopt en ze het gevoel hebben dat hij "niet genoeg tijd" heeft gekregen. Na de uitspraak van de rechter lieten ze ook direct weten een hoger beroep te overwegen. "We geven Archie niet op", zei moeder Hollie in een verklaring. Ze is "extreem teleurgesteld" in de uitspraak en vindt dat de rechter en het ziekenhuis onvoldoende hebben geluisterd naar de wensen van de familie, schrijft The Guardian. Ook is volgens haar een MRI-scan een te mager fundament voor een dergelijk, zwaarwegend vonnis. De advocaten van het ziekenhuis vroegen in de zaak te oordelen in het belang van Archie. Dat heeft de rechter, die de jongen eind vorige maand bezocht in het ziekenhuis, naar eigen zeggen gedaan. Volgens haar zijn de vooruitzichten op herstel "nihil" en heeft de jongen door zijn zware, onomkeerbare hersenletsel geen plezier meer in het leven. Ze toonde verder respect voor de "uitzonderlijke" toewijding van de familie aan Archie en zei te begrijpen dat een dergelijke, "overhaaste" dood het afscheid nemen bemoeilijkt. Ook het ziekenhuis zegt mee te leven met de familie en benadrukt dat Archie vooralsnog 'gewoon' aan de beademing blijft, om de ouders zo voldoende tijd te geven om na te denken over een eventueel hoger beroep.||https://nos.nl/artikel/2432539-behandeling-hersendode-britse-jongen-12-mag-van-rechter-worden-gestopt
2022-06-13||Opnieuw ruim 4 miljoen Kroondomein-subsidie voor koning, ondanks striktere regels|| Koning Willem-Alexander krijgt de komende vijf jaar 4,5 miljoen euro subsidie voor het beheer van het Kroondomein Het Loo op de Veluwe. Dat geld is toegekend voor het deel van het natuurgebied dat het hele jaar open is voor het publiek, schrijft minister Van der Wal (Natuur en Stikstof) aan de Tweede Kamer. Volgens de subsidieregels is het voortaan niet meer mogelijk om financiële steun aan te vragen voor het beheer van natuurgebieden die niet het hele jaar toegankelijk zijn voor het publiek. Meer dan de helft van het Kroondomein (3400 hectare) wordt in het najaar afgesloten. Officieel is dat om het gebied rust te gunnen, maar het is ook bekend dat de koninklijke familie er dan jaagt. Willem-Alexander is economisch eigenaar van het Kroondomein. Hij kreeg de afgelopen vijf jaar 4,8 miljoen euro subsidie voor het beheer. Dat hij nu voor een veel kleiner gebied bijna net zo veel subsidie krijgt, komt doordat de vergoedingen enorm zijn gestegen, schrijft Van der Wal. Ook is er rekening gehouden met de inflatie. De stichting Faunabescherming heeft bezwaar ingediend bij het ministerie tegen de subsidie die de koning de afgelopen vijf jaar kreeg. Volgens de actiegroep is dat niet volgens de regels gegaan en moet de koning de miljoenen terugbetalen. Van der Wal moet nog reageren op dat bezwaar. De hele zaak kan leiden tot een juridische procedure, blijkt uit de brief van de minister.||https://nos.nl/artikel/2432530-opnieuw-ruim-4-miljoen-kroondomein-subsidie-voor-koning-ondanks-striktere-regels
2022-06-13||Podcast Oog: Eerherstel voor Dutchbat III, kat moet binnen blijven|| Militairen van Dutchbat III die in 1995 in de Bosnische enclave Srebrenica waren, hebben excuses gekregen van het kabinet. De militairen maakten deel uit van een VN-vredesmissie in Bosnië-Herzegovina. De lichtbewapende Nederlanders waren machteloos toen de moslimenclave Srebrenica onder de voet werd gelopen en Bosnische Serviërs zo'n 8000 moslimmannen vermoordden. Dutchbat-veteraan Alice Schutte vertelt in de podcast dat ze het erg moeilijk had na haar terugkomst in Nederland. Yosef Tekeste Yemane kwam in 1994 als tweejarig kind met zijn moeder uit Ethiopië naar Nederland. Vorig jaar pas kreeg hij zijn Nederlandse paspoort. Hij schreef het boek In Holland staat een huis over zijn weg naar een Nederlands paspoort. Volgens hem duurde het zo lang door alle bureaucratie. Verschillende organisaties vinden dat de huiskat binnen moet blijven, om andere dieren te beschermen. Stichting Huiskat Thuiskat probeert dat ook bij de rechter af te dwingen. Deze aflevering van Het Beste uit het Oog kun je hier beluisteren. Bevalt het? Vergeet je dan niet te abonneren! De Dag: elke werkdag twintig minuten verdieping bij één onderwerp uit het nieuws. Met het Oog op Morgen: elke dag een overzicht van het nieuws, een blik in de ochtendkranten en het betere journalistieke interview. Het Beste uit het Oog: iedere zaterdag selecteert de redactie van Met het Oog op Morgen de mooiste gesprekken van de afgelopen week. De Stemming van Vullings en Van der Wulp: elke vrijdag een nieuwe aflevering waarin de politieke week wordt doorgenomen. Gemaakt door NOS en EenVandaag. Lang verhaal kort: elke werkdag rond vijven één onderwerp, in 5 minuten. NOS op 3 vertelt je wat je moet weten over een actueel onderwerp om het nieuws erover beter te kunnen volgen.||https://nos.nl/artikel/2432525-podcast-oog-eerherstel-voor-dutchbat-iii-kat-moet-binnen-blijven
2022-06-13||Met gasbrander vernielde ecologische trap langzaam weer groen|| Het Utrechtse kunstwerk dat vorig jaar vernield werd door een overijverige medewerker van de groenvoorziening staat er weer prima bij. Dat concludeert de initiatiefnemer, Stichting Vergroening Singel030. Medewerkers van de stichting werkten drie jaar aan de ecologische trap achter het Centraal Museum: er werd bestudeerd welke planten het goed deden en er werd regelmatig water gegeven als er te weinig neerslag was gevallen. In de tussentijd deed de natuur zijn werk. Tot vorig jaar, toen een medewerker van de plantsoenendienst met een gasbrander dacht de trap eens even lekker op te frissen. Het afgelopen jaar hebben vrijwilligers opnieuw hard gewerkt de trap weer begroeid te krijgen. En met succes, vertelt Harmke van Dam van de stichting bij RTV Utrecht. "De trap zou er ook zonder de vernieling misschien wel net zo uit hebben gezien, want na het incident verhoogden de vrijwilligers het tempo van aanplanten." Dat deden ze nog steeds met oog voor de plek, afhankelijk van het weer en de seizoenen. En de kweker moet speciale plantjes telen, met wortels die je tussen de treden kan steken. "Dat zijn in feit een soort wortel-plugjes."||https://nos.nl/artikel/2432517-met-gasbrander-vernielde-ecologische-trap-langzaam-weer-groen
2022-06-13||Australië en China praten weer, maar spanning is nog niet uit de lucht|| Voor het eerst in bijna drie jaar hebben ministers van China en Australië elkaar persoonlijk ontmoet. De afgelopen periode is er bijna geen enkel contact geweest tussen de twee landen. De Australische minister van Defensie Richard Marles - tevens vicepremier - sprak afgelopen weekend met zijn Chinese collega Wei Fenghe tijdens de zogeheten Shangri-La Dialoog, een defensietop in Singapore. Het was een "openhartig gesprek" en "een belangrijke eerste stap" in het verbeteren van de banden, zei Marles na de bijeenkomst van een uur. "China is onze grootste handelspartner, we hechten veel waarde aan een productieve relatie met het land." De nieuwe Australische regering, onder leiding van premier Anthony Albanese, lijkt hiermee afstand te nemen van de harde opstelling van het voorgaande kabinet. De betrekkingen tussen Australië en China waren al enige tijd niet optimaal toen begin 2020 de vlam in de pan sloeg. Australië riep als eerste land ter wereld op tot een onafhankelijk onderzoek naar de oorsprong van het coronavirus in Wuhan en China vatte dat op als een vernedering en een directe aanval. Peking nam wraak door importtarieven tot 200 procent in te voeren op Australische goederen zoals gerst en wijn. Dat veroorzaakte een klap voor Australische ondernemers. De toenmalige premier Scott Morrison zei dat hij zich niet door China liet intimideren. Ook op het gebied van defensie en veiligheid werd de spanning tussen de twee landen om te snijden. De regering-Morrison verzette zich hevig tegen de Chinese invloed in de Indo-Pacific-regio, die Canberra als zijn achtertuin beschouwt. Daarom initieerde Morrison in september vorig jaar het bondgenootschap Aukus: een militair pact tussen de Verenigde Staten, het Verenigd Koninkrijk en Australië dat de uitdijende invloed van China in de Indo-Pacific moet indammen. Peking vatte de oprichting van Aukus op als een daad van agressie. Nu is er weliswaar enige voorzichtige Australische toenadering tot de grootmacht, maar ook de nieuwe premier Albanese maakt zich zorgen om het machtsvertoon van China in de regio. Slechts vijf dagen na zijn verkiezingszege beschuldigde Albanese het Chinese leger ervan een Australisch verkenningsvliegtuig te hebben onderschept, waardoor de bemanning in gevaar werd gebracht. Eerder ontstond grote onrust in Australië over een veiligheidsverdrag met de Solomoneilanden, waardoor China op slechts 2000 kilometer van de kust van Australië mogelijk een militaire basis kan bouwen.  De kersverse Australische minister van Buitenlandse Zaken Penny Wong vloog snel na de verkiezingen naar Fiji om haar Pacifische collega's ervan te overtuigen geen regionale handels- en veiligheidsovereenkomst met China te ondertekenen. Uiteindelijk leverden de onderhandelingen tussen de Chinese minister van Buitenlandse Zaken en vertegenwoordigers van tien landen uit de regio geen deal op, een tegenvaller voor China. Het aanhalen van de banden met Pacifische landen is een speerpunt voor de nieuwe Labor-regering van Australië. Albanese heeft meer ontwikkelingshulp beloofd en wil serieus in gesprek met collega's in de Stille Oceaan over de gevolgen van klimaatverandering, een thema waar zijn voorganger Morrison maar weinig interesse in had. Ondanks de toenadering tussen Australië en China waren er niet alleen zalvende woorden tijdens de top in Singapore. In een speech die vicepremier Marles hield voordat hij zijn Chinese collega persoonlijk had ontmoet, beschuldigde hij Peking ervan de militaire macht in de regio te vergroten en de soevereiniteit van landen te bedreigen. "De militaire groei van China is de grootste die we hebben gezien sinds de Tweede Wereldoorlog. Het is cruciaal dat dit niet een bedreiging is voor de regio", zei Marles. De spanning is dus nog niet uit de lucht, al lijkt de ijzige relatie iets te ontdooien. Het is vooral de toon die is veranderd ten opzichte van de vorige Australische regering. In plaats van harde woorden, wordt er weer moeite gedaan om aan de diplomatieke relatie te werken. Maar het is de vraag of dat ook tot een oplossing van het regionale conflict leidt.||https://nos.nl/artikel/2432514-australie-en-china-praten-weer-maar-spanning-is-nog-niet-uit-de-lucht
2022-06-13||Storingen bij hogescholen en universiteiten kwamen door verlopen testaccounts|| Internetstoringen die vanochtend werden gemeld bij veertig onderwijs-en onderzoeksinstellingen in Nederland door problemen bij roamingdienst Eduroam blijken zich toch niet te hebben voorgedaan. De lijst met actuele storingen waarnaar verwezen werd, is een lijst van test-gastaccounts, bedoeld voor technische beheerders van instellingen. Zij kunnen hiermee de werking van die accounts controleren. Het komt regelmatig voor dat deze accounts verlopen, legt Eduroam-experts Paul Dekkers uit, maar dan worden ze als storing aangegeven in de lijst. "Het gaat hier veelal om verouderde accounts. Zo is bijvoorbeeld één instelling in fusie waardoor het account verouderd is, zegt Dekkers. De storingen uit de lijst vertegenwoordigen daarom niet actieve storingen binnen de instellingen. "Het is het overwegen waard om per storing te benoemen wat er feitelijk aan de hand is, om misverstanden in de toekomst te voorkomen." Eduroam biedt wifi-internettoegang in onder meer het hoger onderwijs en voortgezet onderwijs in Nederland. Hiermee kunnen onderzoekers, docenten en studenten toegang tot het netwerk krijgen als ze een bezoek brengen aan een andere instelling dan waar ze zelf werken of studeren.||https://nos.nl/artikel/2432513-storingen-bij-hogescholen-en-universiteiten-kwamen-door-verlopen-testaccounts
2022-06-13||'Te expliciete foto' die eerder verplaatst werd beklad in Almere|| In Almere zijn enkele foto's van de Pride Photo-tentoonstelling met verf beklad. Vorige week werd een van de foto's al verplaatst, omdat het beeld te expliciet zou zijn. Ook de verplaatste foto, gemaakt door fotograaf Prins de Vos, is beklad. Het gaat om het beeld van een naakte transgender man, met een gouden lint half voor het geslachtsdeel. De tentoonstelling werd afgelopen vrijdag geopend en staat op de stoep voor het WTC in Almere. Meteen na de opening liet de gemeente de volgorde van de foto's veranderen. Inclusie-wethouder Froukje de Jonge (CDA) vond bij nader inzien een foto, ook gezien de locatie, te expliciet. De foto was te zien naast een aangegeven looproute tussen het station en het WTC. Dat paneel is ergens anders in de tentoonstelling gezet zodat het minder "in your face" is, aldus de wethouder. Hein-Jan Keijzer van de fototentoonstelling zegt bij Omroep Flevoland aangifte te doen van de vernieling. "We zijn als organisatie wel verrast over de ophef in de stad. Almere geeft aan dat het de trans-hoofdstad is van lhbtiq+ maar dat moet geen lege huls zijn. Wij dachten dat deze tentoonstelling een aanleiding zou zijn voor een goed gesprek, in de praktijk blijkt dat de tolerantie in de stad minder hoog is dan dat wij hadden gehoopt." In mei was de tentoonstelling in Vlissingen, waar ook enkele foto's werden beklad.||https://nos.nl/artikel/2432511-te-expliciete-foto-die-eerder-verplaatst-werd-beklad-in-almere
2022-06-13||Coronaplan kabinet: sectoren moeten algemene maatregelen voorkomen|| Ingrijpende algemene coronamaatregelen zoals een lockdown moeten worden voorkomen met specifieke maatregelen per sector. In de langetermijnstrategie van het kabinet staat dat bijvoorbeeld het onderwijs, de horeca en de reisbranche zelf plannen moeten maken om een nieuwe besmettingsgolf te voorkomen. "Het is in het belang van de sectoren zelf om zich met maatregelen voor te bereiden op scenario's waarin het virus oplaait", schrijft het kabinet. In een toelichting zei minister Kuipers van Volksgezondheid dat de kans "zeer reëel" is dat er na de zomer weer miljoenen Nederlanders besmet raken. Verschillende sectoren moeten vooral inzetten op maatregelen om virusverspreiding te voorkomen, zoals hygiëneregels en ventilatie. "Door het treffen van preventieve maatregelen, kunnen we het virus hopelijk op tijd voldoende remmen", schrijft het kabinet. Als dat niet voldoende blijkt, komen bijvoorbeeld gezondheidschecks van bezoekers, spatschermen en looproutes in beeld. Maar het kabinet sluit "in uitzonderlijke situaties" het gebruik van het coronatoegangsbewijs niet uit. "Het kabinet blijft hierover in gesprek met de sectoren en zal de juridische grondslag van het ctb onderzoeken", staat in het plan. Het coronatoegangsbewijs is onlangs uit de tijdelijke coronawet gehaald, omdat er steeds meer weerstand tegen kwam. Het is de bedoeling dat er de komende maanden "maatregelenladders per sector" komen. Het kabinet waarschuwt dat bij een echte grote opleving van het virus alsnog kan worden afgeweken van de sectorspecifieke plannen. "Als er sprake is van een zwart scenario, kunnen verdergaande maatregelen onvermijdelijk zijn." Of dat nodig is, hangt grotendeels af van het virus. Op dit moment is een coronavariant dominant die relatief weinig ziekmakend is. Dat kan bij een volgende variant weer heel anders zijn, erkent het kabinet. "De opkomst van nieuwe virusvarianten heeft ons geleerd dat we ons moeten voorbereiden op een onbekend verloop van de epidemie." Minister Kuipers zegt dat het kabinet beperkende maatregelen bij een nieuwe coronagolf niet kan uitsluiten, het uitgangspunt is wel om sectoren zo lang mogelijk open te houden: In de langetermijnstrategie staat verder dat ziekenhuizen bij een nieuwe coronagolf gedwongen moeten kunnen worden elkaars patiënten over te nemen. Bij eerdere coronagolven kwam het voor dat patiënten niet goed gespreid werden over het land. Ziekenhuizen hielden bijvoorbeeld IC-bedden vrij voor het geval dat, terwijl op andere plekken bedden tekort waren. De Onderzoeksraad voor Veiligheid concludeerde eerder dit jaar dat Nederland niet goed is voorbereid op crises, doordat beslissingen niet centraal worden genomen. "Hierdoor moest geïmproviseerd worden om problemen, zoals de evenredige verspreiding van patiënten over ziekenhuizen en de schaarste aan hulpmiddelen het hoofd te bieden." Het ministerie van Volksgezondheid moet voortaan de bevoegdheid krijgen om de regie over te nemen als de situatie in de zorg daarom vraagt, schrijft het kabinet nu. Minister Kuipers gaat de komende tijd kijken hoe dat wettelijk geregeld moet worden. Verder wil het kabinet in het geval van een nieuwe coronagolf scholen en kinderopvang alleen in een uiterst geval sluiten. "Zoals eerder aangegeven, ligt onderwijs bij het treffen van maatregelen onder op de stapel." Het kabinet wil het sluiten van onderwijs en opvang alleen nog overwegen als scholieren, studenten en personeel in de scholen en onderwijsinstellingen direct gevaar lopen door de virusvariant die rondgaat. Eerder werden dergelijke sluitingen mede gebruikt om het aantal reisbewegingen (van ouders) te beperken. Coronavarianten waren tot nu toe, over het algemeen, veel minder ziekmakend voor kinderen en jongeren. Een ander in het oog springend punt uit de langetermijnstrategie is de oprichting van een Maatschappelijk Impact Team (MIT) als tegenhanger van het Outbreak Management Team (OMT). Waar het OMT kijkt naar de epidemiologische situatie, gaat het MIT adviseren over het maatschappelijke doel van het coronabeleid. Het MIT moet deze zomer op poten zijn en gaat geleid worden door oud-GroenLinks-leider Jolande Sap. Uit de plannen blijkt ook dat het kabinet rekening houdt met nieuwe vaccinatierondes de komende maanden. "We zorgen ervoor dat er in ieder geval tot en met 2023 een robuuste vaccinvoorraad beschikbaar is", schrijft het kabinet. Verder blijven zelftests voorlopig gratis beschikbaar voor mensen met een laag inkomen. Ook leerlingen, studenten en medewerkers in het onderwijs kunnen zeker tot de kerstvakantie kosteloos zelftests krijgen.||https://nos.nl/artikel/2432509-coronaplan-kabinet-sectoren-moeten-algemene-maatregelen-voorkomen
2022-06-13||Groei Nederlandse economie valt stil door Russische agressie en energieprijzen|| De Nederlandse economie is aan het afkoelen, na het snelle en krachtige herstel van de coronarecessie. De impact van de Russische agressie tegen Oekraïne, de energieprijzen en de haperende wereldhandel zetten een rem op de economische groei. Die valt dit jaar nagenoeg stil, en zal pas aan het eind van het jaar weer aantrekken. Over het hele jaar genomen blijft er dankzij het sterke begin nog een groei over van 2,8 procent, zo stelt De Nederlandsche Bank (DNB) in de nieuwe Economische Ontwikkelingen en Vooruitzichten. De gemiddelde inflatie komt dit jaar uit op een uitzonderlijke 8,7 procent, door de dure energie en de gestegen prijzen van levensmiddelen en veel goederen en diensten. Pas volgend jaar zal de inflatie naar verwachting gaan afnemen, naar 3,9 procent in 2023 en 2,4 procent in 2024. De hoge inflatie holt het reële inkomen van huishoudens uit en drukt de consumptie in de loop van 2022. Huishoudens worden niet in gelijke mate geraakt door de forse en schoksgewijze prijsstijgingen van energie en voedingsmiddelen. Met name huishoudens met lage inkomens zijn kwetsbaar. Zij besteden een relatief groot deel van hun inkomen aan energie en hebben vaak geen financiële buffer, met mogelijk energiearmoede tot gevolg. "We worden door de hoge inflatie hoe dan ook allemaal collectief armer", zegt DNB-directeur Olaf Sleijpen. Volgens DNB kan de overheid het inkomensverlies door hogere energieprijzen niet voorkomen, maar moeten maatregelen voor compensatie gericht zijn op de groepen die het hardst worden geraakt en koopkrachtsteun het meest nodig hebben. De accijnsverlaging van benzine en diesel is niet echt gericht op de groep met lagere inkomens want die hebben niet altijd een auto. Die maatregel is wat DNB betreft dan ook niet permanent, net als andere reeds genomen maatregelen als de verlaging van de energiebelasting. De krappe arbeidsmarkt, met overal personeelstekorten, houdt ook nog wel een tijdje aan. De combinatie van krapte en hoge inflatie leidt tot loonstijgingen: DNB rekent op een gemiddelde stijging van de contractlonen bij bedrijven van 3 procent dit jaar en 4 procent in 2023 en 2024. Loonstijgingen kunnen voor werkenden een deel van de effecten van de hoge inflatie opvangen, maar DNB waarschuwt voor automatische prijscompensatie. Die zou de inflatie alleen maar verder aanwakkeren. "Het is niet verstandig als de lonen haasje-over spelen en net zo hard stijgen als de inflatie, want je wilt geen loon-prijsspiraal", zegt Sleijpen. Gezien de grote onzekerheid rond de duur en het verloop van de oorlog in Oekraïne heeft DNB ook een alternatief economisch scenario opgesteld. Daarbij pakt de economische impact van de oorlog nog zwaarder uit, met meer onzekerheid, hogere energie- en voedselprijzen en een grotere afname van de wereldhandel. Als de toevoer van Russische olie en gas helemaal stopt, raakt dat ook bedrijven en valt de productie uit. In dat geval neemt de economische groei verder af en koerst de economie in 2023 af op recessie, en stijgt de inflatie naar 10,8 procent.||https://nos.nl/artikel/2432506-groei-nederlandse-economie-valt-stil-door-russische-agressie-en-energieprijzen
2022-06-13||Macron aan kop na eerste ronde parlementsverkiezingen, links blok sceptisch|| De partij van president Macron, die samenwerkt met twee kleinere partijen, heeft met een zeer klein verschil de eerste ronde van de Franse parlementsverkiezingen gewonnen. Macrons centrale blok Ensemble won 25,75 procent van de stemmen. De linkse samenwerking Nupes met Jean-Luc Mélenchon trok 25,66 procent van de stemmen naar zich toe. Overigens is daarmee de uitslag van de gehele parlementsverkiezingen nog niet definitief. Komende zondag volgt de tweede ronde. Gisteren gingen de Fransen voor de eerste ronde naar de stembus. 's Avonds bleek uit de prognoses al dat Ensemble zou gaan winnen, maar nog niet met welk percentage. De officiële telling van de stemmen door het ministerie van Binnenlandse Zaken wordt betwist door Nupes. Volgens de coalitie is er "gesjoemeld" met de cijfers om president Macron als winnaar uit de bus te laten komen. Zo zou een aantal kandidaten dat heeft gewonnen, niet als "Nupes-kandidaat" zijn geregistreerd, terwijl ze zich in de Assemblée wel willen aansluiten bij de linkse coalitie. Ensemble, waarin Macrons partij Renaissance verreweg de grootste is, krijgt naar verwachting van opiniepeiler Ipsos tussen de 255 en 295 zetels in de Assemblée Nationale, de Franse Tweede Kamer. Voor een absolute meerderheid zijn 289 zetels nodig. De linkse coalitie van vijf partijen, Nupes, krijgt naar verwachting tussen de 170 en 220 zetels. Bij de vorige verkiezingen in 2017 behaalde de partij van Macron nog meer dan 300 zetels. Hoewel het verschil in percentage klein is, krijgt de partij van Macron toch meer zetels. Grote partijen, zoals Ensemble hebben een voordeel in het Franse kiesstelsel. En omdat Macron en zijn partij in veel meer kiesdistricten is vertegenwoordigd dan Nupes, heeft die partij recht op meer zetels. Zo is Ensemble in het hele land vertegenwoordigd, zowel in de steden als op het platteland. Nupes heeft vooral veel kiezers in de stedelijke gebieden.||https://nos.nl/artikel/2432504-macron-aan-kop-na-eerste-ronde-parlementsverkiezingen-links-blok-sceptisch
2022-06-13||'Volop misstanden bij zorginstellingen voor ex-gevangenen'|| Er gaat veel mis bij zorginstellingen die ex-gevangenen behandelen wegens verslaving of een stoornis, schrijft RTL Nieuws. De problemen lopen uiteen: van aanbieders die exorbitante winsten maken en personeel dat onbekwaam is, tot drugsproblematiek en geweld. De nieuwszender deed onderzoek naar 160 aanbieders en bij ruim een kwart is er "iets opvallends aan de hand". De problemen bleven dan niet beperkt tot overlast, bedreigingen of handel in drugs. Bij deze groep bedrijven was er in toezichtsrapporten bijvoorbeeld sprake van slechte zorg, een gebrek aan hygiëne of ernstige incidenten. "Ik zie hier mensen die wel graag de laatste stap naar een normaal leven willen maken, maar die glijden af door alle drank en drugs die hier is", zegt een bewoner van een instelling voor forensische zorg in Zwolle tegen de nieuwszender. In het zorgcomplex zou sprake zijn van drugs- en wapenhandel, vernieling en intimidatie. Bij een niet nader genoemd aantal bedrijven was sprake van torenhoge winsten. Soms waren er uitschieters van 30 procent van de omzet, of bestuurders die zich enkele tonnen per jaar als bonus toekennen. In een geval kreeg een zorginstelling een nieuw contract, terwijl het door het Openbaar Ministerie als onbetrouwbaar was bestempeld. Na onderzoek bleek dat er voor een half miljoen euro te veel zorg was gedeclareerd. De zorgaanbieder is inmiddels failliet. Het ministerie van Justitie erkent tegen RTL dat er problemen zijn met diverse aanbieders.||https://nos.nl/artikel/2432499-volop-misstanden-bij-zorginstellingen-voor-ex-gevangenen
2022-06-13||Viroloog Koopmans niet naar festival Oerol om veiligheidsrisico|| Viroloog Marion Koopmans gaat niet naar het festival Oerol vanwege een veiligheidsrisico. Avrotros, de omroep die haar had uitgenodigd, zegt dat het besluit is genomen in overleg met de politie. Koopmans zou naar Terschelling gaan voor een speciale uitzending van het programma Opium waarin zij de hoofdgast zou zijn. Ze zou van dinsdagmiddag tot woensdagavond op Terschelling zijn. In een tweet schreef Koopmans vanochtend dat ze was uitgenodigd, maar dat dat is geschrapt na overleg met de politie. "Wetenschapper 2.0", voegde ze eraan toe, begeleid met vier boze emoji's. "We zouden haar veiligheid niet 100 procent kunnen garanderen", zegt een woordvoerder van Avrotros. Volgens de omroep is het besluit genomen in samenspraak met Koopmans. Het was de bedoeling dat Koopmans als wetenschapper en niet als viroloog in het programma kwam praten over een theatervoorstelling, waar een wetenschappelijk onderzoek aan verbonden is. De dreiging was wel vanwege haar rol als viroloog, zegt de omroep. Maar wat de aard van de dreiging is, wil Avrotros niet zeggen. De beslissing om de uitnodiging van Koopmans af te zeggen, is eind vorige week genomen. Ook de politie wil er niets over zeggen.||https://nos.nl/artikel/2432498-viroloog-koopmans-niet-naar-festival-oerol-om-veiligheidsrisico
2022-06-13||Primeur met trajectcontrole op maximumsnelheid bij werkzaamheden op A12|| Voor het eerst kunnen automobilisten via trajectcontrole een boete krijgen als ze niet afremmen voor wegwerkzaamheden. Voorheen werd de maximumsnelheid bij trajectcontroles nooit aangepast op werkzaamheden, maar dat is nu wel het geval op de A12 bij de Utrechtse Galecopperbrug. Bij werk aan de weg wordt de maximumsnelheid altijd verlaagd voor de veiligheid van wegwerkers. Dit wordt soms gecontroleerd met flitsauto's of verplaatsbare flitspalen, maar nooit eerder vierentwintig uur per dag met trajectcontroles. Landelijk verkeersofficier Achilles Damen vertelt in het NOS Radio 1 Journaal dat het aanleggen van trajectcontroles daarvoor te duur is. Volgens hem deed de kans zich nu wel voor omdat "het traject voor de werkzaamheden toevallig exact hetzelfde is als het meettraject dat al in werking is". De controles zijn noodzakelijk omdat automobilisten vaak hun snelheid niet minderen voor werkzaamheden, zegt Damen. "Mensen rijden te hard en dat levert een risico op, voor henzelf maar vooral ook voor de wegwerkers." Het Openbaar Ministerie beboet het overtreden van de maximumsnelheid bij werk aan de weg hoger dan normale verkeersovertredingen, omdat de veiligheid van wegwerkers op het spel staat. Twintig kilometer te hard rijden in een zone met een maximumsnelheid van 70 kilometer per uur kost chauffeurs normaal 146 euro. Bij werkzaamheden loopt dit bedrag op tot 187 euro. Het werk aan de Galecopperbrug zal zeker tot het voorjaar van 2024 duren. Wat gebeurt er precies aan de brug? Check de video:  Tijdens de renovatie zijn er minder of versmalde rijstroken op en rond de Galecopperbrug. Rijkswaterstaat heeft aangekondigd dat de brug later dit jaar soms ook helemaal afgesloten wordt. Er wordt in ieder geval tot begin 2024 gecontroleerd op de lagere maximumsnelheid. Volgens het OM worden de veranderingen in de snelheidscontrole duidelijk via borden langs de weg aangegeven.||https://nos.nl/artikel/2432497-primeur-met-trajectcontrole-op-maximumsnelheid-bij-werkzaamheden-op-a12
2022-06-13||Minder rokers doen stoppoging, aantal rokers blijft hetzelfde|| Minder mensen deden vorig jaar een poging om te stoppen met roken dan in 2020. Volgens onderzoekers van het Trimbos-instituut heeft het afgelopen jaar 31 procent van de rokers een stoppoging gedaan, tegen een kleine 36 procent het jaar daarvoor. Trimbos spreekt van een serieuze poging om te stoppen als iemand 24 uur of langer geen sigaret heeft opgestoken. "Het is de eerste keer dat we zo'n grote daling zien in het aantal stoppogingen", zegt Marc Willemsen, die het programma Tabaksontmoediging leidt bij het Trimbos-instituut.  Als verklaring voor het kleinere aantal stoppogingen wijst Willemsen naar de overheid. "Bij het invoeren van nieuwe maatregelen rondom tabaksontmoediging zien we vaak dat rokers een prikkel krijgen om te gaan stoppen met roken. De maatregelen in het Preventieakkoord hadden effect in het verleden, maar in 2021 zijn er nauwelijks nieuwe maatregelen ingevoerd." Om gezondheidsschade en zorgkosten te verminderen wil de overheid roken ontmoedigen. In het Nationaal Preventieakkoord staan maatregelen die moeten leiden tot een "rookvrije generatie" in 2040. Bij hoogopgeleiden is het percentage stoppers het meest afgenomen. Waar in 2020 nog 40,9 procent probeerde te stoppen, was dat het afgelopen jaar 29,2 procent. Verder nam het percentage stoppers bij mensen met een niet-westerse achtergrond het meest af. Onder de verschillende leeftijdscategorieën daalde het aandeel van de groep 35 jaar en ouder het meest. Bekijk het verschil in percentages in de tabel:  Het aantal rokers van 18 jaar en ouder is in totaal ook toegenomen, van een kleine 2,8 miljoen in 2020 naar bijna 2,9 miljoen in 2021. Onder jongeren tussen de 18 en 24 jaar is ook een stijging van het aantal rokers te zien, van ruim 23 procent in 2020 naar een kleine 28 procent in 2021. Maar het Trimbos wil niet spreken van een significant verschil. Daarmee wordt bedoeld dat als een verschil in onderzoek statistisch significant is, het dat heel waarschijnlijk ook in de werkelijkheid zo is. Bij het totaal aantal rokers kan dat wel gezegd worden, aldus de onderzoekers. "Alle leeftijdsgroepen rookten in 2021 significant minder dan in 2014", zegt het Trimbos daarover. In 2014 rookte bijna 26 procent van de volwassenen, in 2021 was dat 20,6 procent. Het Trimbos zegt dat mensen die willen stoppen met roken "een zetje" nodig hebben. Behalve nieuwe overheidsmaatregelen spelen ook zorgverleners hier een belangrijke rol in, aldus het verslavingsinstituut. "De gezondheid van iedere rokende patiënt of cliënt gaat erop vooruit als hij of zij niet meer rookt. Daarom zou elke zorgverlener een gesprek over roken moeten voeren en minimaal een stopadvies geven." Uit eerder onderzoek van het Trimbos bleek dat veel rokers door stress om de coronacrisis meer zijn gaan roken. Tijdens de eerste coronagolf gaven rokers aan vooral uit verveling meer te roken, in de eerste helft van 2021 bleek stress een belangrijke factor.||https://nos.nl/artikel/2432496-minder-rokers-doen-stoppoging-aantal-rokers-blijft-hetzelfde
2022-06-13||Brand verwoest aanmaakblokjesfabriek in Oisterwijk|| In Oisterwijk (Noord-Brabant) heeft een brand een fabriek waar aanmaakblokjes worden gemaakt in de as gelegd. De brand is inmiddels onder controle, maar de brandweer verwacht nog uren bezig te zijn met nablussen. Vanwege de brand reden er tussen Tilburg en Boxtel een paar uur geen treinen. De fabriek aan De Nedervonder ligt vlak langs het spoor. Het treinverkeer kwam iets na 14.00 uur weer op gang. Bij de brand kwam veel rook vrij en vlogen asdeeltjes door de omgeving. Daarom werden in de omgeving NL-Alerts verstuurd en werden mensen geadviseerd ramen en deuren dicht te doen en de ventilatie uit te schakelen. Bij de brand, die vannacht uitbrak, komt zeer veel rook vrij: Het is niet de eerste keer dat er brand uitbrak in de fabriek, schrijft Omroep Brabant. In september 2019 brak er in een paar dagen tijd vier keer brand uit. Volgens eigenaar Kees van Opstal werden de branden destijds veroorzaakt door een andere samenstelling van een van de grondstoffen van de aanmaakblokjes. Daardoor zou de temperatuur van de aanmaaktabletten juist stijgen, in plaats van dalen. Sinds de branden heeft het bedrijf meerdere veiligheidsmaatregelen genomen om broei in de blokjes te voorkomen. Waardoor de brand van vandaag is ontstaan is nog niet bekend. Niemand raakte gewond. De gemeente Oisterwijk heeft intussen laten weten "diepgaand onderzoek" te zullen doen naar de brand. Burgemeester Hans Janssen is er niet bang voor om "afhankelijk van de resultaten van het onderzoek vergaande stappen te zetten in het kader van de vergunningverlening", laat hij weten. De fabriek kan de vergunningen kwijtraken.||https://nos.nl/artikel/2432492-brand-verwoest-aanmaakblokjesfabriek-in-oisterwijk
2022-06-13||Politie gokt niet op achtervolging om gestolen sportwagen in te nemen|| De politie heeft een gestolen gele sportauto in beslag genomen. Ze zagen de Ferrari F8 rijden in Limburg, maar maakten de afweging om niet meteen te proberen hem tot stoppen te dwingen. "Het is wellicht onnodig te vermelden dat deze sportauto vele malen sneller is dan het gemiddelde politievoertuig", schrijft de politie zelfbewust op Instagram. "Als je niet sneller bent, moet je sluwer zijn!" En dus wachtten de agenten tot de automobilist zelf zou stoppen. Daarnaast benadrukt de politie dat iedere achtervolging - snelle auto of niet - risico's met zich meebrengt, voor andere weggebruikers en de politie zelf. De auto werd uiteindelijk in beslag genomen bij een tankstation. Bij de actie waren ook politiehonden betrokken. De Italiaanse sportauto gaat zo snel mogelijk terug naar de eigenaar, schrijft 1Limburg. Het is niet bekend hoelang de agenten de auto hebben moeten volgen. ||https://nos.nl/artikel/2432484-politie-gokt-niet-op-achtervolging-om-gestolen-sportwagen-in-te-nemen
2022-06-13||ING schaft negatieve rente voor vermogende klanten af|| ING verhoogt de spaarrente voor vermogende klanten. Op dit moment is de rente voor klanten die meer dan een ton op hun rekening hebben staan bij die bank negatief: - 0,5 procent. Vanaf 1 oktober wordt die rente nul procent. Daarmee vervalt de negatieve rente.  Dat betekent dat die klanten geen rente meer hoeven te betalen om hun spaargeld op de bank te laten staan. Voor klanten met minder dan een ton op de rekening blijft de rente nul procent. Voor hen verandert niks. Eind vorige week maakte de Rabobank bekend dat de rente voor vermogende spaarders iets minder negatief zou worden. Ook daar is de rente voor klanten met meer dan een ton op de rekening nu -0,5 procent. Vanaf augustus wordt dat -0,25 procent. ABN Amro laat weten nog niets te kunnen zeggen over eventuele aanstaande renteverhogingen. De stap volgde op de aankondiging van de Europese Centrale Bank (ECB) dat de rente die banken moeten betalen om geld te stallen bij de ECB in juli omhoog gaat. Nu is die rente -0,5 procent, en die wordt in juli -0,25 procent. Het wordt de eerste renteverhoging in 11 jaar tijd.||https://nos.nl/artikel/2432482-ing-schaft-negatieve-rente-voor-vermogende-klanten-af
2022-06-13||Oekraïense vluchtelingen gewaarschuwd voor testbericht NL-Alert|| NL-Alert verstuurt vanmiddag om 12.00 uur weer een halfjaarlijks testbericht. Omdat dit het eerste bericht is sinds het begin van de oorlog in Oekraïne waarschuwt de organisatie vluchtelingen in hun eigen taal om niet te schrikken van het doordringende geluid. Mensen die Oekraïners opvangen wordt gevraagd de waarschuwing door te geven. De overheid kan een NL-Alert sturen naar mobiele telefoons om gebruikers te waarschuwen voor bijvoorbeeld een grote brand, noodweer of een aanslag. Tweemaal per jaar wordt het systeem getest, in december en juni. Om de Oekraïners van het gebruik op de hoogte te stellen is er uitleg opgesteld in het Oekraïens en het Russisch, de twee hoofdtalen van het land. Vluchtelingen worden ook via sociale media van officiële instanties op het alarmbericht gewezen. Ook Nederlanders krijgen een waarschuwing mee voor het testbericht: het advies is om rond het middaguur geen koptelefoon of oordopjes te gebruiken. Het schelle geluid van het testbericht kan erg hard klinken. Behalve op miljoenen mobieltjes is het bericht van vandaag ook te zien op digitale vertrekborden bij bus- en tramhaltes en honderden reclamezuilen door het hele land.||https://nos.nl/artikel/2432481-oekraiense-vluchtelingen-gewaarschuwd-voor-testbericht-nl-alert
2022-06-13||'Criminelen gebruiken vakantiepark voor grootschalig witwassen'|| De georganiseerde misdaad wast op grote schaal geld wit via vakantieparken. Dat staat volgens De Telegraaf in een rapport van het Regionaal Informatie- en Expertise Centrum Oost-Nederland. Het centrum doet voor de overheid onderzoek naar ondermijnende, georganiseerde criminaliteit. Volgens de krant hebben criminelen op vakantieparken vrij spel, omdat gemeenten vaak niet zo goed weten wat ze ermee aan moeten. En daarnaast zouden lokale bestuurders vooral naar de voordelen van toerisme kijken. In het rapport staat dat criminelen geld witwassen via het kopen van recreatiewoningen en volledige vakantieparken. Ook wordt er witgewassen door bijvoorbeeld renovatie, verhuur of de doorverkoop van vakantiehuizen. Burgemeester Marcouch van Arnhem, die voorzitter is van het expertisecentrum in Oost-Nederland, maakt zich zorgen over de relatief simpele wijze waarop de georganiseerde misdaad via vakantieparken geld kan witwassen. "Vakantieparken kennen een enorme dynamiek en vormen een ideaal object voor criminelen, die soms ook zelf parken runnen", zegt Marcouch. Aanleiding voor het onderzoek naar de vakantieparken waren signalen over investeringen door criminelen. De Arnhemse burgemeester denkt dat niet alleen vakantieparken in zijn regio hier last van hebben en pleit voor een landelijke aanpak.||https://nos.nl/artikel/2432477-criminelen-gebruiken-vakantiepark-voor-grootschalig-witwassen
2022-06-13||Persoonlijk begeleider moet post-covidpatiënten helpen juiste zorg te vinden|| Post-covidsyndroom, voorheen long covid genoemd, is niet alleen iets uit de eerste coronagolf. Nog elke dag melden zich nieuwe patiënten met langdurige klachten na een coronabesmetting. Ook al is de omikron-variant minder ziekmakend, ook na een mild verloop van de infectie kunnen er langslepende klachten volgen. In Nijmegen is gestart met een nieuwe aanpak voor mensen met dit post-covidsyndroom. Ze gaan sinds begin deze maand niet meer naar de nazorgpoli's in het ziekenhuis maar worden na diagnose door de huisarts doorverwezen naar een gespecialiseerde persoonlijk begeleider die de patiënt moet helpen een eigen weg te vinden in de wirwar aan zorgverleners en herstelzorg. Het is een gezamenlijk project van de huisartsen, paramedici, zorgverzekeraars en de twee ziekenhuizen in de regio. "Het is nog steeds niet duidelijk wat deze langdurige klachten precies veroorzaakt", legt longarts Bram van den Borst van het Radboudumc uit. "Er is daarom nog geen medicijn of uniforme behandeling tegen de klachten. Het is dus echt maatwerk. Elke patiënt is weer anders." NOS op 3 zocht eerder al -per lichaamsdeel- uit wat we weten over langdurige klachten na corona: In verschillende multidisciplinaire nazorgpoli's in ziekenhuizen is de afgelopen twee jaar geëxperimenteerd met het aanpakken van post-covid. Naast het geven van uitleg en hersteladviezen, werden patiënten verwezen naar de fysiotherapeut, ergotherapeut, logopedist, diëtist en/of de psycholoog. Omdat er na een mild verlopen infectie vrijwel nooit schade wordt gezien in de longen is het de vraag of dit werk nog steeds primair door longartsen moet worden gedaan. Daarbij werken nog lang niet alle zorgverleners goed samen. "We merkten op de poli vooral dat patiënten graag hulp willen bij het vinden van de juiste zorgverleners en het organiseren van dit traject", zegt de longarts. "En die begeleiding is lastig vanuit het ziekenhuis te organiseren." Dus zijn er als proef in Nijmegen drie casemanagers aangenomen die zich helemaal specialiseren in post-covid. "Via een uitgebreid intakegesprek worden alle klachten van de patiënt in kaart gebracht en daarna wordt bekeken welke zorgverleners ingeschakeld moeten worden", legt Joris Botman, voorzitter van de Coöperatie Fysiotherapeuten Nijmegen en een van de initiatiefnemers van het project, uit. "Waar nodig worden ze ondersteund vanuit de ziekenhuizen." Ook het werkende leven van de patiënt wordt meegenomen door de bedrijfsarts te betrekken. De belegeider moet ervoor zorgen dat alle verschillende zorgverleners onderling goed samenwerken. Hiermee moet de begeleiding van de patiënt steeds beter en efficiënter worden. De nieuwe werkwijze moet de patiënt ontlasten in de zoektocht naar een passende behandeling en moet die zorg dichter bij huis brengen. Maar het weghalen van de zorg uit het ziekenhuis maakt de aanpak ook goedkoper. Daarom stonden twee zorgverzekeraars vooraan om deze pilot van een jaar te financieren. "Als deze proef het resultaat heeft waar we op hopen dan kan deze werkwijze een voorbeeld zijn voor hoe de zorg in de toekomst landelijk georganiseerd wordt", zegt Leon van Groenendael, die als huisarts bij het project is betrokken. De proef wordt met veel interesse gevolgd door patiëntenorganisatie PostCovid NL. "Mensen met post-covid worden nog te vaak van het kastje naar de muur gestuurd", zegt Michael Rutgers, directeur van de patiëntenorganisatie. "Multidisciplinaire zorg, waarbij zorgverleners goed samenwerken, is essentieel. Het vraagt naast betere bekendheid met de ziekte om goed overleg en coördinatie tussen de zorgverleners." Wat Rutgers betreft is de politiek nu aan zet om met een landelijke aanpak te komen. "We zijn te veel afhankelijk van de toevallige individuele inzet van de behandelaar. We willen een duidelijke visie om patiënten te ontzorgen en multidisciplinaire post-covid-zorg te organiseren."||https://nos.nl/artikel/2432476-persoonlijk-begeleider-moet-post-covidpatienten-helpen-juiste-zorg-te-vinden
2022-06-13||Wekdienst 13/6: DNB presenteert cijfers over economie • Opnieuw minder treinen|| Goedemorgen! Hoe staat de Nederlandse economie ervoor? De Nederlandsche Bank komt vandaag met een antwoord op die vraag. Verder beginnen op de A12 bij Utrecht werkzaamheden aan de Galecopperbrug, en rijdt de 'tienminutentrein' tussen Nijmegen en Schiphol niet langer iedere tien minuten. Eerst het weer: vanochtend kan in het noordoosten nog een enkele bui voorkomen, maar verder wisselen zon en wolken elkaar af. Door een frisse noordwestenwind wordt het niet warmer dan 16 tot 21 graden. De dagen daarna zijn er flinke zonnige perioden en stijgt de temperatuur naar zomerse waarden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Democraten en Republikeinen hebben in het Amerikaanse Congres afspraken gemaakt over de eerste significante wapenwet sinds 1994: er komen meer controles voor jonge wapenkopers, wapens kunnen makkelijker worden afgenomen van verwarde of mogelijk gewelddadige eigenaars en er komt meer geld voor suïcidepreventie en schoolbewaking. President Biden noemt het een belangrijke stap in de juiste richting, maar zei ook ook dat er "niet alles bereikt is wat ik noodzakelijk acht". De Democraten wilden na aanslagen in een supermarkt in Buffalo en een school in Texas ook graag een verbod op semi-automatische wapens als de AR-15, zeker voor jongeren. Daar gingen de Republikeinen niet in mee. In Amsterdam Geuzenveld is een voetbalpleintje officieel vernoemd naar Abdelhak Nouri. Het voormalig voetbaltalent van Ajax krijgt daarmee een eigen plek in de wijk waar hij woont en door zijn familie wordt verzorgd. Nouri kreeg vijf jaar geleden een hartstilstand tijdens een wedstrijd. Hij liep hersenschade op en zal nooit meer kunnen voetballen. Na de opening begon er een voetbaltoernooi voor de jeugd. Jonge Nouri-fans zijn enthousiast over het pleintje:  Fijne maandag!||https://nos.nl/artikel/2432475-wekdienst-13-6-dnb-presenteert-cijfers-over-economie-opnieuw-minder-treinen
2022-06-13||Verwarring over mogelijke vondst lichamen tweetal in Amazone-gebied|| Er zijn tegenstrijdige berichten over het lot van de vermiste Britse journalist Dom Phillips en zijn Braziliaanse reisgezel, onderzoeker Bruno Pereira. De vrouw van Phillips meldde tegen het Braziliaanse nieuwsmedium Globo dat hun lichamen gevonden waren, maar de federale politie en lokale reddingsteams spreken dat tegen. Dit weekend zijn wel eigendommen van de twee gevonden en "biologisch materiaal", zegt de politie in een verklaring. Het ging om kleren met een id-bewijs van de Braziliaan en een rugzak met kleren van de Brit. Ook hun laarzen werden teruggevonden. Verder is er bloed gevonden op de boot van een man die sinds de vermissing als enige verdachte is aangemerkt. Duikers vonden tijdens de zoektocht naar de twee ook een laptop die was vastgebonden aan een half onder water staande boom. Volgens politieonderzoekers was die computer van Pereira. De twee verdwenen zondag 5 juni in een afgelegen stuk van het regenwoud bij de grens met Peru. Phillips, die onder meer schrijft voor The Guardian en The New York Times, was in het afgelegen gebied op reportage voor een boek waaraan hij werkt. De politie gaat ervan uit dat de verdwijning iets te maken heeft met stropers en vissers die illegaal actief zijn in het beschermde natuurgebied. Phillips deed eerder verslag over illegale mijnbouw, houtkap en visserij in het gebied en geweld tegen de oorspronkelijke bewoners van de Amazone. Beide mannen werden bedreigd vanwege hun werk.||https://nos.nl/artikel/2432473-verwarring-over-mogelijke-vondst-lichamen-tweetal-in-amazone-gebied
2022-06-13||Politieke crisis in Irak verergert: parlementsleden grootste partij vertrekken|| Leden van de grootste partij in het Iraakse parlement hebben hun ontslag ingediend uit protest tegen de politieke patstelling in het land. Ze gaven gehoor aan een oproep van hun partijleider, de invloedrijke geestelijke Moqtada al-Sadr. De partij van Sadr werd bij de verkiezingen in oktober de grootste partij in het parlement met 73 van de 329 zetels. Door een coalitie te vormen met een soennitische en een Koerdische partij leek de weg vrij voor een regering, maar een rivaliserende sjiitische partij houdt dat al maanden tegen. Sadr, die beschikt over een trouwe achterban, is kritisch over zowel de bemoeienis van de VS in het land, als die van Iran. Zijn sjiitische rivalen in het parlement worden juist gesteund door het buurland. Zij verloren bij de laatste verkiezingen twee derde van hun zetels in het parlement, maar weigeren dat resultaat te accepteren. De impasse verergert de crisis in het land. Irak heeft al jaren te kampen met voedseltekorten en elektriciteitsuitval, die door een droogte en de oorlog in Oekraïne nog eens verergeren. De Nederlandse VN-gezant Hennis-Plasschaert waarschuwde de ruziënde politici vorige maand nog dat de crisis zou kunnen ontaarden in gewelddadige straatprotesten, zoals het land in 2019 ook zag. Ze riep hen op het landsbelang boven kortzichtig eigenbelang te plaatsen. Correspondent Daisy Mohr maakte vorige jaar deze reportage over jonge politici in het land: Als het de partij van Sadr lukt met twee anderen een coalitie te vormen, dan is dat de eerste meerderheidsregering sinds de Amerikaanse invasie in 2003 een einde maakte aan het regime van Saddam Hussein. Wat er gebeurt nu al zijn parlementariërs zijn opgestapt is nog niet duidelijk. Volgens de kieswet mag hun zetel worden overgenomen door personen die tweede werden in hun kiesdistricten. Dat zou betekenen dat de macht van rivalen van Sadr vergroot wordt; het lijkt onwaarschijnlijk dat hij dat zal toestaan. De parlementsvoorzitter twitterde dat hij geprobeerd had Sadr op andere gedachten te brengen, maar toen dat niet lukte, hij met tegenzin de ontslagen heeft aangenomen.||https://nos.nl/artikel/2432472-politieke-crisis-in-irak-verergert-parlementsleden-grootste-partij-vertrekken
2022-06-13||Duitse moordverdachte rijdt fietser dood op vlucht|| In het Duitse Mannheim is een van moord verdachte man ingereden op een groep fietsers. Een 71-jarige vrouw kwam daarbij om het leven, drie andere personen raakten ernstig gewond. De man van 36 had waarschijnlijk kort daarvoor zijn 69-jarige vader gedood in het nabijgelegen plaatsje Ellerstadt, in het zuidwesten van het land. Hij was al vertrokken toen de politie arriveerde. Na de botsing, waarbij zijn auto zwaar beschadigd raakte, vluchtte de verdachte te voet verder, om vervolgens in de Rijn te springen. De politie, die met een helikopter en boten was uitgerukt, kon hem uiteindelijk uit het water halen. Het is nog niet duidelijk waarom de man zijn vader aanviel. Volgens de politie was hij verward. Het incident komt enkele dagen na twee andere gewelddadige incidenten in het land. Woensdag reed een automobilist met psychische problemen in Berlijn een vrouw dood en verwondde meerdere anderen, vrijdag stak een verwarde man meerdere mensen neer op een hogeschool in Hamm. Daarbij viel één dode.||https://nos.nl/artikel/2432471-duitse-moordverdachte-rijdt-fietser-dood-op-vlucht
2022-06-13||Brug verwoest tussen Severodonetsk en Lysytsjansk • Brit gedood bij gevechten || We sluiten dit blog nu af. Morgenochtend vroeg komt er weer een nieuws blog op onze site. Op nieuwe beelden van het Azot-complex in de belegerde stad Severodonetsk zijn grote rookwolken te zien boven de chemische fabriek. Rond het complex wordt hevig gevochten. Volgens de gouverneur van de regio Loegansk, Serhej Hajdaj, zijn er zo'n 500 burgers op het terrein, onder wie 40 kinderen. Ze zouden in schuilkelders onder de fabriek verblijven. "Af en toe lukt het het leger om iemand te evacueren." Eerder zei Hajdaj dat er brand was uitgebroken op het fabriekscomplex. Op dit moment dreigt er volgens Hajdaj geen insluiting van de Oekraïense troepen in Loegansk door Russische eenheden. Het gebied rond Severodonetsk is een van de laatste stukjes van de regio die nog in handen zijn van het Oekraïense leger. In Lysytsjansk, een stad vlak naast het belegerde Severodonetsk, worden inwoners geëvacueerd door de politie. Lysytsjansk ligt in het laatste door Oekraïense strijdkrachten gecontroleerde gebied in de regio Loegansk. In de verte zijn de explosies te horen. De beelden zijn verspreid door de Oekraïense politie. Veel Oekraïense scholieren moesten hun examenfeest aan zich voorbij laten gaan door de oorlog. Een fotograaf besloot een aantal geslaagde leerlingen in de stad Tsjernihiv vast te leggen tussen de verwoeste gebouwen. Stanislav Senyk vond drie examenklassen van verschillende scholen, vertelt hij aan de BBC. Iedere klas koos een eigen locatie voor de fotoshoot om te laten zien hoe zwaar hun stad was getroffen door de oorlog. NAVO-chef Stoltenberg heeft gezegd dat hij de zorgen die Turkije heeft over het lidmaatschap van Finland en Zweden van de NAVO gerechtvaardigd vindt. "Dit zijn legitieme zorgen. Dit gaat over terrorisme, over wapenexporten", zei hij op een gezamenlijke persconferentie met de Finse president Niinistö. De secretaris-generaal zei dat Turkije een belangrijke bondgenoot is vanwege de strategische ligging van het land. Ook verwees hij naar de Turkse steun aan Oekraïne sinds de Russische inval. Stoltenberg en Niinistö zeiden dat de gesprekken met Turkije doorgaan, maar ze meldden niet of er vooruitgang wordt geboekt. Rusland heeft een brug tussen de steden Severodonetsk en Lysytsjansk vernietigd, zegt de gouverneur van Loegansk, Serhej Hajdaj. De twee steden liggen vlak bij elkaar maar zijn van elkaar gescheiden door een rivier, de Severski Donets. Eerder werd al een andere brug vernietigd bij een Russische aanval en Russische troepen nemen nu een derde brug onder vuur. "Ze willen Severodonetsk volledig de mogelijkheid ontnemen om mensen de stad uit te krijgen en om er munitie en versterkingen naartoe te brengen", aldus Hajdaj. Eerder zei hij te verwachten dat de Russische troepen alles op alles zullen zetten om Severodonetsk vandaag of morgen in te nemen. Mogelijk honderden inwoners van Severodonetsk zijn naar het terrein van de Azot-fabriek in de stad gevlucht. Om het complex wordt hevig gevochten. Volgens een woordvoerder van de pro-Russische rebellen is het complex volledig omsingeld door Russische troepen. Dat werd vandaag echter ontkend door de gouverneur van de regio Loegansk. In dit artikel meer over de situatie op en rond de Azot-fanbriek:  Een voormalige Britse militair is gedood tijdens gevechten met Russische troepen in de belegerde stad Severodonetsk. Dat heeft zijn vader op Facebook bekendgemaakt. Gatley is voor zover bekend de tweede Brit die om het leven komt bij de strijd in Oekraïne. Jordan Gatley verliet het Britse leger in maart, volgens zijn vader Dean "om zijn carrière op andere gebieden voort te zetten". Spoedig daarna vloog Jordan naar Oekraïne om tegen de Russische troepen te vechten en Oekraïense militairen te trainen. "Zijn team heeft gezegd dat ze allemaal van hem hielden. net als wij, en hij heeft een groot verschil gemaakt in de levens van mensen, niet alleen als militair maar ook als trainer van de troepen", schrijft Dean Gatley, "Hij was een held en leeft voor altijd voort in onze harten." Honderden lichamen van Oekraïense strijders die tijdens de aanval op de Azovstalfabriek in Marioepol zijn omgekomen, zijn nog niet teruggegeven. Dat zegt een voormalig commandant Maksym Zjorin van het Azov-bataljon op Telegram. De ex-commandant zegt dat ongeveer 220 lichamen naar Kiev zijn gestuurd, maar dat nog net zo veel lichamen in Marioepol liggen, dat inmiddels in handen is van de Russen. Volgens hem zijn er onderhandelingen gaande om de lichamen terug te krijgen. Hij zegt dat een derde van de slachtoffers bij het Azov-bataljon hoorde. De rest van de lichamen zijn andere militairen of politieagenten. Omdat een groot deel van de lichamen in slechte staat is, duurt de identificatie lang. Vorige maand werd de zuidelijke havenstad Marioepol na maandenlange aanvallen volledig veroverd door Russische troepen. Het Azovstal-complex was het laatste bolwerk van verzet. Honderden burgers en militairen zaten er verschanst. Rusland zegt een groot wapendepot vlakbij Ternopil in het westen van Oekraïne aangevallen te hebben met kruisraketten. Volgens het ministerie van Defensie zijn er wapens vernietigd die de Verenigde Staten en Europese landen aan Oekraïne hebben geleverd. De burgemeester van Tsjortkiv, vlakbij Ternopil, zei dat vier raketten zowel leger- als burgerdoelen in de buurt hebben geraakt. Bij de aanval raakten 22 mensen gewond. Het is niet bekend of er ook doden zijn gevallen bij de aanval. De meldingen over de aanvallen zijn niet te verifiëren. De opening van een van de vernieuwde vestigingen van de McDonald's in Rusland verliep niet helemaal zoals de bedoeling was. Het fastfoodfiliaal gaat in Rusland verder onder de naam Vkoesno & Totsjka. Maar een Big Mac hebben ze niet meer, tot grote spijt van Dmitri die met een protestbord aandacht vroeg voor mijn klacht. Hij sprong met de tekst 'Breng de Big Mac terug' voor de camera's die net de toespraak van de nieuwe Russische eigenaren in beeld hadden gebracht. De jonge Rus moest het filiaal verlaten, maar de eigenaren konden wel lachen om zijn actie. Het aantal Oekraïners dat vanwege de oorlog naar Polen is gevlucht, heeft de grens van 4 miljoen gepasseerd. De Poolse grensdienst maakte dat bekend op Twitter. Het is niet met zekerheid te zeggen hoeveel van deze vluchtelingen momenteel in Polen verblijven. President Morawiecki zei recent dat het om ongeveer 2 miljoen Oekraïners gaat. De rest is vermoedelijk doorgereisd naar andere landen of teruggegaan naar Oekraïne. Volgens de Verenigde Naties zijn van de bijna 7,4 miljoen mensen die sinds 24 februari Oekraïne hebben verlaten, er bijna 2,4 miljoen naar hun vaderland teruggekeerd. In sommige gevallen gaat het om een kort verblijf. Russen kunnen in eigen land weer naar de McDonald's, die in een nieuw jasje is gestoken. De keten heet nu Vkoesno & Totsjka (vertaald: Lekker, punt uit). De eerste aangepaste filialen openen vandaag hun deuren nadat de Amerikaanse fastfoodketen besloot alle 850 vestigingen in de verkoop te doen vanwege de oorlog in Oekraïne en sancties tegen Rusland. In Moskou en omgeving heropenen vijftien filialen onder een nieuwe naam en met een nieuw logo. De restaurants werken met hetzelfde personeel en er staan vrijwel dezelfde producten op het menu. De keten telt in Rusland meer dan 62.000 werknemers. De nieuwe eigenaar, Aleksander Govor, wil alle restaurants binnen twee maanden heropenen. Het vertrek van de keten weerspiegelt de slechte relatie met het Westen, zoals de komst van de keten naar Rusland, ruim dertig jaar geleden, de toenadering tussen oost en west onderstreepte. McDonald's opende in 1990 voor het eerst zijn deuren in de toenmalige Sovjet-Unie. Het Britse Rolls-Royce Holding, producent van vliegtuigmotoren en ook actief in de energie-industrie, heeft twee generatoren gegeven aan het Oekraïense ministerie van Volksgezondheid. Ze gaan naar het regionale ziekenhuis van Kiev en het noodziekenhuis in de stad Mykolajiv, om die te voorzien van stroom als het elektriciteitsnetwerk uitvalt. Het ministerie schrijft in een verklaring op Facebook dat de generatoren bijzonder krachtig zijn. "Eentje is sterk genoeg om niet alleen een gebouw van stroom te voorzien, maar alle gebouwen van een groot regionaal ziekenhuis." De nauwe banden van de Duitse oud-bondskanselier Schröder met de Russische energiesector en president Poetin zijn schadelijk voor Duitsland. Dat zegt bondspresident Steinmeier tegen Bild am Sonntag. "Vooral onze Oost-Europese buren plaatsen vraagtekens bij Schröders toewijding aan Russische energiebedrijven", zegt Steinmeier in het interview. Volgens hem schaadt dat niet alleen de reputatie van Schröder zelf, maar ook die van het hele land. Steinmeier en Schröder zijn partijgenoten bij de sociaaldemocratische SPD en hebben jarenlang nauw samengewerkt, maar volgens de bondspresident is die band verbroken. "Sinds 17 jaar ga ik mijn eigen politieke weg, zonder hem. In die tijd heeft Gerhard Schröder persoonlijke besluiten genomen die ons uit elkaar hebben gedreven."  Vorige maand maakte Schröder bekend dat hij stopt als voorzitter van de raad van toezicht van het Russische staatsolieconcern Rosneft, maar hij behoudt zijn functies bij de grote gasleidingprojecten Nord Stream en Nord Stream 2.||https://nos.nl/liveblog/2432362-brug-verwoest-tussen-severodonetsk-en-lysytsjansk-brit-gedood-bij-gevechten
2022-06-13||Máxima naar West-Afrika voor eerste VN-reis sinds pandemie|| Koningin Máxima is gisteravond aangekomen in Ivoorkust voor een bezoek als VN-pleitbezorger voor inclusieve financiering. Het is haar eerste reis in die functie sinds het begin van de coronapandemie. Op het vliegveld van Abidjan werd Máxima welkom geheten door de premier Achi. In het Frans zei hij verheugd te zijn met het bezoek. Naast Ivoorkust doet Máxima ook Senegal aan op haar vierdaagse reis. Hoofdthema is de ontwikkeling van veilige digitale financiële diensten, met name voor achtergestelde groepen als kleine boeren en vrouwen. Door financiële dienstverlening verder uit te bouwen kunnen zij lenen, sparen voor een financiële buffer en zich verzekeren. De laatste VN-reis van Máxima was in maart 2020, toen bezocht ze Indonesië. Daarna maakte de coronapandemie reizen onmogelijk. Wel hield ze vorig jaar nog een digitaal bezoek aan Ivoorkust en Senegal via een videoverbinding.  In Ivoorkust spreekt Máxima met de premier, de vicepresident en de presidentsvrouw, die zich inzet voor microfinanciering. Ook ontmoet ze leidinggevenden uit de financiële sector. In Senegal staat een gesprek met president Sall op de agenda en een bezoek aan de BCEAO, de gezamenlijke centrale bank van acht Afrikaanse staten.||https://nos.nl/artikel/2432470-maxima-naar-west-afrika-voor-eerste-vn-reis-sinds-pandemie
2022-06-13||Actrice uit de kast na persvragen, Australische krant door het stof || In Australië is ophef ontstaan over de manier waarop actrice Rebel Wilson uit de kast is gekomen. Ze maakte vorige week bekend een relatie met een vrouw te hebben, naar nu blijkt nadat een krant haar vragen had gesteld over haar partner. "Ik dacht dat ik op zoek was naar een Disneyprins, maar wat ik al die tijd nodig had was misschien een Disneyprinses", schreef Wilson bij een foto van haar en haar nieuwe liefde, de Amerikaanse Ramona Agruma. De 42-jarige actrice, bekend uit films als Pitch Perfect en Bridesmaids, had eerder nog een relatie met een Amerikaanse biererfgenaam. Dit weekend onthulde columnist Andrew Hornery van de Sydney Morning Herald dat hij al eerder wist van de relatie. Hij had zelfs Wilson voor een artikel om haar reactie gevraagd en haar daar twee dagen de tijd voor gegeven. Gepikeerd schreef Hornery dat Wilson in de tussentijd het nieuws zelf naar buiten had gebracht. "Wilson koos veel bombarie", schreef hij verongelijkt over zijn "grote fout" om te wachten op commentaar. "Jammer dat ze besloot onze discrete en oprechte vragen te negeren." Inmiddels heeft de Sydney Morning Herald de bewuste column verwijderd van zijn site. Hornery geeft in een column vandaag toe dat hij en zijn krant verkeerd hebben gehandeld door het stuk over Wilson te publiceren. "Het is niet aan de Herald om mensen te 'outen' en dat is wat we wilden doen", zegt Hornery. Hij voegt eraan toe dat hij snapt dat Wilson zijn e-mail aan haar als bedreigend ervoer; hij wijst erop dat hij zelf homo is. "De toon was verkeerd." Op Twitter werd met verbijstering gereageerd op de gang van zaken. "Blijkbaar is Rebel Wilson uit de kast geduwd door Andrew Hornery en heeft hij nog het lef om te klagen dat zij het verhaal opklopt", reageert een twitteraar. "Ik heb drie keer gelezen of ik het wel juist begreep", schrijft een BBC-journalist verbaasd. De krant wordt breed beticht van ouderwetse roddeljournalistiek. Hornery verdedigde zich aanvankelijk door te zeggen dat Wilson "dit soort aandacht prima vond toen ze nog een vriend had". Bovendien zegt hij dat seksuele geaardheid in Hollywood allang niet meer geheim hoeft te worden gehouden en "het onwaarschijnlijk is dat ze discriminatie zal ondervinden". In een eerste reactie op de ophef schreef hoofdredacteur Bevan Shields nog dat de krant nog geen beslissing had genomen iets over Wilsons geaardheid te schrijven. "Net zoals andere kranten stelden we gewoon vragen en gaven een deadline voor een antwoord." Hij bestrijdt dat zijn krant Wilson heeft 'ge-out'. Wilson is nog niet specifiek ingegaan op de gang van zaken. Wel bedankte ze voor de vriendelijke reacties. "Het was een moeilijke situatie, maar we proberen er elegant mee om te gaan."||https://nos.nl/artikel/2432469-actrice-uit-de-kast-na-persvragen-australische-krant-door-het-stof
2022-06-13||Tweede seizoen razend populaire Squid Game op komst|| De Koreaanse Netflix-hit Squid Game krijgt een vervolg. Regisseur Hwang Dong-hyuk kondigt in een korte verklaring aan dat er een tweede seizoen wordt opgenomen, maar verklapte nog niet wanneer die te zien zal zijn. "Gi-hun keert terug, de Front Man keert terug, de netjes geklede man met het spelletje ddakji misschien ook", schreef Hwang over de hoofdrolspeler, de gemaskerde schurk en diens vertegenwoordiger die met een behendigheidsspel deelnemers zoekt voor een dodelijke afvalrace. Hwang kondigt daarnaast de komst aan van Cheol-su, "het vriendje van Young-hee". Die robot uit een bloederig spelletje Annemaria koekoek werd wereldwijd het boegbeeld van de serie. Twaalf jaar deed Hwang erover om Squid Game geproduceerd te krijgen. In de serie strijden arme Koreanen in een reeks kinderspelletjes op leven en dood om een groot geldbedrag. In zijn persbericht merkt Hwang op dat de serie maar twaalf dagen nodig had om de best bekeken Netflix-serie ooit te worden. Squid Game leidde tot rages wereldwijd van de Koreaanse spelletjes die voorbijkwamen en inspireerde vele memes en cosplay-outfits. De 77-jarige O Yeong-su won een Golden Globe voor zijn complexe bijrol als speler 001. Daarnaast prezen critici de slimme manier waarop de serie reële problemen als inkomensongelijkheid aansneed. Kritiek was er dat veel kinderen de bloederige serie bekeken: De serie zelf eindigde - spoiler - met een open einde: hoofdrolspeler Gi-hun was uit de klauwen van de sadistische spelleiders ontsnapt, maar koos er op het laatste moment voor om niet te vluchten, maar zijn kwelgeesten te gaan opjagen.||https://nos.nl/artikel/2432468-tweede-seizoen-razend-populaire-squid-game-op-komst
