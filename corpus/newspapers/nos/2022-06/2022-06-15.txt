2022-06-15||Inspectie vindt geen bewijs voor lozingen in zee door schepen Tata Steel|| De Inspectie Leefomgeving en Transport (ILT) heeft geen bewijs gevonden dat schepen bij het laden en lossen bij Tata Steel illegaal resten van bijvoorbeeld steenkool en ijzererts in de Noordzee dumpen. Dat concludeert de inspectiedienst in een onderzoeksrapport. Het onderzoek werd ingesteld door staatssecretaris Vivianne Heijnen van Infrastructuur en Waterstaat, naar aanleiding van een publicatie door het Noordhollands Dagblad in februari. De krant meldde dat schepen bij het laden of lossen bij de staalfabriek in IJmuiden tijdens het schoonmaken grote hoeveelheden kolen- en ertsresten van het scheepsdek in de Noordzee veegden. Dat is illegaal, want de Noordzee is een beschermd gebied. Rond dezelfde tijd zag de ILT tijdens een inspectie een schip met een vervuild dek aan de kade van het staalbedrijf. Voor het onderzoek heeft de ILT inspecties en overtredingen uit de afgelopen vijf jaar op een rijtje gezet. Het gaat om eigen gegevens of gegevens van toezichthouders als Rijkswaterstaat, Omgevingsdienst Noordzeekanaalgebied, de Kustwacht en havenbedrijf Port of Amsterdam. Ook heeft de inspectiedienst dronebeelden van het Noordhollands Dagblad bestudeerd, waarop te zien zou zijn dat matrozen op het schip afvalresten van het dek veegden. Toch blijkt volgens de ILT nergens uit dat de schepen het afval daadwerkelijk in zee hebben geloosd. Een woordvoerder zegt tegen NH Nieuws dat de dronebeelden van het dagblad één cruciaal element missen: de lozing in het water. "Het Noordhollands Dagblad wilde de beelden met ons delen. Toen hebben we onderzocht waar er precies gefilmd is en gekeken wat er precies te zien is. Als dan blijkt dat er sprake is van een illegale lozing, kunnen wij daar opvolging aan geven", aldus de woordvoerder. Maar de beelden waren dus niet compleet. De woordvoerder: "Er is wel te zien dat er stoffen naar de zijkant van het dek geveegd worden, maar er is niet te zien dat die stoffen bij de haven in het water geloosd worden." En dus valt niet uit te sluiten dat de stoffen naar de zijkant van het schip zijn geveegd, om het afval vervolgens te verwerken. "En dat rijmt ook met de andere bevindingen van de toezichthouders." De ILT beschrijft in het onderzoeksrapport ook een andere ontwikkeling: een toename van schepen die met een vervuild dek proberen te vertrekken bij Tata Steel, of met een vuil dek over de Noordzee varen na de staalfabriek bezocht te hebben. Ongunstig, zegt de woordvoerder van de ILT. "We kunnen ze niet dwingen met een schoon dek uit te varen, maar het maakt de kans dat er stoffen de zee in waaien of overslaan, groter." Kapiteins worden wel verzocht hun dek schoon te maken voor het schip uitvaart. Bovendien heeft de ILT sinds maart het toezicht op vertrekkende schepen bij Tata Steel met de inzet van drones geïntensiveerd. Dat gebeurt nu twee keer per week en zal tot het einde van dit jaar duren.||https://nos.nl/artikel/2432850-inspectie-vindt-geen-bewijs-voor-lozingen-in-zee-door-schepen-tata-steel
2022-06-15||Opnieuw stapt ethisch adviseur van premier Johnson op|| Opnieuw is een ethisch adviseur van de Britse premier Boris Johnson opgestapt. De regering in Londen maakte het aftreden van Christopher Geidt vanavond bekend. Geidt gaf in zijn officiële toelichting geen reden voor zijn vertrek, maar hij noemde het "het juiste om te doen". "Ik leg mijn functie van onafhankelijk adviseur met spijt neer, maar dit is de juiste beslissing", aldus Geidt. Gisteren zei de adviseur tegenover een parlementaire commissie dat hij "gefrustreerd" was over de lockdownfeestjes, die in de ambtswoning van de premier werden gegeven. "Ontslag nemen is een van de weinige, maar botte, middelen die een adviseur heeft", zei hij. Tegenover Britse media verwees Geidt al eerder naar partygate, het schandaal waarin Johnson al tijden verwikkeld is. De kwestie of de premier de ministeriële gedragscode overtreden heeft, was volgens Geidt een "legitieme vraag". Bij serieuze overtredingen van de gedragscode is aftreden gebruikelijk, maar Johnson heeft altijd volgehouden dat hij binnen de code heeft geopereerd. Bronnen bij Downing Street zeggen tegen de BBC dat Geidts opstappen volledig onverwachts kwam. Toch meldt de zender dat hij vorige maand al met opstappen gedreigd zou hebben, toen het rapport van topambtenaar Sue Gray over partygate naar buiten kwam. In het rapport uitte Gray forse kritiek op de lockdownfeestjes. Geidt is niet de eerste ethisch adviseur die opstapt. Twee jaar geleden gaf zijn voorganger, Alex Allan, er al de brui aan. Allan ruimde het veld omdat Johnson niet ingreep toen in een rapport werd gezegd dat minister Priti Patel van Binnenlandse Zaken ambtenaren geïntimideerd zou hebben. Beide adviseurs werden door Johnson zelf aangesteld. Vorige week overleefde Johnson een vertrouwensstemming binnen zijn eigen partij, waardoor hij als partijleider (en premier) aan kon blijven. Er loopt nog een parlementair onderzoek, waarin wordt onderzocht of Johnson het Lagerhuis misleid heeft in zijn antwoorden op vragen rond partygate.||https://nos.nl/artikel/2432849-opnieuw-stapt-ethisch-adviseur-van-premier-johnson-op
2022-06-15||Onderzoekers weten het zeker: de Zwarte Dood kwam uit Kirgizië|| De pestepidemie die halverwege de veertiende eeuw aan tientallen miljoenen mensen het leven kostte, dook als eerste op in het noorden van het huidige Kirgizië. Dat concluderen onderzoekers na analyse van eeuwenoud dna, afkomstig van de tanden van zeven opgegraven inwoners van het gebied. Ze hebben hun studie gepubliceerd in het wetenschappelijke tijdschrift Nature. De zeven lichamen waren begraven op begraafplaatsen in de buurt van het Issyk Koelmeer, het grootste bergmeer van het Centraal-Aziatische land. Dat in dat gebied veel Kirgiezen aan een vorm van de pest zijn bezweken, wordt al langer vermoed: op tal van bewaard gebleven grafstenen uit 1338 en 1339 wordt de pest als doodsoorzaak genoemd. Bovendien was er in die jaren een piek in het aantal begrafenissen bij het bergmeer. Dat kwam inderdaad door de pest, zeggen de onderzoekers, die in het afgenomen dna sporen hebben aangetroffen van de zogeheten Yersinia pestis. Volgens hen blijkt uit het genetisch materiaal van deze pestbacterie dat die aan de basis stond van de Zwarte Dood in Europa, Azië, het Midden-Oosten en delen van Afrika. Daar begon de pestuitbraak rond 1346. Vermoedelijk is de variant ontstaan bij marmotten in het bergachtige gebied van Kirgizië, die de bacterie op mensen hebben overgedragen. Via de Zijderoute, een eeuwenoude handelsroute van China via Centraal-Azië en het Midden-Oosten naar Europa, werd de ziekteverwekker verder verspreid. Volgens de onderzoekers is bij een marmottensoort die nu nog in Noord-Kirgizië leeft dezelfde pestbacterievariant aangetroffen. Met hun studie hoopt het onderzoeksteam, met experts van verschillende universiteiten, een antwoord te hebben gevonden op de vraag die mensen zich al honderden jaren stellen over de plek waar de Zwarte Dood als eerste voorkwam. Eerder werden onder meer India en Oost-Azië, vooral China, genoemd als mogelijke bronnen. De Zwarte Dood was niet de eerste pestuitbraak. Een eerdere variant van de Yersinia pestis veroorzaakte in de zesde eeuw bijvoorbeeld de pest van Justinianus, die in het Byzantijnse Rijk (met onder meer het huidige Griekenland en Turkije) en delen van Europa en Noord-Afrika aan miljoenen mensen het leven kostte. Wel kan de Zwarte Dood worden gezien als de "eerste golf" van een pandemie die sinds de veertiende eeuw zo'n 500 jaar heeft rondgewaard, schrijven de onderzoekers. Ook nu nog worden regelmatig besmettingen met de long- of builenpest gemeld, onder meer in Peru, China en Madagaskar. Het verschil met de middeleeuwse eerste golf is dat de ziekte nu kan worden behandeld met antibiotica, hoewel die dan wel zeer snel moet worden toegediend. In Nederland stamt het laatste pestgeval uit 1929: iemand aan boord van een schip in de Rotterdamse haven kreeg toen builenpest.||https://nos.nl/artikel/2432848-onderzoekers-weten-het-zeker-de-zwarte-dood-kwam-uit-kirgizie
2022-06-15||Saudiërs nemen regenboogspeelgoed in beslag om 'promoten homoseksualiteit'|| De autoriteiten in Saudi-Arabië hebben speelgoed en kleding in de kleuren van de regenboog in beslag genomen, omdat ze homoseksualiteit zouden promoten. Dat meldt persbureau AFP op basis van Saudische staatsmedia. De inbeslagname gebeurde in de hoofdstad Riyad. Uit een uitzending van de Saudische zender Al Ekhbariya blijkt dat onder meer regenboogkleurige haarclips, T-shirts en etuis zijn geconfisqueerd. De meeste producten lijken gemaakt voor jonge kinderen. Het Saudische ministerie van Handel toont de zoektocht naar regenboogspeelgoed in deze video: "We doen een rondgang langs de artikelen die in strijd zijn met het islamitische geloof en de openbare zeden en homoseksuele kleuren promoten, gericht op de jongere generatie", zegt een functionaris van het ministerie van Handel, die betrokken is bij de actie. Volgens het ministerie kunnen verkopers van de producten rekenen op boetes. In de reportage van de staatstelevisie wijst de verslaggever vervolgens naar een regenboogvlag, die hij "de homoseksuele vlag" noemt. De reportage meldt dat de kleuren "een giftige boodschap" afgeven in de richting van kinderen. Het is niet duidelijk hoeveel producten in beslag zijn genomen. Persbureau AFP heeft contact gezocht met Saudische functionarissen, maar in de overheidsgebouwen nam niemand de telefoon op. In Saudi-Arabië staan zware straffen op homoseksuele relaties en handelingen, tot aan de doodstraf aan toe. In april mocht de film Doctor Strange in the Multiverse of Madness van Disney niet vertoond worden in het streng-islamitische koninkrijk. Vermoedelijk was dat omdat er twee zoenende vrouwen in te zien zijn. Ook in de Verenigde Arabische Emiraten was de film niet te zien.||https://nos.nl/artikel/2432847-saudiers-nemen-regenboogspeelgoed-in-beslag-om-promoten-homoseksualiteit
2022-06-15||Met pensioengeld huis kopen en andere ingrepen om wooncrisis aan te pakken|| Om de wooncrisis aan te pakken moeten er grondige aanpassingen komen in de financiering van koopwoningen, het belasten van woningbezit en de aanpak van nieuwbouw. Dat zeggen economen van de Rabobank, ABN Amro, ING en woningmarktdeskundigen in een gezamenlijk rapport, waar het vakblad Economisch Statische Berichten en de Volkskrant over schrijven. Zo moeten starters een deel van hun pensioengeld kunnen inzetten om een huis te kopen. De schrijvers van het rapport noemen als voordeel daarvan dat mensen hun geld zo beter verspreid kunnen uitgeven tijdens hun leven. Maar dat betekent wel dat huizenbezitters een lager pensioen overhouden. De economen zetten daar tegenover dat de woonlasten lager zijn, doordat in de tussentijd hypotheek is afgelost. Het voorstel van de banken houdt ook een hervorming in van het belastingstelsel. Huizenbezitters moeten niet in box 1 (inkomen uit werk en woning), maar in box 3 (sparen en beleggen) worden belast. Daardoor krijgen woningbezitters minder belastingvoordeel in vergelijking met huurders. Die verschuiving van belastingheffing moet volgens de economen wel pas plaatsvinden nadat de zogenoemde spaartaks is aangepast. Ook schrijven de banken en deskundigen dat de hypotheekrenteaftrek - die nu al wordt afgebouwd - verlaagd moet worden. Maar het zogenoemde eigenwoningforfait moet juist omhoog. Dat is (nu nog) een percentage van de WOZ-waarde dat voor de belastingaangifte boven op het inkomen wordt geteld. Al die maatregelen moeten ertoe leiden dat huizenbezitters meer belasting gaan betalen. Het is niet de eerste keer dat er kritiek klinkt op de belastingheffing over de eigen woning. De Nederlandsche Bank kwam al eerder met een hervormingsvoorstel en benoemde toen ook dat huurders te veel in het nadeel zijn. Ook willen de schrijvers van het rapport het toeslagensysteem veranderen. In plaats van de huurtoeslag willen de economen een woontoeslag voor alle huisbezitters en huurders met een laag inkomen. Daardoor zijn zij beter beschermd tegen hoge woonlasten bij financiële tegenvallers, zoals het verlies van een baan. Meer huizen bouwen draagt bij aan de oplossing voor de wooncrisis, weten ook de economen die het rapport schreven. Maar dat moet wel gericht: het kopen van nieuwbouwhuizen moet financieel aantrekkelijker zijn voor gemeenten en de mensen die er nu al wonen. En provincies moeten helpen inschatten waar behoefte is aan huizen.  En als de oververhitte huizenmarkt is afgekoeld, stellen de banken en deskundigen voor dat verhuurders zelf bepalen hoeveel huur zij vragen in de vrije markt. Dat voorstel is in strijd met de plannen van minister Hugo de Jonge voor Volkshuisvesting en Ruimtelijke Ordening. Hij kwam met het voorstel om woekerprijzen voor huurders met een middeninkomen te verbieden. Ook moeten de leennormen worden aangescherpt, vinden de economen. Er is dan meer eigen geld of overwaarde van eerder gekochte woning nodig om een huis te kopen. Omdat deze maatregel vooral starters in een schaarse woningmarkt zal raken, moet die maatregel pas ingaan als de woningmarkt niet meer zo oververhit is. Maar het kan nog even duren voordat de gekte op de woningmarkt voorbij is. In april zag makelaarsvereniging NVM een kleine verlichting in de huizenprijzen. Maar de woningmarkt was volgens hen nog steeds krap en de huizen die er waren, werden snel verkocht.||https://nos.nl/artikel/2432845-met-pensioengeld-huis-kopen-en-andere-ingrepen-om-wooncrisis-aan-te-pakken
2022-06-15||Nieuwe wapensteun VS ter waarde van 1 miljard • Gazprom: weer minder gas naar Duitsland|| Het lijkt er vooralsnog niet op dat Turkije zijn verzet tegen de toetreding van Finland en Zweden tot de NAVO staakt. De Turken blijven erbij dat Finland en Zweden "terroristische organisaties" steunen, zoals de Koerdische organisaties PKK en de YPG. En dat moet opgelost worden, vindt minister Cavusoglu van Buitenlandse Zaken. De minister zegt volgens het Turkse staatspersbureau Anadolu dat de voorstellen van Finland en Zweden om de Turkse zorgen weg te nemen "ver" liggen van de Turkse verwachtingen. "Onze zorgen moeten serieus worden genomen", zei hij na een ontmoeting met de Noorse en Ierse ministers van Buitenlandse Zaken. "We begrijpen waarom ze NAVO-lid willen worden en hun zorgen zijn terecht." Maar Cavusolgu eist eerst concessies van de twee landen. NAVO-baas Stoltenberg weet niet wanneer de problemen zijn opgelost. Er wordt volgens hem met man en macht gewerkt aan oplossingen. Eind deze maand is in Madrid de NAVO-top. De Verenigde Staten gaan opnieuw een grote partij wapens leveren aan Oekraïne, heeft president Biden laten weten aan zijn Oekraïense ambtgenoot Zelensky. Het gaat om een pakket ter waarde van een miljard dollar. Ook stellen de Verenigde Staten 225 miljoen dollar beschikbaar voor humanitaire hulp. Het gaat volgens het Amerikaanse ministerie van Defensie om onder meer Harpoon-raketten waarmee schepen kunnen worden aangevallen, en houwitsers. Dat zijn artilleriesystemen die op lange afstanden doelen kunnen raken. Daarvoor wordt ook munitie geleverd. Ook gaan de Verenigde Staten radio's en nachtkijkers leveren. Op dit moment spreken de ministers van Defensie van de NAVO-lidstaten in Brussel met elkaar. Minister Austin riep de aanwezigen op meer wapens naar Oekraïne sturen. Volgens hem is de oorlog op een "cruciaal moment" aanbelandt. "We kunnen het ons niet veroorloven om te verslappen. De belangen zijn te groot", zei hij. NAVO-baas Stoltenberg zegt dat het militaire bondgenootschap "zeer gefocust" is op het uitbreiden van de steun aan Oekraïne. Ondertussen levert Duitsland juist minder wapens dan beloofd. De Duitsers hadden Oekraïne vier raketsystemen van het type Mars II toegezegd, maar dat worden er drie. Volgens minister Lambrecht (SPD) van Defensie kan Duitsland er niet meer leveren, omdat anders de gevechtskracht van het Duitse leger in gevaar komt. Het Russische gasconcern Gazprom heeft voor de tweede dag op rij aangekondigd dat het minder gas zal sturen via de belangrijke Nord Stream 1-pijpleiding, die vanuit Rusland via de Oostzee naar Duitsland loopt. De gasprijs steeg daardoor de afgelopen dagen met bijna 35 euro per megawattuur. Gisteren meldde Gazprom dat het 40 procent minder gas door de pijpleiding zal sturen. Het Russische bedrijf zegt dat dat komt door een technisch probleem, dat niet kan worden opgelost omdat het Duitse elektrotechnische concern Siemens vanwege de westerse sancties geen apparatuur mag leveren aan Gazprom. Vandaag komt er een extra verlaging bij, waardoor het staatsbedrijf nog maar zo'n 40 procent van de gebruikelijke hoeveelheid gas door de pijpleiding exporteert. De Duitse regering gelooft niet dat de verlaging van de gasleveringen komt door technische malheur. Minister Habeck van Economische Zaken denkt dat het gaat om een politieke actie. Volgens hem beschikt Duitsland nu over voldoende gas. De Nord Stream 1 is voor Duitsland de belangrijkste pijpleiding om Russisch gas te importeren. De leveringen aan Duitsland via de Yamal-pijpleiding die via Polen loopt, werden eerder stopgezet. Rusland en China willen nauwer gaan samenwerken op de terreinen van energie, financiën en industrie. Dat hebben president Poetin van Rusland en zijn Chinese ambtgenoot Xi afgesproken in een telefoongesprek, meldt het Kremlin. Volgens de Russen willen ze daarmee "verantwoordelijkheid nemen voor de wereldwijde economische situatie". "Die nog ingewikkelder is geworden door het illegale sanctiebeleid van het Westen." China meldt in een verklaring dat de economische samenwerking tussen de twee landen "gestage vooruitgang" heeft geboekt. "Wij zijn er klaar voor om samen met Rusland te werken aan een stabiele en langetermijnsamenwerking tussen beide partijen." De Chinezen hebben de Russische invasie in Oekraïne niet veroordeeld en zeggen een neutrale positie in te nemen. President Xi roept alle partijen in de verklaring op de crisis "op een verantwoordelijke manier" op te lossen. De meeste westerse landen en bondgenoten van het Westen hebben massaal sancties ingesteld tegen Rusland vanwege de oorlog in Oekraïne. Maar veel andere landen hebben geen sancties afgekondigd tegen de Russen. De Oekraïense oud-bokser Vladimir Klitsjko heeft bij zijn toelating tot de Internationale Boxing Hall of Fame uitgehaald naar een ander nieuw lid: Roy Jones Jr. "Ik respecteer jou als bokser, maar ik twijfel aan je morele kompas", zei Klitsjko via een videoverbinding tegen Jones die in de zaal in New York zat. Bokslegende, acteur en rapper Jones schoof in 2015 tijdens verblijf in Rusland aan bij president Poetin, die de pro-Russische separatisten in Oost-Oekraïne steunde en het jaar daarvoor de Krim had geannexeerd. Poetin ontving Jones in Sebastopol, de grootste stad op de Krim. Jones was lovend over Poetin en vroeg hem om een Russisch paspoort, zodat hij makkelijker zaken kon doen in Rusland. Dat paspoort kwam er. In Oekraïne en ook bij Klitsjko viel dat alles helemaal verkeerd. Jones heeft zich na de inval van Rusland in Oekraïne niet uitgelaten over de oorlog. "Aan wiens kant sta je eigenlijk, Roy?", vroeg Klitsjko gisteren. "Die van de agressor of die van het land dat zijn bestaansrecht verdedigt?" "Ik heb niets te maken met de politieke wereld, maar ik ken mensen aan beide kanten", zei Jones. "Ik wil dat niemand in oorlog leeft." De Franse president Macron heeft tijdens een bezoek aan Roemenië benadrukt dat hij Oekraïne steunt in de oorlog met Rusland. In een toespraak op een NAVO-basis zei hij tegen de Franse en NAVO-troepen dat "er alles aan gedaan moet worden om de Russische strijdkrachten te stoppen en de Oekraïners en hun leger te helpen". Ook zei hij dat Europeanen "duidelijke politieke signalen moeten sturen richting Oekraïne, dat zich nu heldhaftig verzet". Macron kreeg eerder veel kritiek nadat hij had gezegd dat Moskou niet "vernederd" mag worden en dat er een diplomatieke oplossing gezocht moet worden. De Franse president kwam gisteren aan in Roemenië op een driedaagse reis waarin hij ook Moldavië aandoet. Naar verluidt brengt hij morgen een bezoek aan Kiev, samen met de Duitse bondskanselier Scholz en de Italiaanse premier Draghi. Dat bezoek is nog niet officieel bevestigd. Overigens herhaalde Macron dat Oekraïne de communicatielijnen met Rusland open moet blijven houden. "De Oekraïense president en zijn vertegenwoordigers zullen moeten onderhandelen met Rusland", concludeerde hij. Oekraïne heeft nog geen gehoor gegeven aan de oproep van Rusland om het "zinloze" verzet in de Azot-chemiefabriek in Severodonetsk op te geven. In die fabriek houden zich volgens Oekraïne zo'n 500 burgers schuil. Volgens een woordvoerder van het Russische leger mogen deze burgers via een humanitaire corridor naar veilig gebied vertrekken. De Oekraïense militairen in de fabriek houden al weken stand onder zware Russische beschietingen. "Het wordt moeilijker, maar ons leger houdt de vijand aan drie kanten tegelijk tegen", zei de door Kiev erkende gouverneur van de regio Loegansk vanochtend. "Ze verdedigen Severondonetsk en laten hen niet oprukken naar Lysytsjansk." Lysytsjansk ligt aan de andere kant van de rivier de Siversky Donets en is nog in Oekraïense handen. In Severodonetsk is de Azot-fabriek het laatste Oekraïense bastion. De rest van de regio Loegansk is vrijwel volledig in Russische handen. Israël gaat aardgas naar de Europese Unie exporteren. Het contract wordt vandaag op een conferentie in Egypte getekend. Het transport moet via dat land lopen. In Egypte kan aardgas vloeibaar worden gemaakt, zodat het per schip naar Europa kan worden gestuurd. Hoeveel gas Israël gaat leveren, is niet bekendgemaakt. Over de overeenkomst is een maand onderhandeld, schreef The Times of Israël gisteren. De onderhandelingen zijn vermoedelijk gisteren afgerond bij een ontmoeting van de Israëlische minister van Energie Elharrar met voorzitter Von der Leyen van de Europese Commissie in Jeruzalem. Von der Leyen zei dat de EU onderzoekt hoe de samenwerking met Israël op energiegebied kan worden uitgebreid. Gedacht wordt aan de aanleg van een gasleiding en elektriciteitskabel over de bodem van de Middellandse Zee. Die zouden dan via Cyprus naar Griekenland moeten lopen. "Het Kremlin gebruikte onze afhankelijkheid van fossiele brandstoffen uit Rusland om ons te chanteren", zei Von der Leyen. "Maar dat sterkt ons alleen maar in ons besluit om ons daarvan los te maken." De Europese luchtvaartorganisatie EASA is zeer bezorgd over de veiligheid van vliegtuigen van westerse makelij die in Rusland vliegen. Door de sancties van de EU en de VS krijgt Rusland geen reserveonderdelen meer zodat ze niet goed onderhouden kunnen worden. Het Amerikaanse Boeing en het Europese Airbus leveren sinds maart geen reserveonderdelen meer. "Dit is uiterst onveilig", zegt EASA-directeur Patrick Ky. Naarmate de sancties langer duren, wordt het probleem volgens hem alleen maar groter. Experts verwachten dat Rusland op den duur toestellen gaat kannibaliseren. Dat betekent dat gebruikte onderdelen van toestellen die niet meer vliegen worden afgehaald om te worden hergebruikt. Ky vindt dat verzoeken van Rusland om reserveonderdelen van geval tot geval beoordeeld moeten worden. "Wat is de rechtvaardiging? Waarom is het absoluut noodzakelijk dat dit type vliegtuig blijft vliegen?" De EASA weet niet hoeveel westerse vliegtuigen in Rusland in gebruik zijn en heeft in de afgelopen maanden geen berichten ontvangen over problemen met hun veiligheid. De Amerikaanse president Joe Biden zegt tijdelijke graansilo's te zullen bouwen aan de grenzen van Oekraïne. Die silo's moeten helpen het graan dat niet over zee vervoerd kan worden via het spoor het land uit te krijgen. Voedselprijzen wereldwijd zijn sterk gestegen omdat Oekraïne 20 miljoen ton graan niet kan exporteren. Rusland blokkeert Oekraïense havens waar het graan normaal gesproken uit getransporteerd wordt. Vervoer via spoor naar andere landen om van daaruit op schepen geladen te worden, kan bijdragen aan een oplossing van het probleem. Het Oekraïense spoor heeft echter een andere breedte dan dat van andere Europese landen. Daarom moet het graan aan de grens op andere treinen worden overgeladen.  Door op die plekken silo's neer te zetten kan het graan eerst tijdelijk daarin worden opgeslagen, voordat het wordt overgeladen op bijvoorbeeld Poolse treinen. Dat maakt de operatie efficiënter. Oekraïne is blij met het plan, maar zegt dat het graanprobleem er niet volledig door wordt opgelost: "We hebben een veilige corridor voor onze havens nodig." Aan het vierde grandslamtoernooi in het tennis mogen wel Russen en Belarussen deelnemen, zegt de organisatie van de US Open. Het toernooi begint eind augustus. Bij Wimbledon, dat over twaalf dagen van start gaat, zijn alle Russen en Belarussen uitgesloten. Dat is een individuele beslissing van de organisatie van het Britse grastoernooi. Spelerorganisaties ATP en WTA hebben de beslissing bekritiseerd. Vanwege het besluit zijn er geen punten voor de wereldranglijst te verdienen op Wimbledon. Het belangrijkste slachtoffer daarvan lijkt de nummer één van de wereld bij de mannen, de Rus Daniil Medvedev. Vorig jaar won hij de US Open. Die titel kan hij dus wel verdedigen. Dat moet hij dan wel doen onder neutrale vlag, zegt de organisatie van de US Open. De reden dat Russen en Belarussen welkom zijn is vanwege "zorgen over het verantwoordelijk houden van individuele sporters voor acties en besluiten van hun regeringen". Volgens Oekraïne heeft het Westen tot nu toe 10 procent van de beloofde wapens geleverd. De levering moet versneld worden, zegt viceminister van Defensie Hanna Maljar, anders verliest Oekraïne de oorlog. Maljar roept het Westen op om een duidelijk schema te geven waarin staat wanneer de resterende wapens worden geleverd. Elke vertraging komt Oekraïne duur te staan, stelt ze. Eerder vandaag deed president Zelensky opnieuw een beroep op het Westen voor zware wapens. "Als de wapenleveringen niet worden versneld zullen mensen blijven sterven. Als we wapens krijgen, gaan we vooruit", zei hij. Welkom in het blog van woensdag 15 juni. Het blog van gisteren kun je hier teruglezen.||https://nos.nl/liveblog/2432733-nieuwe-wapensteun-vs-ter-waarde-van-1-miljard-gazprom-weer-minder-gas-naar-duitsland
2022-06-15||Verdachte leidt politie naar menselijke resten in Amazone|| De lichamen van de vermiste Britse journalist Dom Phillips en de Braziliaanse onderzoeker Bruno Pereira zijn zeer waarschijnlijk aangetroffen in de Amazone. Dat heeft de Braziliaanse politie bekendgemaakt. De lichamen werden gevonden op aanwijzing van een van de verdachten, die heeft bekend verantwoordelijk te zijn. Amarildo da Costa heeft volgens de politie toegegeven de twee te hebben doodgeschoten. De gevonden menselijke resten moeten wel nog officieel geïdentificeerd worden. Dat gebeurt in samenspraak met Interpol. Zo maakte de federale politie de doorbraak bekend: Eerder op de avond meldden Braziliaanse media al dat er in de zaak een bekentenis is afgelegd. Journalist Dom Phillips en onderzoeker Bruno Pereira raakten tien dagen geleden vermist in het oerwoud in het noordwesten van Brazilië. Hun lichamen zijn mogelijk in stukken gesneden en in brand gestoken. Vorige week werd Amarildo da Costa, een visser die ook bekendstaat als Pelado, aangehouden. Gisteravond lokale tijd werd duidelijk dat ook zijn broer was opgepakt. De broers werden op 5 juni bij de Itaqui-rivier gezien. Phillips en Pereira voeren over die rivier richting Atalaia do Norte, maar kwamen daar nooit aan. Volgens de politie is het mogelijk dat er nog meer arrestaties worden verricht. Phillips schreef onder meer voor het Britse dagblad The Guardian. Hij werkte daarnaast aan een boek over illegale mijnbouw, houtkap en visserij in het gebied. In dat boek zou ook aandacht zijn voor het geweld tegen de oorspronkelijke bewoners en de milieuproblematiek die daarmee gepaard gaan. Pereira was naast onderzoeker ook activist. Afgelopen maandag werd gemeld dat hun lichamen gevonden zouden zijn, maar dat bleek niet te kloppen. De Braziliaanse ambassadeur in Londen heeft excuses aangeboden aan de nabestaanden voor de verkeerde berichtgeving. "Het spijt ons ten zeerste dat de ambassade informatie aan de familie heeft doorgegeven die niet correct bleek te zijn", stond volgens CNN in een brief.||https://nos.nl/artikel/2432838-verdachte-leidt-politie-naar-menselijke-resten-in-amazone
2022-06-15||Odessa heeft er helemaal genoeg van: 'Al die Russische namen moeten weg'|| "Dit moet absoluut verdwijnen", zegt Petro Oboechov resoluut. Het gemeenteraadslid van Odessa wijst naar een torenhoog monument dat pal tegenover het operagebouw staat in het hart van de beroemde havenstad. Een lange lijst van namen prijkt op het monument, compleet met hamer en sikkel en een afbeelding van Lenin. "Hiermee herdenken ze de helden van de socialistische arbeid", zegt Oboechov. "Het stamt nog uit de Sovjettijd. Ik snap werkelijk niet waarom het er nog steeds is, want dit heeft niets met Odessa te maken. Het is alsof je in Duitsland nog overal swastika's ziet afgebeeld." Na de val van het communisme verdwenen de meeste Sovjetsymbolen uit het straatbeeld. Nu is wat Oboechov betreft de volgende fase aangebroken: álles wat met Rusland te maken heeft, moet weg of worden aangepast. Zo zijn honderd straten vernoemd naar beroemde Russen en meer dan twintig straten hebben de namen van Russische steden. "We hebben Koerskstraat, de Nieuw Moskoustraat, de Wolgastraat", somt Oboechov op. "Al die namen hebben helemaal geen connectie met Odessa. Maar als je hier arriveert, zou je denken dat je in Rusland bent." Odessa, een overwegend Russisch sprekende stad, heeft een lange geschiedenis met Rusland. Onder tsarina Catherina de Grote breidde het Russische rijk stevig uit. Het gebied dat nu een groot deel van de Oekraïense Zwarte Zeekust uitmaakt, werd in de 18e eeuw ingelijfd. Catherina de Grote noemde de regio Novorossija: Nieuw Rusland. En Odessa, gesticht in 1794, werd de parel van deze koloniale uitbreiding. Ook president Poetin gebruikt in toespraken graag de term Novorossija. Hij rechtvaardigt daarmee de oorlog in Oekraïne. Vlak voor het begin van de invasie hield Poetin een beruchte tv-toespraak vol historische verdraaiingen. Zijn speech kwam erop neer dat Oekraïne eigenlijk geen echte natie is en historisch gezien tot Rusland behoort. "Het gebied aan de Zwarte Zee kreeg de naam Nieuw Rusland", zei hij in de toespraak. "Het werd door Rusland ingelijfd na de oorlogen met het Ottomaanse Rijk." Poetin hekelde derussificatie-campagnes in steden als Odessa. "Ze proberen historische symbolen uit te wissen, samen met de namen van politieke en militaire leiders uit het Russische tsarenrijk. Zonder deze figuren zou Oekraïne niet eens steden hebben." In Odessa ruziën ze al langer over de Russische namen en Sovjetsymbolen. De jongeren wilden ervan af, de ouderen niet. In feite was het een generatieconflict, zegt ook Oboechov. "De afgelopen 30 jaar was dit een stad die erg pro-Russisch was en erg pro-Sovjet. Vooral de oudere generatie wilde het liefst terugkeren naar de goede oude tijd van de Sovjetunie en ouderen keken alleen maar naar Russische tv-kanalen. Maar toen de eerste raketten zich in gebouwen in Odessa boorden, zag je dat heel veel inwoners van mening veranderden." Een van hen is Gennady Troechano, de burgemeester van Odessa. Hij stond altijd bekend als pro-Russisch, maar nu niet meer. "Met de oorlog toont Rusland zijn ware gezicht. Zij zien ons niet als een echte natie of volk. Wij beschouwen het optreden van Rusland op het grondgebied van Oekraïne als pure agressie en als een bezetting." Ook hij steunt de campagne om Russische namen te verwijderen uit het stadsbeeld, maar hij waarschuwt wel voor een al te overhaaste actie. "We moeten onze fatsoensnormen en redelijkheid tonen. Ik wil niet dat we toegeven aan de emoties van de dag." Volgens gemeenteraadslid Petro Oboechov, die de derussificatie-campagne leidt, hoeven niet alle Russische namen en symbolen te verdwijnen. Namen die een duidelijke connectie hebben met Odessa kunnen gewoon blijven, zoals het standbeeld van Aleksandr Poesjkin en Poesjkinstraat. De beroemde Russische dichter verbleef bijna een jaar in Odessa en schreef er zijn beroemdste werk. Ook het grote standbeeld van Catherina de Grote kan wat hem betreft staan. "Zij heeft immers Odessa gesticht." Maar alle andere namen en symbolen moeten verdwijnen. "Na de aanvallen, de ontelbare doden, na de slachtingen in Boetsja, Irpin, Marioepol, Charkov en Soemy, kunnen die onmogelijk blijven."||https://nos.nl/artikel/2432836-odessa-heeft-er-helemaal-genoeg-van-al-die-russische-namen-moeten-weg
2022-06-15||Overtredingen vastgesteld na inval bij dierenverhuurbedrijf in Appeltern|| Een dierenverhuurbedrijf in het Gelderse Appeltern heeft regels overtreden op het gebied van dierenwelzijn en milieuvervuiling. Dat zegt de gemeente West Maas en Waal, die samen met Nederlandse Voedsel- en Warenautoriteit (NVWA) en de politie vandaag een inval deed op het terrein. Tegen de eigenaar van het bedrijf worden maatregelen genomen. Welke dit precies zijn, is niet bekendgemaakt. De inval vond plaats naar aanleiding van een aflevering van de YouTube-serie BOOS in maart over misstanden bij het bedrijf. Zo zou er sprake zijn van onder meer dierenleed, dieren die in te kleine hokken verblijven en overlast. Na de uitzending kwamen veel reacties binnen bij de NVWA en de gemeente. Ook werd er een handhavingsverzoek ingediend door een omwonende. Volgens Omroep Gelderland is het bedrijf al jaren in opspraak. Volgens de gemeente hebben de controleurs vooral gelet op het dierenwelzijn. "Er zijn illegale bouwwerken, vervuilde drinkbakjes die te hoog staan en er is sprake van milieuvervuiling", zegt een woordvoerder van de gemeente tegen Omroep Gelderland. Volgens de gemeente mag Bert's Animal Verhuur geen dieren verhuren. Of dit nog steeds gebeurt, kon tijdens de controle niet vastgesteld worden. Bij de inval is niemand aangehouden en er zijn geen dieren in beslag genomen. Volgens de gemeente worden zowel bestuursrechtelijke als strafrechtelijke maatregelen opgelegd. Om welke maatregelen het gaat wordt duidelijk als het onderzoek rond is, aldus een woordvoerder van de gemeente. Bij Bert's Animal Verhuur zijn dieren te huur voor feesten of andere gelegenheden. Op de website worden onder meer chinchilla's, flamingo's, koeien, alpaca's, vogels, slangen, paarden en kamelen aangeboden. Eigenaar Bert Roelofs laat weten dat zijn hele bedrijf is nagelopen. "Bijvoorbeeld de varkens. Die wroeten en gaan met hun snuit door de stro en dan vervuilen ze weleens hun drinkbak." De aandacht voor zijn bedrijf verbaast hem. "We zijn eerlijke, hardwerkende mensen die goed voor onze dieren zorgen."||https://nos.nl/artikel/2432834-overtredingen-vastgesteld-na-inval-bij-dierenverhuurbedrijf-in-appeltern
2022-06-15||Vlag kan nu ook uit bij tienduizenden vmbo-leerlingen|| Ze moesten een week langer geduld hebben dan de meeste andere eindexamenkandidaten, maar vandaag kregen ook de ruim 40.000 leerlingen van de kader- en basisopleidingen van het vmbo de uitslag van hun examen. Normaal gesproken krijgen alle examenleerlingen het verlossende telefoontje op dezelfde dag, maar vanwege corona waren er dit jaar (net als vorig jaar) wat verschuivingen. Zo gingen die verlossende telefoontjes eraan toe: Leerlingen konden hun examens dit jaar spreiden over twee tijdvakken, vanwege corona. Het tweede tijdvak, dat normaal gesproken vooral voor herkansingen wordt gebruikt, kon daarom nu ook voor het 'eerste' examen worden ingezet. Voor leerlingen van vmbo-theoretisch, vmbo-gemengde leerweg, havo en vwo is het tweede tijdvak afgelopen maandag begonnen. Daarom kregen zij hun examenuitslag eerder. Vmbo-basis- en vmbo-kader-leerlingen maken hun examens digitaal. Die digitale examens zijn niet op een vast moment: scholen kunnen ze zelf inplannen, ook de herkansingen. Ze hebben daar nog tot 22 juli voor, dus voor deze groep was er meer tijd om de uitslag te bepalen. Scholierenvakbond LAKS wil dat er volgend jaar weer gewoon één uitslagendag is. "De uitslag nog niet weten als bij velen de vlag wel al uithangt, is balen", zegt voorzitter Iben Maas. Hoeveel leerlingen vandaag hun diploma hebben behaald, wordt pas in het najaar bekendgemaakt, maar het ministerie van Onderwijs spreekt van "veel blije leerlingen en tassen aan vlaggenstokken".||https://nos.nl/artikel/2432833-vlag-kan-nu-ook-uit-bij-tienduizenden-vmbo-leerlingen
2022-06-15||Grootste Amerikaanse renteverhoging in bijna 30 jaar|| De Amerikaanse centrale bank, de Fed, verhoogt de basisrente met 0,75 procentpunt. Zo'n forse verhoging vond 28 jaar geleden voor het laatst plaats. Om de inflatie te beteugelen heeft de bank besloten om de rente meer te verhogen dan werd verwacht. Het rentetarief varieert daardoor nu tussen de 1,5 procent en 1,75 procent. De inflatie is in veertig jaar niet zo hoog geweest in Amerika: vorige maand bedroeg die 8,6 procent. Net zoals de centrale bank in Europa houdt de Amerikaanse centrale bank een inflatiegrens aan van twee procent. Met de forse rentemaatregel wijkt de Amerikaanse centrale bank af van hun eerder ingeschatte 0,5 procentpunt verhoging. De voorspelbaarheid van de bank loopt daardoor weliswaar een deuk op, maar volgens voorzitter Jerome Powell is daadkrachtig optreden tegen de hoge inflatie nodig. "Het is duidelijk dat zo'n verhoging ongewoon is en ik verwacht niet dat dit gebruikelijk zal zijn in de toekomst." Powell zegt alert te blijven op inflatierisico's, zeker omdat de Russische invasie in Oekraïne en de lockdowns in China voor een stijging van de inflatie en economische problemen zorgen. "Maar we nemen de beslissingen vergadering per vergadering en zullen zo duidelijk mogelijk communiceren over onze denkwijze", benadrukt Powell. Het is de derde keer dit jaar dat de rente wordt verhoogd door de Amerikaanse centrale bank. In de strijd tegen de hoge inflatie ging de rente in mei met een half procent omhoog. Geld lenen wordt door een hoge rente duurder. Een hypotheek, kredieten of investeringen kosten dus ook meer. Als minder wordt uitgegeven, terwijl de productie gelijk blijft, zal de inflatie dalen, is de achterliggende gedachte. Door een verhoging van de rente stijgt de dollarkoers ook. Dat is gunstig voor exporterende bedrijven in Europa: hun producten worden goedkoper voor de Amerikanen en dat kan tot meer Europese export naar de Verenigde Staten leiden. Gedurende de coronapandemie werd de Amerikaanse rente verlaagd en startte de Fed met een grootschalig steunprogramma. Die maatregelen waren toen nodig om de economie overeind te houden. Maar de Amerikaanse economie is na de pandemie bezig met herstel en kampt nu, net als in Europa, met torenhoge inflatie. Vorige week maakte de Europese Centrale Bank bekend de rente voor het eerst in elf jaar te verhogen vanwege de inflatie. Maar dat betekent niet dat de hogere rente direct doorwerkt in lagere prijzen van goederen en diensten. Zo worden boodschappen niet meteen goedkoper, dat duurt al gauw een half jaar tot een jaar.||https://nos.nl/artikel/2432832-grootste-amerikaanse-renteverhoging-in-bijna-30-jaar
2022-06-15||Woensdag geen boerenactie in Den Haag, maar een protest op de Veluwe|| Boeren gaan volgende week toch geen actie voeren in Den Haag, zoals boerenactiegroep Agractie van plan was. De protestactie wordt nu verplaatst naar de Veluwe. Een groep boeren was van plan om woensdag in Den Haag te betogen tegen de stikstofplannen van het kabinet, die in hun ogen veel te ver gaan. Maar dat idee werd niet door iedereen gedragen. "Tijdens besprekingen vanaf begin deze week bleek dat de laatste partijen die we verzochten ook aan te haken om zo eendrachtig te vechten voor onze toekomst hier een andere mening over hebben", meldt Agractie in een persbericht. Volgens de boerenactiegroep voelen andere betrokken partijen meer voor een "positief getoonzette manifestatie op de Veluwe". Wim Brouwer van LTO Gelderse Vallei zegt dat er politici aanwezig zullen zijn bij de boerenactie en dat er nog gesproken wordt met grondeigenaren over de precieze locatie. "Het wordt een actie met alles erop en eraan", zegt hij. "In Den Haag hebben we niets te zoeken, want daar zitten alleen maar politici die een ander beeld hebben van de boeren." In deze gebieden moet de stikstofuitstoot omlaag: Gisteren meldde voorman Mark van den Oever van boerenprotestgroep Farmers Defence Force al in een videobericht dat de organisatie zich niet zou aansluiten bij de boeren die naar Den Haag zouden gaan. Hij kondigde in die boodschap aan dat er meer acties volgen. "Totdat het lijntje in Den Haag knapt", zei hij. In de video sprak Van den Oever ook de verwachting uit dat verantwoordelijk stikstofminister Van der Wal zal gaan "wieberen". "Ik denk binnen twee weken." Eerder vandaag liet een groep boeren een opgehangen pop bungelen bij de A35/A1 bij Azelo. Volgens RTV Oost hielden zo'n twintig boeren een minuut stilte, als reactie op de stikstofplannen. "De pop staat symbool voor de boer die geslachtofferd wordt", zei een van de aanwezigen tegen de regionale omroep. "Een heftig symbool, maar het is ook heftig wat de boeren wordt aangedaan." Gisteren blokkeerden boeren enige tijd het spoor tussen Lievelde en Winterswijk in de Achterhoek. ||https://nos.nl/artikel/2432825-woensdag-geen-boerenactie-in-den-haag-maar-een-protest-op-de-veluwe
2022-06-15||Ambtenaren Sri Lanka krijgen dag vrij om eten te verbouwen|| Een groot deel van de Sri Lankaanse ambtenaren krijgt de komende drie maanden elke vrijdag vrij om in hun eigen tuin eten te verbouwen. Het Aziatische land verkeert in crisis; er is een groot tekort aan voedsel, geneesmiddelen en brandstof en er is sprake van een enorme inflatie. De maatregel moet helpen het voedseltekort terug te dringen. Daarnaast is er op die manier minder woon-werkverkeer, waardoor er ook minder brandstof nodig is. De Sri Lankaanse regering betaalt de ambtenaren de komende drie maanden de 'vrije dag' door. In een verklaring staat dat ze de "benodigde faciliteiten" krijgen aangeleverd om voedsel te kunnen verbouwen. De maatregel geldt niet voor medewerkers met een cruciale functie binnen de overheid, zoals bij de water- en elektriciteitsvoorziening of in de zorg. Ongeveer een miljoen van de 22 miljoen inwoners van de eilandstaat werkt bij de overheid. Een maand geleden waarschuwde premier Wickremesinghe zijn landgenoten dat de komende maanden "de moeilijkste van ons leven worden", vanwege de enorme tekorten. Sri Lankanen staan vaak uren in de rij voor tankstations. Daarnaast is er soms urenlang geen elektriciteit, omdat de stroomvoorziening noodgedwongen moet worden afgesloten. Onder het bewind van oud-premier Mahinda Rajapaksa gingen de laatste jaren de belastingen flink omlaag en werden er in het buitenland rekeningen afgesloten voor projecten die bijna niets opleverden. Het gevolg was dat er opnieuw moest worden geleend om de rente op die eerdere leningen te kunnen betalen. Daarna brak de coronapandemie uit, liep het toerisme terug en nam de inflatie flink toe, onder meer door de wereldwijde stijging van energie- en grondstofprijzen. Daardoor is volgens de autoriteiten nu sprake van de ergste crisis in decennia. Veel Sri Lankanen kunnen nog maar moeilijk rondkomen, zoals Roshan en zijn gezin: De Verenigde Naties waarschuwden vorige week voor een humanitaire crisis. De VN is van plan met een noodpakket ter waarde van omgerekend 45 miljoen euro te komen, waarmee een miljoen kwetsbare Sri Lankanen geholpen moeten worden. Daarnaast is de Sri Lankaanse regering in gesprek met het Internationaal Monetair Fonds over financiële steun. Komende maandag is daar met een delegatie van het IMF overleg over in de hoofdstad Colombo. Ook de Verenigde Staten gaven deze week al aan klaar te staan om te helpen. Minister Blinken van Buitenlandse Zaken schrijft dat hij premier Wickremesinghe heeft gesproken over de problemen:||https://nos.nl/artikel/2432820-ambtenaren-sri-lanka-krijgen-dag-vrij-om-eten-te-verbouwen
2022-06-15||Vrachtschip ramt brug over Van Starkenborghkanaal in Groningen|| Een containerschip heeft vanmiddag een brug in de stad Groningen geramd. De exacte schade aan brug en boot is nog niet duidelijk. Niemand raakte gewond. Het schip botste aan het eind van de middag op de brug in de Oosterhamrikbaan, over het Van Starkenborghkanaal. Een getuige zegt tegen RTV Noord dat de stuurhut van het schip schade heeft opgelopen. Verder zijn er verschillende containers aan boord verschoven. De politie is ter plaatse en doet onderzoek naar de aanvaring. Het schip ligt niet ver van de brug stil langs de kade. Het heeft de naam Nadorias en is gebouwd in 2009. Er wordt getest of de brug nog functioneert. De brug bestaat voor een belangrijk deel uit een busbaan. De bussen rijden nog. Volgens een verslaggever van RTV Noord kunnen schepen nog wel onder de brug door: Het is bepaald niet de eerste keer dat een schip tegen de Oosterhamrikbrug vaart. In 2019 gebeurde dit ook al, toen zat het schip urenlang klem onder de brug. Ook andere bruggen over het Van Starkenborghkanaal werden eerder aangevaren door een binnenvaartschip. Zo raakte in januari de Dorkwerderbrug in het dorp Aduard door een aanvaring beschadigd. Ook de Gerrit Krolbrug en de Paddepoelsterbrug werden eerder geramd door een binnenvaartschip.||https://nos.nl/artikel/2432819-vrachtschip-ramt-brug-over-van-starkenborghkanaal-in-groningen
2022-06-15||Rutte wil kijken naar toeslag van 500 euro voor lage en middeninkomens|| Het kabinet ziet toch mogelijkheden om dit jaar nog iets te doen aan de koopkracht van de mensen met een laag of middeninkomen. In het debat over de Voorjaarsnota zette premier Rutte vanmiddag de deur op een kier voor een voorstel van de linkse oppositiepartijen. Die willen mensen die nu ook al zorgtoeslag krijgen, een 'najaarstoeslag' van 500 euro geven. Door de energiecrisis en de inflatie staat vooral de koopkracht van mensen met een laag of middeninkomen onder druk. Voor de laagste inkomens presenteerde het kabinet dit voorjaar al een pakket van 6 miljard euro. Minima krijgen een energietoeslag van 800 euro, het minimumloon en de AOW worden verhoogd en de energiebelasting wordt verlaagd. De oppositiepartijen vroegen in het debat aandacht voor de middeninkomens, die onvoldoende profiteren van het steunpakket. Net als de coalitiepartijen voelt Rutte wel iets voor een extraatje voor mensen die ook al zorgtoeslag krijgen. Dat zijn mensen die maximaal circa 32.000 euro bruto per jaar verdienen. Bij tweeverdieners ligt de grens op ongeveer 41.000 euro per jaar. Rutte wil het verder uitzoeken, maar wees er wel op dat de uitvoering van zo'n toeslag technisch ingewikkeld is en dat hij wil weten hoe de maatregel betaald moet worden. "Maar we denken dat die 500 euro misschien nog wel dit jaar kan", zei Rutte. De oppositie denkt aan een heffing voor bedrijven die juist goed boeren door de oorlog in Oekraïne en de stijgende prijzen. GroenLinks en PvdA, die het voorstel ook al eerder deden in onderhandelingen met het kabinet, willen dat de extra steun voor de lage middeninkomens nog voor de zomer geregeld wordt, zodat het geld zo snel mogelijk overgemaakt kan worden. Rutte wil het "serieus bezien", maar ziet geen reden voor zo veel haast. Volgens hem worden de effecten van het eerste steunpakket van 6 miljard nu pas merkbaar. Eerder zeiden Rutte en minister Kaag van Financiën dat ze weinig mogelijkheden zagen om dit jaar nog iets te doen aan de koopkracht. Over de extra koopkrachtmaatregelen worden vandaag geen knopen doorgehakt. Het kabinet gaat eerst nog eens alle voorstellen uit de Tweede Kamer bekijken. Later wordt het debat over de Voorjaarsnota hervat.||https://nos.nl/artikel/2432816-rutte-wil-kijken-naar-toeslag-van-500-euro-voor-lage-en-middeninkomens
2022-06-15||Zaak Peter R. de Vries: verdediging eist vrijspraak, verdachte spreekt kort|| De zitting van vandaag is voorbij. Daarmee sluiten we dit liveblog. De rechtbank doet op 14 juli uitspraak. Lees in dit samenvattende artikel een verslag van de dag.  De zitting eindigt vandaag met de twee verdachten. Zij kregen het laatste woord. Voor het eerst doorbreekt de 22-jarige Delano G. zijn stilzwijgen. "Ik heb ervoor gekozen toch wat te zeggen, wetende dat dit als ongeloofwaardig zal worden afgedaan. Ik wil mijn medeleven tonen aan de nabestaanden. Ik wens u oprecht alle sterkte toe." Ook Kamil E. betuigde medeleven "voor het feit dat Royce en Kelly hun vader hebben verloren, hun kinderen hun opa, en Tahmina haar partner. Maar ik heb niets te maken met de dood van Peter R. de Vries. Ik heb in een gestolen auto gereden en een wapen in handen gehad. Maar dat was niet uit vrije wil. Iemand droeg ons dat op." Kamil E. zei "in shock" te zijn vanwege de eis van levenslang. "Ik snap niet dat het OM zonder bewijs om zo'n straf vraagt." Laatste ronde voor de advocaten van de twee verdachten. Raadsman Ronald van der Horst geeft aan waarom hij ook de namen van functionarissen in het strafdossier wil weten. "Zijn het bijvoorbeeld mensen die in het verleden met Peter R. de Vries hebben samengewerkt en daarom niet meer onbevangen hun werk kunnen doen? Je kunt dit niet controleren als je niet weet met wie je te maken hebt." Anique Slijters: "Het OM plaatst de moord op Peter R. de Vries in een reeks. Maar je kan niet vaststellen dat deze moord met eerdere moorden te maken heeft, als je het motief niet kent." De officier van justitie gaat in op het volledig anonieme strafdossier, waar de verdediging van Delano G. zoveel kritiek op heeft dat de hele zaak van tafel zou moeten. Volgens het OM zijn alle bevindingen uit het onderzoek gewoon te controleren, behalve de namen van de opgevoerde getuigen en functionarissen. "Daar kun je ongelooflijk veel van vinden, maar je kunt er niet uit concluderen dat er een dossier ligt dat niet te toetsen is." Het feit dat de advocaten niemand nader hebben mogen ondervragen, betekent volgens het OM niet dat er sprake is van een oneerlijk proces. "Zij hebben zelf niet onderbouwd waarom getuigen gehoord moesten worden." De officier gelooft er ook niets van dat de verdachten niet wisten wie Peter R. de Vries was. "Je moet wel behoorlijk onder een steen gelegen hebben, gedurende een best wel lange tijd, om niet te weten wie hij was." Het OM verdedigde nogmaals de eis van levenslang. Het OM ziet de moord als wéér een aanslag op de rechtsstaat en daarom past volgens de officier van justitie alleen de allerhoogste straf. "Je kunt je ogen er niet voor sluiten dat deze moord een onwaarschijnlijk grote schok teweeg heeft gebracht. De verdachten hebben er zelf voor gekozen om de samenleving te laten schudden op haar grondvesten." Het Openbaar Ministerie herhaalt dat de Poolse verdachte Kamil E. wel degelijk voorverkenningen deed. Het OM blijft er ook bij dat hij moet worden beschouwd als medepleger van de moord op De Vries. "Het scenario van een tweede Pool, de "tegenpool", is totaal ongeloofwaardig", zei de officier van justitie. Kamil E. heeft altijd gezegd dat hij één iemand van Rotterdam naar Amsterdam heeft gereden, maar veranderde dat in twee personen nadat appjes in het Pools aan het dossier waren toegevoegd. "Een evident op het dossier afgestemde verklaring. En aangezien hij de naam van die tweede Pool niet wil noemen, kunnen wij dit ook niet verifiëren." De advocaten van de nabestaanden en vriendin van Peter R. de Vries leggen nog eens uit waarom zij om een schadevergoeding vragen. De rechtbank zal ook hierover moeten beslissen. De advocaten van Delano G. en Kamil E. verzetten zich tegen het betalen van schadevergoeding. Hierna zal het Openbaar Ministerie reageren op de punten die de verdediging van Delano G. en Kamil E. vandaag naar voren heeft gebracht. Ook de advocaten komen nog eens aan de beurt, voor de verdachten het laatste woord krijgen. Ook de advocaten van Kamil E. ronden af met een betoog tegen het opleggen van levenslang. Raadsman Admiraal: "Wij realiseren ons dat voor de familie, kennissen en fans van Peter R. de Vries geen straf te hoog zal zijn. Maar wij verzoeken de rechtbank juist het tegenovergestelde te doen." Het OM plaatst de moord op De Vries in een reeks liquidaties die zijn bedoeld om angst te zaaien. Daarom zou - zeker na de eerdere moord op advocaat Derk Wiersum - levenslang op zijn plaats zijn. Maar hoe belangrijk Peter R. de Vries ook was, volgens de verdediging is dit nog geen reden om meteen levenslang op te leggen. "Zoals de officier zelf al zei: het ene leven is niet meer waard dan het andere." De advocaten vinden het ook onterecht wanneer uitvoerders net zo zwaar zouden worden gestraft als opdrachtgevers. Als vrijspraak er niet in zit, vinden zij dat de rechtbank niet meer dan 12 jaar cel op zou moeten leggen voor Kamil E.'s betrokkenheid bij de moord. De zaak gaat om 16.00 uur verder. Alexander Admiraal, de tweede advocaat van Kamil E., neemt het pleidooi over. Hij komt met tegenargumenten voor het geval de rechtbank vindt dat E. wel betrokken was bij de moord op De Vries. Admiraal benadrukt dat E. geen enkele rol had toen de moord werd gepleegd. "Er zijn ook geen sporen van mijn cliënt gevonden op het moordwapen." Volgens de advocaat is er ook geen bewijs dat hij Delano G. in het centrum van Amsterdam heeft laten zien waar hij moest wachten en waar hij moest toeslaan. Uit ontsleutelde berichten is volgens de advocaat duidelijk dat een onbekende opdrachtgever de lakens uitdeelde. Die sommeerde "de Pool" onder meer een vuurwapen te testen en zijn simkaart op te eten toen de politie achter hem aan zat. "De Poolse telefoongebruiker, wie dat dan ook is, is niet de grote spin in het web. Zijn bijdrage is zeer beperkt te noemen." Volgens Admiraal gaat het dan ook te ver om Kamil E. als medepleger van de moord te zien. Zowel de nabestaanden van Peter R. de Vries als de verdachten luisteren stilzwijgend naar het verweer van de advocaten. Voor Kamil E. wordt alles naar het Pools vertaald door een tolk. E. heeft toegegeven dat hij medeverdachte Delano G. op de dag van de moord met de auto naar Amsterdam bracht. Tijdens de zitting vorige week zei E. opeens dat er die dag nóg een man meereed. Hij wil niet zeggen wie dat was, maar het zou in ieder geval gaan om ook een Pool. Het OM deed dit af als een verzinsel. "Het betekent niet dat mijn cliënt dit verhaal uit zijn duim heeft gezogen", reageerde advocaat Çimen vandaag. Volgens haar zijn er genoeg aanwijzingen dat niet Kamil E., maar iemand anders een telefoon gebruikte die later in de auto is gevonden. Met dat toestel zijn berichten in het Pools gestuurd die over de liquidatie lijken te gaan. Volgens Çimen zou het lopende onderzoek naar andere betrokkenen bij de moord meer duidelijkheid kunnen geven over een eventuele andere Poolse verdachte. "Toch wil het OM daar niets over zeggen, terwijl die informatie cruciaal kan zijn." Advocaat Ayse Çimen vraagt de rechtbank om haar cliënt Kamil E. vrij te spreken. In tegenstelling tot zijn medeverdachte beriep de 36-jarige Poolse verdachte zich niet op zijn zwijgrecht, maar legde hij in de rechtbank meerdere verklaringen af. "Hij heeft duidelijk verklaard dat hij niet wist dat Peter R. de Vries zou worden beschoten", aldus Çimen. Chatberichten in het Pools zouden niet van hem zijn. Dat Kamil E. in de weken voor de moord meerdere keren in Amsterdam was, betekent volgens de advocaat niet dat hij bezig was met voorverkenningen. Hij zat onder meer in het casino. "Gokken, vrouwen, het gedoogbeleid van softdrugs: Amsterdam heeft een aantrekkingskracht op heel veel mensen." De politie meent Kamil E. op camerabeelden te herkennen. In sommige gevallen ontkent E. dat hij het is. Dat herhaalde vandaag ook zijn advocaat. "Dat je in het signalement past, betekent ook niet dat je het daadwerkelijk bent." Kamil E. zegt verder dat de politie een in beslag genomen SD-kaart heeft gewist, waar het bewijs op zou staan dat hij op het moment van een voorverkenning bij zijn moeder was. "Hij voelt zich daardoor behoorlijk op achterstand gezet." Het OM wil met levenslang het signaal afgeven dat "het tot hier is en niet verder", maar zwaardere straffen helpen niet om misdrijven te voorkomen, betoogde advocaat Slijters. Ze haalde recente uitspraken aan waarbij een levenslange gevangenisstraf is opgelegd. Daarbij was steeds sprake van meerdere moorden of pogingen. "Levenslang wordt nooit opgelegd voor een enkele moord." Delano G. is na een eerdere arrestatie op 17-jarige leeftijd omschreven als "een klassieke ADHD'er". Slijters: "Iemand die snel overprikkeld is, snel reageert, positief of negatief, en druk en ontremd gedrag vertoont." Een recente psychologische rapportage over hem is er niet, maar vast staat volgens Slijters dat hij impulsief is en een gebrekkige ontwikkeling doormaakte. Ze oppert G. te berechten volgens het jeugdstrafrecht. Dat kan in uitzonderlijke gevallen tot 23 jaar. De maximale straf is dan twee jaar cel met jeugd-tbs. De zitting gaat om 13.30 uur verder met de advocaten van Kamil E. De advocaten van Delano G. betwijfelen of Peter R. de Vries is vermoord vanwege zijn rol in het proces tegen Ridouan Taghi, zoals het OM vermoedt. De Vries trad op als vertrouwenspersoon van de kroongetuige in deze zaak. De link met het Taghi-proces is speculatief, vindt Anique Slijters, de andere advocaat van G.: "Als het OM meer info heeft over een motief of achtergrond, dan moet dat aan het dossier worden toegevoegd. Maar het OM onthoudt de rechtbank een bredere blik door informatie over mogelijke opdrachtgevers te weigeren." Het OM volstond vorige week met de mededeling dat het onderzoek naar andere betrokkenen nog loopt. Ook Slijters vindt de eis van levenslang veel te hoog. Ze wijst er op dat de straffen voor liquidaties de afgelopen jaren al flink omhoog zijn gegaan. "Het is niet te bevatten waarom een 21-jarige die een enkelvoudige moord pleegt nu zwaarder wordt gestraft dan iemand die drie mensen doodschoot in een café." De advocaten van Delano G. gaan verder met hun pleidooi, voor het geval de rechtbank besluit dat bewijs uit een geanonimiseerd dossier wél toelaatbaar is en bewezen acht dat G. inderdaad de schutter was. Raadsman Ronald van der Horst wijst erop dat zijn cliënt niet bezig is geweest met het voorbereiden van de moord. "Hij was niet betrokken bij voorverkenningen en het regelen van een auto of wapens." Zijn advocaat stelt vast dat hij een uur of drie van te voren wist dat hij iemand moest neerschieten. Daarna volgde een foto van Peter R. de Vries. Volgens het OM wist Delano G. heel goed wie hij moest neerschieten en is daarom ook een extra zware straf geëist. Maar zijn advocaat betwijfelt of G. wist wie het doelwit was. "Als G. zou hebben geweten wie De Vries was, had hij geen foto nodig." De rechtbankvoorzitter vraagt voor de zekerheid of de verdediging een voorbehoud maakt bij de dingen die Delano G. zou hebben gedaan. Van der Horst: "Dat klopt, wat in het dossier staat zijn niet onze conclusies." De rechtbank onderbreekt de zitting tot 11.25 uur. Van der Horst komt terug op het geheel geanonimiseerde strafdossier. "Een deugdelijke motivering ontbreekt en er is geen rechter aan te pas gekomen." Volgens hem is volledige anonimiteit, en vervolgens het niet mogen ondervragen van getuigen en deskundigen, in strijd met regels van het Europees Hof voor de Rechten van de Mens. Nederland is al meerdere keren door het hof op de vingers getikt, aldus de advocaat. Als het dossier blijft zoals het is, is volgens hem sprake van een "flagrante schending van het recht op een eerlijk proces". Delano G. en Kamil E. luisteren voorover gebogen op hun tafels mee.||https://nos.nl/liveblog/2432749-zaak-peter-r-de-vries-verdediging-eist-vrijspraak-verdachte-spreekt-kort
2022-06-15||Bedrijven alert op nieuwe coronagolf, nog geen maatregelen|| Bedrijven en andere organisaties houden in de gaten wat een mogelijke coronagolf betekent voor hun werk. Maar maatregelen achten ze nog niet nodig, blijkt uit een rondgang van de NOS. Het RIVM zei gisteren het begin van een nieuwe coronagolf te zien. "We houden het in de gaten, maar we zijn nog niet in opperste staat van paraatheid", zegt een woordvoerder van de NS. "Er liggen protocollen klaar, we hebben een crisisorganisatie, we hebben net twee jaar hiervan meegemaakt." De NS ziet wel wat hoger verzuim dan normaal, maar kan niet zeggen of dat door een nieuwe coronagolf komt. "Het kan ook nog door een eerdere coronafase komen en door de griepgolf van dit voorjaar." Ook vervoersbedrijf Arriva zegt nog geen maatregelen te hoeven nemen. "We zijn er alert op, alle scenario's liggen klaar. Als het nodig is dan pakken we die weer van de plank, ze hebben nog geen stof gevangen", aldus een woordvoerder Bij het UMCG in Groningen geldt nog steeds code wit. Dat is de allerlaagste alarmfase in het ziekenhuis. "We zien het aantal collega's met corona wel wat toenemen de afgelopen twee weken", zegt een woordvoerder. "Maar er zijn nu geen maatregelen nodig." Code wit betekent dat er geen speciale coronamaatregelen zijn in het ziekenhuis, zoals een mondkapjesplicht of afstand houden. Handen schudden wordt nog altijd niet gedaan in het UMCG. "We hebben een stappenplan. Na code wit volgt lichtgroen, dan moeten bijvoorbeeld medewerkers die binnen 1,5 meter van een patiënt komen wel weer een masker dragen", aldus de woordvoerder. "We zijn voorbereid op wat er eventueel komt. Opschalen doen we heel pragmatisch, dat kan ook per afdeling zijn als er ergens een cluster besmettingen is." Ook de supermarktbranche ziet nog niet dat er maatregelen nodig zijn. "Ik krijg geen signalen dat er problemen zijn met de roosters", zegt een woordvoerder van brancheorganisatie CBL. "Indien nodig zijn supermarkten snel opgeschaald wat betreft maatregelen. Op dit moment lijkt daar nog geen aanleiding toe." Een woordvoerder van Albert Heijn zegt nog steeds een team te hebben dat de coronasituatie in de gaten houdt en voorbereidingen treft als dat nodig is. Drogisterijketen Kruidvat zegt de situatie nauwlettend in de gaten te houden en merkt in de verkoop al zeker iets van een nieuwe golf. "We zien sinds vorige week een toename van 50 procent in de verkoop van zelftesten", aldus een woordvoerder. "Dat is een forse stijging maar zeker nog niet op het niveau van begin dit jaar. Toen verkochten we er wekelijks zeker vijf keer zoveel." Verzekeraar Achmea, waar deels wordt thuisgewerkt, ziet nog geen signalen van het begin van een nieuwe coronagolf. "Van collega's die ziek zijn of verkoudheidsklachten hebben, verwachten we dat ze thuis blijven. We zien op dit moment geen reden tot aanpassing van het beleid. De draaiboeken voor eventuele maatregelen staan paraat." Het kabinet wil dat bij een volgende coronagolf sectoren zelf meer laten beslissen over welke maatregelen ze nemen om besmettingen tegen te gaan.||https://nos.nl/artikel/2432815-bedrijven-alert-op-nieuwe-coronagolf-nog-geen-maatregelen
2022-06-15||Sancties tegen marechaussees vanwege discriminerende stickers in appgroep|| De Koninklijke Marechaussee heeft elf medewerkers diverse straffen en maatregelen opgelegd omdat zij "discriminerende berichten" in een zakelijke WhatsApp-groep verstuurden. De elf werkten allemaal in hetzelfde team op Schiphol. De betrokkenen zijn bestraft voor het sturen van "stickers van discriminerende aard", meldt de marechaussee in een persbericht. Stickers zijn plaatjes die WhatsApp-gebruikers zelf kunnen maken en onderling kunnen versturen. Het is niet bekend op welke manier de afbeeldingen discriminerend waren. Een medewerker met een leidinggevende functie is ontslagen "wegens het verzenden van stickers en zijn rol bij de gebeurtenissen". Een andere medewerker is overgeplaatst. Zeven andere betrokkenen hebben een aantekening in hun dossier gekregen die vijf jaar blijft staan. Verder worden er nog gesprekken gevoerd met de betrokkenen. De marechaussee hoopt hiermee "bewustwording te creëren en herhaling van de gebeurtenissen in de toekomst te voorkomen". De beslissingen werden genomen na een intern onderzoek, dat werd gestart na een melding die was binnengekomen over de appgroep. "De onderzochte afbeeldingen en het daarbij horende gedrag zijn onacceptabel voor de marechaussee", zegt commandant Hans Leijtens.||https://nos.nl/artikel/2432814-sancties-tegen-marechaussees-vanwege-discriminerende-stickers-in-appgroep
2022-06-15||Advocaten verdachten zaak De Vries beklagen zich over OM, willen vrijspraak|| De advocaten van de verdachten van de moord op Peter R. de Vries vinden de eis van levenslang voor hun cliënten veel te zwaar. De verdediging van Delano G. (22) stelt dat er geen direct bewijs is dat hij de schutter is en hekelt het gebruik van anonieme getuigen in het dossier. G. zelf nam aan het einde van de dag nog kort het woord. "Ik wil mijn medeleven tonen aan de nabestaanden. Ik wens u oprecht alle sterkte toe", sprak hij, om eraan toe te voegen dat zijn verklaring vast als ongeloofwaardig afgedaan zou worden. De advocaten van de vermoedelijke chauffeur en 'verkenner' Kamil E. (36) willen vrijspraak omdat hun cliënt niet zou hebben geweten dat de misdaadverslaggever die avond zou worden neergeschoten. Op de tweede dag van de inhoudelijke behandeling van de rechtszaak was de verdediging aan zet, na de strafeis van het Openbaar Ministerie vorige week. De advocaten van G. vinden dat er geen sprake is van een eerlijk proces omdat deskundigen en getuigen uit veiligheidsoverwegingen anoniem in het dossier zijn gekomen en niet door de verdediging bevraagd konden worden. Ze willen dat de zaak tegen hun cliënt daarom van tafel gaat en stellen dat het anders vrijspraak moet worden vanwege gebrek aan bewijs. Op camerabeelden is volgens de advocaten niet te zien dat G. schiet en er zijn geen ooggetuigen die hun cliënt als de schutter aanwijzen. De andere verdachte tegen wie het Openbaar Ministerie levenslang eist, is door de politie herkend op camerabeelden. In sommige gevallen ontkent E. dat hij het is. Dat herhaalde vandaag ook zijn advocaat. "Dat je in het signalement past, betekent ook niet dat je het daadwerkelijk bent." Dat Kamil E. in de weken voor de moord meerdere keren in Amsterdam was, betekent volgens de advocaat niet dat hij bezig was met verkenningen. Hij zat onder meer in het casino. "Gokken, vrouwen, het gedoogbeleid van softdrugs: Amsterdam heeft een aantrekkingskracht op heel veel mensen." E. zou bovendien niet hebben geweten van het plan om De Vries te doden. "Hij is ongewild betrokken geraakt bij de moord op Peter R. de Vries", aldus zijn advocaat. Ook zou de Pool niet hebben geweten wie de bekende misdaadverslaggever was. "Dat het Openbaar Ministerie E. ziet als medepleger van de moord gaat veel te ver." Ook de vriendin van Peter R. de Vries kwam aan het woord. "Hoe beschrijf je wat er gebeurt wanneer je geliefde op de meest gruwelijke wijze uit je leven wordt gerukt?", begon Tahmina Akefi haar verhaal in de rechtszaal. Ze schetste hoe ze plannen hadden om samen te wonen, te trouwen en een boek te schrijven. "Terwijl wij werkten aan onze toekomst, hadden deze twee bepaald dat Peter er niet meer mocht zijn. De stappen die Peter op 6 juli zette, hadden hem naar mij moeten brengen. In plaats daarvan eindigde hij in het ziekenhuis. Mijn wereld stortte in toen ik hoorde dat hij was neergeschoten." Ze zei het "een helse beproeving" te vinden om op twee meter van "twee kille moordenaars" te zitten. Het zwijgen van Delano G. vindt ze stuitend en ze benoemde ook de pijn die appjes over de liquidatie hebben veroorzaakt bij de geliefden van De Vries. In tekstberichten schreef G. volgens het Openbaar Ministerie na de moord dat hij De Vries "dwars door zijn kk-hoofd en lichaam had geschoten" en dat het slachtoffer dood is, "kk-dood". Akefi vertelde hoe ze nog altijd in ontkenning leeft. "Een deel van mij staat nog steeds langs de kant van de weg, starend naar mijn telefoon, naar de berichtjes die ik aan Peter stuurde, in de hoop dat de vinkjes blauw kleuren." Ze zei niet de illusie te hebben dat "deze twee gewetenloze figuren" een spoor van berouw hebben. Luister hier zelf naar de verklaring van Akefi, die niet in beeld gebracht is: Vorige week maakten de kinderen van De Vries gebruik van hun spreekrecht. Dochter Kelly sprak de verdachten toen rechtstreeks aan. "Delano, ik kijk naar jou zoals je niet naar mijn vader durfde te kijken toen je hem van achter neerschoot." De Vries verliet op 6 juli vorig jaar om 19.26 uur de studio van RTL Boulevard aan de Lange Leidsedwarsstraat in Amsterdam en wandelde naar de parkeergarage waar zijn auto stond. Enkele minuten later werd hij van achteren neergeschoten. Binnen een uur werden de twee verdachten klemgereden en opgepakt op de A4 bij Leidschendam. Peter R. de Vries bezweek negen dagen later in een ziekenhuis aan zijn verwondingen.||https://nos.nl/artikel/2432813-advocaten-verdachten-zaak-de-vries-beklagen-zich-over-om-willen-vrijspraak
2022-06-15||'Alle beetjes helpen', EU gaat gas importeren uit Israël|| In de zoektocht naar alternatieven voor Russisch aardgas heeft de Europese Unie vandaag een akkoord getekend met Israël en Egypte. De komende drie jaar gaat de EU voor het eerst Israëlisch gas afnemen, dat via Egypte naar Europa wordt vervoerd. De oorlog in Oekraïne is de directe aanleiding voor de gasdeal. "We willen van de afhankelijkheid van Rusland af", zei de voorzitter van de Europese Commissie, Ursula von der Leyen, bij de ondertekening vandaag. Ze reisde daarvoor naar de Egyptische hoofdstad Caïro, waar ook een Israëlische delegatie aanwezig was. Om hoeveel gas het precies gaat, is nog niet bekendgemaakt. Maar om enorme hoeveelheden zal het niet gaan, vermoedt Rem Korteweg van onderzoeksinstituut Clingendael: "De capaciteit van Israël is nu eenmaal beperkt. Het komt er voor de EU op neer dat alle kleine beetjes helpen". Volgens de afspraak zal het Israëlische gas via een pijpleiding naar Egypte stromen. Daar wordt het omgezet in vloeibaar aardgas (lng) en per schip naar Europese havens vervoerd. De partijen hebben de mogelijkheid het contract na drie jaar met nog eens twee jaar te verlengen. De landen van de EU zijn nu nog grotendeels afhankelijk van Russisch aardgas, maar dat moet veranderen. Binnen een jaar wil de Europese Unie de import uit Rusland met twee derde verminderen, en over vijf jaar moeten de lidstaten helemaal van het Russisch gas af zijn. Dat veroorzaakt wel een gapend gat in de gasvoorziening. Jaarlijks importeert de EU 155 miljard kubieke meter gas uit Rusland, ofwel 40 procent van de totale Europese gasconsumptie. Ter vergelijking: Israël exporteert jaarlijks minder dan 10 miljard kuub gas. Israël is daarom lang niet het enige land waarmee Europa zaken hoopt te doen. Zo beloofde de Amerikaanse president Biden de EU dit jaar 15 miljard kubieke meter gas te leveren, al zijn er twijfels of hij die belofte waar kan maken. Ook zochten Europese landen toenadering tot gasleveranciers als Qatar en Algerije. "In die lijn was het te verwachten dat er een deal zou komen met Israël en Egypte", aldus deskundige Rem Korteweg. In Israël wordt de gasdeal met instemming ontvangen. "Dit is een geweldig moment, waarop het kleine Israël een belangrijke speler wordt op de wereldwijde energiemarkt", zei minister van Energie Karine Elharrar bij de ondertekening. Voor Israël is het een economische en diplomatieke buitenkans, ziet ook Korteweg: "De Israëliërs moesten altijd concurreren met goedkoper Russisch gas, maar kunnen zich nu opwerpen als serieuze energieleverancier. Bovendien is het een manier om zich op een andere manier in de kijker te spelen. Niet over de bezetting van Palestijns gebied, maar als redder in nood." Israëlische experts zien die voordelen ook. "De aanleiding is natuurlijk triest, met de oorlog in Oekraïne, maar voor Israël is dit goed nieuws", aldus energieconsultant Gina Cohen. "Het levert Israël niet alleen geld op, maar ook betere banden met de Europese Unie. En Israël kan misschien profiteren van Europese technologie." Op dit moment exporteert Israël alleen gas naar Jordanië en Egypte, twee landen waar het decennia geleden vredesakkoorden mee sloot. Het gas is afkomstig uit twee velden voor de kust in de Middellandse Zee, en een derde platform is in de maak. Eind vorig jaar kondigde Israël aan niet verder te willen zoeken naar nieuwe gasvelden, maar door de oorlog in Oekraïne en de stijgende prijzen is de situatie sterk veranderd. "Met deze gasdeal wordt het extra interessant om te onderzoeken of we meer gas uit de grond kunnen halen", zegt de Israëlische gasexpert Michael Harari. "En wellicht kunnen we zelfs nieuw leven blazen in een pijpleidingproject tussen Israël en Europa." Eerder tekende Israël een akkoord met Cyprus en Griekenland over zo'n pijplijn, maar die plannen zijn nog niet van de grond gekomen. Onder meer Turkije sprak zich uit tegen het project. De pijplijn zou namelijk door delen van de Middellandse Zee lopen die Turkije als zijn territorium ziet, ook al worden die claims internationaal niet erkend. Begin dit jaar trok ook de VS zich terug uit het project om de pijplijn te bouwen.||https://nos.nl/artikel/2432810-alle-beetjes-helpen-eu-gaat-gas-importeren-uit-israel
2022-06-15||Waar staat de coalitie in de stikstofplannen en hoe zit het juridisch?|| De steen in de vijver was langverwacht, maar de stikstofplannen van het kabinet veroorzaken er niet minder rimpelingen om. Boeren vrezen voor hun voortbestaan en bij drie van de vier coalitiepartijen klonk de afgelopen dagen kritiek uit de achterban. Het roept de vraag op hoe het afloopt met de ambitieuze plannen en gestelde doelen. Gaan ze onverkort door of worden ze de komende tijd afgezwakt? De kabinetsplannen houden kortgezegd in dat in 131 gebieden vlak bij kwetsbare natuur de uitstoot met 70 procent teruggebracht moet worden, in andere gebieden is dat 12 procent. Provincies moeten die doelen gaan uitwerken, omdat ze kennis hebben van het gebied, is het idee. Voor 1 juli volgend jaar moeten dat gebeurd zijn. Provincies kunnen daarbij maatregelen nemen voor industrie, bouw en verkeer. Maar het grootste offer zal gevraagd worden van de veehouderij. Duidelijk is dat niet alle boerenbedrijven het gaan overleven. Coalitiepartijen VVD, CDA en ChristenUnie kregen afgelopen weekend kritiek te verduren uit hun achterban. Er waren opzeggingen, boze telefoontjes van provinciale bestuurders en het congres van de VVD stemde het plan zaterdag zelfs weg, tot ongenoegen van de partijtop. De onrust kwam gisteren samen in de Kamer, waar de fracties vergaderden. CDA-fractievoorzitter Heerma trok de aandacht met stevige woorden. Er moeten aanpassingen komen "op cruciale punten", want de plannen zijn "niet uitvoerbaar", klonk het. Maar wat nou moet worden aangepast, bleef vaag. Heerma pleitte voor innovatie en voor maatwerk door provincies. Beide staan al in de kabinetsplannen, maar met zijn stevige woorden was Heerma in ieder geval opgekomen voor de achterban. Aan de doelen wil het CDA niet tornen. Geen enkele coalitiepartij trouwens. D66-fractievoorzitter Paternotte (de enige zonder noemenswaardige boerenachterban) merkte dat ook op. "Ik heb er veel begrip voor dat het lastige politieke keuzes zijn, maar volgens mij wil niemand iets veranderen aan de afspraken." De VVD zit evenwel in een spagaat. Kamerlid Van Campen zei dat hij wil vasthouden aan de reductiedoelen en benadrukte tegelijk dat hij de kritiek van de leden (die juist pleiten voor aanpassingen) óók ter harte wil nemen. "Dat is wel een heel moeilijke opgave", erkende hij. En dan is er nog een partij die geworteld is op het platteland: de ChristenUnie. Ook daar hebben ze te maken met ongeruste leden, onder meer uit de vee-rijke Gelderse Vallei, die flink rood kleurt op de stikstofuitstootkaart. Partijleider Segers benadrukt dat de boeren niet alleen de schuld hebben. "Er moet een eerlijke verdeling van de pijn komen: luchtvaart, verkeer, industrie en de bouw moeten ook bijdragen", zei hij. "We kunnen pas verder als de andere plannen er zijn." Allemaal tegelijk dus en anders niet, was zijn boodschap. Hier wringt potentieel de schoen. Want de reductieplannen voor andere sectoren zijn er nog helemaal niet. Luchtvaart komt deze zomer, verkeer en industrie uiterlijk begin volgend jaar. Maar ondertussen moeten de provincies al aan de slag. Dat betekent onder meer dat ze in gesprek moeten gaan met boeren: wil jij niet uitgekocht worden of je bedrijf verplaatsen? Wachten met dergelijke gesprekken bemoeilijkt de situatie, want over een jaar moeten de plannen af zijn. Het kabinet heeft haast omdat er stikstofruimte nodig is voor bijvoorbeeld woningbouw. Met enige regelmaat komen projecten stil te liggen, omdat de vergunningen succesvol worden aangevochten in de rechtbank. En dat terwijl er een woningtekort is. Bij de Raad van State (RvS), de hoogste bestuursrechter, loopt ondertussen een aantal zaken die van grote invloed kunnen zijn. Een ervan gaat over een CO2-opslag waarvoor tijdens de aanleg een zogenoemde bouwvrijstelling is verleend voor het uitstoten van stikstof. Het zou een klap voor het kabinet zijn als de RvS daar een streep door zet, omdat veel bouwprojecten op deze manier worden geregeld. Een andere zaak gaat over de uitbreiding van de snelweg A15 bij Arnhem. Daar wordt alleen de stikstofuitstoot binnen de 25 kilometer van de snelweg gecompenseerd, maar volgens tegenstanders komt het ook daarbuiten terecht. Een uitspraak hierover kan grote gevolgen hebben voor andere (wegen)bouwplannen. Verder moet de RvS nog oordelen over de zogenoemde emissiearme stalsystemen. Over de stallen zijn twijfels of ze wel zo weinig uitstoten als wordt beweerd, maar ondertussen worden er wel vergunningen verleend aan boeren om ze te bouwen. Ook deze uitspraak wordt interessant, al is het maar omdat een aantal partijen (CDA, VVD) juist voortdurend benadrukt in te willen zetten op innovatie. En die innovatie komt vooralsnog voor een groot deel van de emissiearme stallen. Al met al genoeg juridische en politieke ingrediënten om de discussie over stikstof voorlopig niet te doen verstommen. Wordt in ieder geval volgende week vervolgd, want dan debatteert de Kamer over de plannen van het kabinet.||https://nos.nl/collectie/13901/artikel/2432808-waar-staat-de-coalitie-in-de-stikstofplannen-en-hoe-zit-het-juridisch
2022-06-15||Aankondiging lange pauze BTS valt slecht bij fans én investeerders|| De Zuid-Koreaanse boyband BTS heeft aangekondigd een lange pauze te nemen. Fans over de hele wereld reageren geschokt. Maar ook investeerders zijn niet blij met het nieuws. De aandelenkoers van Hybe, de platenmaatschappij achter de band, kelderde met meer dan een kwart. De groep kondigde zijn tijdelijke afscheid aan via een filmpje op YouTube. Bandlid RM, dat veel van de nummers heeft geschreven, vertelt dat ze tijd voor zichzelf nodig hebben: "We moeten altijd muziek maken en andere dingen blijven doen. Ik heb nooit de tijd gekregen om volwassen te worden." De zeven leden van de band zullen de komende tijd werken aan hun solocarrières. Jung Kook, een ander bandlid, maakt wel duidelijk dat de pauze niet het einde van BTS betekent: "We beloven dat we ooit, nog sterker dan nu, terug zullen keren." De aankondiging kwam precies negen jaar na het begin van de band. In die tijd is de groep door hits als Dynamite en in samenwerking met Coldplay My Universe uitgegroeid tot een wereldwijd fenomeen. Hun fans zijn heel actief op internet. BTS is de muziekgroep met de meeste volgers op Instagram, Twitter, en TikTok. De videoclip voor hun hit Butter werd binnen 24 uur meer dan 100 miljoen keer bekeken op YouTube: een wereldrecord. Bekijk hieronder de videoclip voor Dynamite: De enorme populariteit van de groep heeft platenmaatschappij Hybe geen windeieren gelegd. Het bedrijf rapporteerde vorig jaar een omzet van 1,2 biljoen Zuid-Koreaanse won (ongeveer 900 miljoen euro). Hoewel de leden van BTS als solo-artiesten bij het bedrijf blijven, reageerden investeerders negatief op het nieuws van de lange pauze. De koers van Hybe is gedaald met 28 procent. Er is bijna 2 miljard euro aan beurswaarde verloren gegaan.||https://nos.nl/artikel/2432804-aankondiging-lange-pauze-bts-valt-slecht-bij-fans-en-investeerders
2022-06-15||NPO wil Ongehoord Nederland boete opleggen na rapport ombudsman|| De NPO is van plan omroep Ongehoord Nederland een financiële sanctie op te leggen. De NPO zet die stap na een kritisch rapport van de ombudsman van de NPO van vorige week. De NPO wil de omroep nog wel de kans geven zijn kant van het verhaal te vertellen, en daarna moet de raad van bestuur zich er nog over buigen. Uit het rapport blijkt volgens de NPO dat de nieuwe omroep de Journalistieke Code "stelstelmatig heeft geschonden". In die code zijn journalistieke richtlijnen vastgelegd waaraan omroepen moeten voldoen. Volgens de Mediawet mag maximaal 15 procent van het voor een omroep vastgestelde budget worden ingehouden. ON! krijgt jaarlijks 3,6 miljoen euro budget, de maximale boete zou dus ruim een half miljoen zijn. ON! is inmiddels op de hoogte gesteld van het voornemen, schrijft de NPO in een persverklaring. ON! krijgt eerst de kans te reageren, waarna de raad van bestuur zal besluiten of de sanctie er daadwerkelijk komt. Ook wordt dan besloten hoe hoog een eventuele financiële 'boete' zal zijn. Die procedure is volgens de NPO in lijn met de mediawet. ON! spreekt in een reactie van "een frontale aanval op het voortbestaan van ons als omroep en de persvrijheid in Nederland". De omroep zegt het niet eens te zijn met de conclusies uit het rapport van de ombudsman en plaatst vraagtekens bij het voornemen van de NPO om zonder wederhoor al te dreigen met een sanctie. "Wij betreuren dat nog voordat ons om een weerwoord is gevraagd de raad van bestuur al tot zo'n draconische maatregel wil overgaan." De NPO zegt dat wat betreft de sanctie alle mogelijkheden "nog open liggen". Volgens een woordvoerder is het niet gezegd dat er daadwerkelijk een 'boete' komt. Dat is afhankelijk van de reactie van ON!, stelt de NPO. "Als de omroep laat zien dat ze vindt dat het anders moet, zou de raad van een sanctie af kunnen zien." Volgens de NPO gaat het vooralsnog om een "voorgenomen besluit" tot een sanctie. Dat hoeft in principe niet in een persbericht bekendgemaakt te worden, erkent een woordvoerder. Dat hier toch voor is gekozen, komt volgens de woordvoerder doordat er sprake is van een uitzonderlijke situatie. Nog niet eerder waarschuwde de NPO een omroep. "Daarnaast is er maatschappelijke onrust over ON! en schendt dit de integriteit van de hele publieke omroep." De ombudsman concludeerde vorige week in een rapport dat de omroep, die in februari voor het eerst op tv te zien was, de code op het punt van betrouwbaarheid schendt en bijdraagt bij aan de verspreiding van aantoonbaar onjuiste informatie, zonder die te corrigeren. "Journalistieke programma's bij de publieke omroepen zijn geen open podium en de presentator is geen doorgeefluik. Dat is bij omroep ON nu met regelmaat wel zo", aldus de ombudsman. Het ging om het programma Ongehoord Nieuws. Krijgt een omroep twee keer een sanctie opgelegd, dan kan de minister overgaan tot het intrekken van de licentie. De NPO zelf gaat daar niet over, benadrukt een woordvoerder. De licentie is namelijk door de politiek afgegeven. Wel kan een programma door de NPO worden gestopt, maar dat scenario ligt volgens een woordvoerder nu niet op tafel. Een definitief oordeel over een eventuele sanctie volgt uiterlijk in de week van 27 juni, meldt de NPO. Het Commissariaat voor de Media laat vandaag weten mogelijk een onderzoek in te stellen naar "bestaan en werking van processen die de basis vormen voor een betrouwbaar en onafhankelijk media-aanbod".||https://nos.nl/artikel/2432802-npo-wil-ongehoord-nederland-boete-opleggen-na-rapport-ombudsman
2022-06-15||Rolling Stones halen concert in Amsterdam op 7 juli in|| The Rolling Stones halen hun deze week afgelaste concert in Amsterdam op donderdag 7 juli in. Het concert van de band ging maandag niet door, omdat leadzanger Mick Jagger kort vantevoren positief testte op corona. Hij was al in het stadion toen hij symptomen kreeg. Concertorganisator Mojo liet gisteren al weten er alles aan te doen om het afgelaste concert in de Johan Cruijff Arena nog dit jaar in te halen. De tickets van afgelopen maandag blijven op 7 juli gewoon geldig, daarvoor hoeven concertgangers niets te doen, zegt Mojo. Ook de begintijd en locatie van het concert blijven hetzelfde. The Rolling Stones bieden hun fans via Twitter hun excuses aan voor het ongemak: The Rolling Stones zijn bezig aan een tournee ter gelegenheid van het zestigjarig bestaan van de rockband. Vrijdag zouden ze optreden in Bern in Zwitserland, maar ook dat concert gaat niet door vanwege de coronabesmetting van Jagger. De Stones-concerten die volgende week staan gepland, in Milaan en Londen, gaan vooralsnog door. Jagger zegt op Twitter dat hij zich al veel beter voelt en niet kan wachten om weer op het podium te staan.||https://nos.nl/artikel/2432801-rolling-stones-halen-concert-in-amsterdam-op-7-juli-in
2022-06-15||Bedevaart naar Mekka voor veel Nederlandse moslims opeens afgezegd|| Voor veel Nederlandse moslims dreigt hun langverwachte reis naar Mekka in het water te vallen. Enkele weken voor het begin van de hadj, de jaarlijkse pelgrimstocht, heeft de overheid van Saudi-Arabië bekendgemaakt dat de reis dit jaar alleen nog via een officieel overheidsplatform geboekt kan worden. Reizen die al geboekt zijn via Nederlandse reisbureaus gaan niet meer door. De hadj is een belangrijke traditie binnen de islam. Iedere moslim die gezond genoeg is en het kan betalen, moet de bedevaart eens in zijn of haar leven voltooien. Reizigers bereiden zich vaak maanden voor op de tocht, waar ze vaak lang voor gespaard hebben. Vanwege de beperkte capaciteit geldt er voor ieder land een maximumaantal deelnemers. Voor Nederland is dit ongeveer 4700. Deze plaatsen konden sinds 2003 alleen geboekt worden via reisorganisaties die officieel erkend zijn door het Saudische ministerie van Hadj. Vorige week maakte de overheid, een maand voor het begin van de hadj, bekend dit beleid volledig om te gooien. Dit jaar kan de hadj alleen geboekt worden bij de officiële reisorganisatie van de overheid Motawif. Geïnteresseerden konden zich inschrijven op hun website. Via een loterij worden de plekken later onder de ingeschrevenen verdeeld. Er is geen enkele andere manier om aan een visum te komen voor de bedevaart. Dit is een tegenvaller voor de Nederlandse hadj-reisbranche, die al druk voorbereidingen aan het treffen was voor de jaarlijkse reis. Door de pandemie kon de bedevaart in 2020 en 2021 voor moslims buiten Saudi-Arabië niet doorgaan. Daardoor waren de wachtlijsten bij de reisbureaus veel langer dan normaal. Mensen die een felbegeerd plekje hadden bemachtigd via een reisbureau zijn nu niet meer verzekerd van hun reis. Op de website van Motawif wordt hun aangeraden "om de reisorganisatie te contacteren en hun geld terug te vragen". Vorig jaar ging de hadj door met 60.000 pelgrims. Swipe om het verschil te zien met 2019, toen er 3 miljoen pelgrims mochten komen: Said El Amraoui, woordvoerder voor de brancheorganisatie Hadj Info, noemt het beleid van de Saudische overheid onprofessioneel in het NOS Radio 1 Journaal. "Wij zijn hier pas heel last minute op geattendeerd." Voor reizigers die zich al hadden opgegeven via de reisbureaus acht hij de kans dat ze nog kunnen gaan heel klein. Het nieuwe platform kampte met storingen en is al na een week gesloten omdat er te veel aanmeldingen waren. Volgens de website van het platform is voor het nieuwe systeem gekozen omdat in Mekka de capaciteit nog steeds lager is dan voor de pandemie. Er mogen dit jaar een miljoen gevaccineerde moslims komen. Voor corona was er plek voor meer dan drie miljoen. Met het nieuwe systeem heeft de regering meer controle over de instroom van pelgrims. Maar El Amraoui vermoedt dat er nog een andere reden is: "Ze willen controle hebben, maar ook zelf winst maken." In het nieuwe systeem gaat het geld direct naar de Saudische overheid en niet naar reisorganisaties. Hij hoopt dat de verandering eenmalig is, maar vreest dat dit niet het geval is. Dat zou het einde betekenen van de hadj-reisbureaus. "Sommige bestaan al decennialang en gaan van vader op zoon", zegt El Amraoui. De bedrijven lopen nu voor het derde jaar op rij de inkomsten van de bedevaart mis. Deelnemers aan de officiële loterij horen binnen drie dagen of zij dit jaar naar Mekka mogen vertrekken.||https://nos.nl/artikel/2432800-bedevaart-naar-mekka-voor-veel-nederlandse-moslims-opeens-afgezegd
2022-06-15||Europees Hof schrapt boete van een miljard voor chipmaker Qualcomm|| Een boete van bijna 1 miljard euro die de Europese Commissie aan de Amerikaanse chipmaker Qualcomm had opgelegd, is door het Europees Hof van Justitie geschrapt. Een aantal "procedurele onregelmatigheden" heeft ertoe geleid dat Qualcomm zich niet naar behoren kon verdedigen, oordeelt het gerecht. Volgens Eurocommissaris Margrethe Vestager van Mededinging had Qualcomm tussen 2011 en 2016 Apple betaald zodat de telefoonmaker alleen de chips van Qualcomm zou gebruiken. Hiermee zou het misbruik gemaakt hebben van zijn machtspositie. Vestager legde daarvoor een boete van 997 miljoen euro op. "Een aantal procedurele onregelmatigheden hebben de rechten van verdediging van Qualcomm aangetast en maken de analyse door de Commissie van het tegen Qualcomm verweten gedrag ongeldig", aldus het EU-hof. Wat voor procedurele onregelmatigheden dat zijn, is niet duidelijk. De analyse van de commissie heeft volgens het hof ook niet aangetoond dat betalingen van het bedrijf aan Apple ertoe geleid hebben dat Apple niet over zou stappen naar concurrerende chipmakers. Qualcomm is vaker doelwit van de Europese toezichthouder op eerlijke concurrentie in Europa. In 2019 kreeg het een boete van 242 miljoen euro vanwege misbruik van zijn marktdominantie. Sinds begin 2020 wordt er onderzoek gedaan naar mogelijk machtsmisbruik bij de verkoop van chips die worden gebruikt in apparaten die werken met 5G. De beslissing van de commissie wordt volledig vernietigd, bepaalt het hof. Overigens kan Vestager tegen het besluit in beroep gaan. De volgende grote boetezaak speelt op 14 september dit jaar. Dan doet het Europees Hof van Justitie uitspraak over een opgelegde recordboete van 4,34 miljard euro voor Google vanwege machtsmisbruik met het mobiele besturingssysteem Android.||https://nos.nl/artikel/2432799-europees-hof-schrapt-boete-van-een-miljard-voor-chipmaker-qualcomm
2022-06-15||ECB na spoedbijeenkomst: we gaan Zuid-Europa met schulden helpen|| In een spoedbijeenkomst heeft de Europese Centrale Bank besloten landen met hoge schulden extra tegemoet te komen. Die landen, zoals Italië en Griekenland, zijn steeds duurder uit om hun staatsschuld te financieren. Dat kan op termijn voor grote problemen zorgen of misschien zelfs tot een nieuwe eurocrisis leiden. De centrale bank gaat meer schulden opkopen van landen die een hoge rente betalen. Onlangs besloot de ECB te stoppen met het opkopen van staatsobligaties. Met het geld van leningen die aan het eind van hun looptijd zitten, zouden nog wel nieuwe leningen worden opgekocht. Dat gebeurde voorheen via een verdeelsleutel over alle EU-landen. Volgens die methode werd er van de grootste economieën het meeste opgekocht, maar dat principe wordt nu losgelaten. Tegelijkertijd gaat de centrale bank een nieuw opkoopprogramma ontwikkelen dat de renteverschillen tussen de eurolanden verder moet terugdringen. Dat ligt gevoelig, omdat Noord-Europese landen erop wijzen dat de centrale bank als enige doel heeft om de inflatie onder controle te houden. Bij de bijeenkomst waren alle presidenten van centrale banken in Europa via een videoverbinding aanwezig, onder wie Klaas Knot van De Nederlandsche Bank. Het was de eerste spoedbijeenkomst sinds het begin van de coronacrisis in 2020. Vooral de problemen voor Italië, Spanje en Griekenland worden groter. De rente van beide landen loopt al het hele jaar op. Vooral de aankondiging van de Europese Centrale Bank van vorige week om de rente te verhogen om de inflatie te beteugelen gaf een extra zetje. De rente op tienjaarsleningen staat voor Italië op bijna 4 procent. Begin van het jaar was dat nog iets meer dan 1 procent. Daarmee loopt het rentetarief van Italië veel sneller op dan bijvoorbeeld voor Duitsland. En ook voor Nederland, dat voor iets meer dan 2 procent kan lenen. De afgelopen tijd hebben landen in Zuid-Europa hun schulden al geschikt op hele lage rente en een lange looptijd. Daardoor zal een hogere rente en schuld de komende jaren niet problematisch zijn, behalve als er nieuwe staatsschulden worden aangegaan. Het zijn niet de rentetarieven die Europa zag in de schuldencrisis rond 2010, toen er gespeculeerd werd op het omvallen van landen. Ze naderen het niveau. De rente van Italië staat op het niveau van 2014.||https://nos.nl/artikel/2432798-ecb-na-spoedbijeenkomst-we-gaan-zuid-europa-met-schulden-helpen
2022-06-15||VVD-fractievoorzitter Hermans geraakt door 'tassendrager' van Wilders|| In het Tweede Kamerdebat over de Voorjaarsnota heeft PVV-leider Wilders in een discussie over de koopkracht VVD-fractievoorzitter Hermans "de tassendrager van de heer Rutte" genoemd. De opmerking leidde tot emotie bij Hermans en verontwaardiging bij andere fractievoorzitters. Hermans was de politiek assistent van premier Rutte van 2014 tot 2017. Zij is op foto's uit die tijd regelmatig te zien lopend naast Rutte. In haar speech tijdens het VVD-congres van afgelopen zaterdag begon Hermans zelf over deze voormalige functie en over haar vader, voormalig VVD-minister Loek Hermans. Zij zei op het congres: "Er zijn mensen die denken dat ik hier sta omdat ik de dochter ben van Loek Hermans. Er zijn mensen die denken dat ik hier sta omdat ik de politiek assistent was van Mark Rutte. Maar ik sta hier omdat ik mezelf ben, ik ben Sophie Hermans." Zij vertelde ook over haar overleden moeder, die haar leerde om voor zichzelf op te komen. De speech van Hermans en het daaropvolgende applaus van haar partijgenoten werden bekritiseerd in verschillende media, zoals bij Vandaag Inside, door columnist en podcaster Marcel van Roosmalen en door programmamaker Tim Hofman. Wilders refereert hier in het debat aan en noemt haar tassendrager, tot grote consternatie bij andere fractievoorzitters:  Kamervoorzitter Bergkamp en fractievoorzitters Klaver (GroenLinks), Paternotte (D66) en Heerma (CDA) laten hun ongenoegen over de woordkeus blijken. Maar Wilders vindt niet dat hij iets verkeerds heeft gezegd. Hij vindt dat Hermans te weinig kritiek heeft op de koopkrachtplannen van het kabinet. Nadat hij het woord tassendrager nog een paar keer heeft herhaald herpakt Hermans zich, en verdedigt de financiële keuzes van haar partij: In het debat over de Voorjaarsnota, dat is de bijstelling van de overheidsbegroting van dit jaar, komen oppositiepartijen en kabinet niet dichter bij elkaar. Het overgrote deel van de oppositie wil dat er nog voor de zomer beslissingen worden genomen om de koopkracht van burgers met lage inkomens te verbeteren. Het kabinet wil daar pas in de weken voor Prinsjesdag knopen over doorhakken.||https://nos.nl/artikel/2432794-vvd-fractievoorzitter-hermans-geraakt-door-tassendrager-van-wilders
2022-06-15||Deel huurhuizen heeft geen rookmelders voor verplichte datum|| Een deel van de huurwoningen van woningcorporaties heeft op 1 juli nog geen rookmelders, terwijl dat vanaf die datum wel verplicht is. Volgens nieuwe regels moet er dan op iedere verdieping een rookmelder hangen. Voor koopwoningen zijn eigenaren verantwoordelijk voor de plaatsing. Bij sociale huurwoningen zijn dat de woningcorporaties. Uit een rondgang van persbureau ANP langs corporaties blijkt dat die de melders niet voor de verplichte datum kunnen plaatsen. Dat komt in sommige gevallen doordat ze niet goed leverbaar waren omdat de fabrieken in China stillagen door de lockdowns tijdens de coronacrisis. Een andere groep van 200 corporaties bestelde rookmelders bij een fabriek in Oekraïne. Deze fabriek kon niet meer leveren vanwege de oorlog in het land, waardoor de corporaties naar een andere oplossing moeten zoeken. Sinds 2003 moeten alle nieuwbouwhuizen al op iedere etage rookmelders hebben. Vanaf 1 juli is die verplichting er dus voor alle huizen. De handhaving hiervoor is in handen van de gemeenten. Toenmalig minister Knops (Binnenlandse Zaken) maakte het besluit al in 2020 bekend, zodat er genoeg tijd zou zijn om voor die tijd de rookmelders aan te schaffen.||https://nos.nl/artikel/2432793-deel-huurhuizen-heeft-geen-rookmelders-voor-verplichte-datum
2022-06-15||Bezoek minister Staghouwer aan boer geschrapt vanwege veiligheid|| Het bezoek van minister Staghouwer van Landbouw aan een boer in Renswoude gaat vrijdag niet door. De ChristenUnie heeft het bezoek afgezegd vanwege zorgen over de veiligheid, vooral van de boer. Aanvankelijk wilde de boer, die zelf ook betrokken is bij de ChristenUnie, op zijn boerderij met zijn partijgenoot Staghouwer praten over de stikstofplannen van het kabinet. De boer, Jos Verdam, zat tot voor kort in de gemeenteraad van Renswoude voor de ChristenUnie. Hij is zelf kritisch over de stikstofplannen, die tot veel ongerustheid in de sector leiden. Volgens de ChristenUnie ontving Verdam steeds meer intimiderende berichten vanwege het bezoek van de minister. Verdam vindt dat de spanning nu zo hoog oploopt, dat hij bang is dat er op zijn erf iets gebeurt als Staghouwer inderdaad komt. In plaats van Staghouwer gaan nu partijleider Segers en Kamerlid Grinwis naar Renswoude. "Staghouwer was er ook graag bij geweest, maar als dat ten koste dreigt te gaan van de veiligheid van de boer bij wie we op bezoek komen en het raakt aan zijn veiligheid, dan is dat niet verstandig", zegt Segers. Het ministerie van Landbouw heeft begrip voor het besluit om het bezoek van Staghouwer af te zeggen. Maar een woordvoerder benadrukt dat de minister juist graag in gesprek met betrokkenen wil om de plannen van het kabinet toe te lichten. Afgelopen vrijdag protesteerden boeren bij het huis van Staghouwers collegaminister Van der Wal (VVD). Veel politici namen afstand van die actie en staatssecretaris Van der Burg zei gisteren dat een demonstratie bij het huis van een politicus als intimiderend wordt ervaren.||https://nos.nl/artikel/2432789-bezoek-minister-staghouwer-aan-boer-geschrapt-vanwege-veiligheid
2022-06-15||ProRail en Arriva overwegen aangifte na blokkade spoor door boeren|| ProRail en streekvervoerder Arriva overwegen aangifte te doen tegen de boeren die gisteravond het spoor in de Achterhoek ongeveer anderhalf uur hebben geblokkeerd. "Mensen liepen over het spoor en voertuigen zijn stilgezet op de spoorwegovergang", zegt Aldert Baas van spoorbeheerder ProRail tegen Omroep Gelderland. "De boeren hebben de veiligheid van de treinreizigers en treinpersoneel in gevaar gebracht. Maar ook hun eigen veiligheid." ProRail zegt nu "een signaal" te willen afgeven, mogelijk door aangifte te doen. Baas: "Deze manier van protesteren is onaanvaardbaar. We zijn in overleg met Arriva en de politie over welke stappen we gaan ondernemen." De boze boeren voerden actie tegen de stikstofplannen van het kabinet. Bij station Lichtenvoorde-Groenlo hielden ze twee dieseltreinen tegen met tractoren. Omwille van de veiligheid besloot Arriva vervolgens om het treinverkeer op het traject tussen Vorden en Winterswijk stil te leggen. Henk Oonk, een van de actievoerende boeren, zei bij Omroep Gelderland bewust te hebben gekozen voor het spoor in de Achterhoek "om te voorkomen dat de dieseltrein op het traject Lievelde-Winterswijk nog langer stikstof uitstoot in het prachtige Natura2000-gebied Korenburgerveen". De treinpassagiers die door de actie strandden, zijn volgens Oonk door actievoerders met een elektrische auto naar hun plek van bestemming gebracht. Bij de actie zijn geen mensen opgepakt.||https://nos.nl/artikel/2432788-prorail-en-arriva-overwegen-aangifte-na-blokkade-spoor-door-boeren
2022-06-15||Regering Ethiopië en rebellen Tigray willen onderhandelen|| De regering van Ethiopië en de rebellen in de noordelijke regio Tigray lijken bereid om via onderhandelingen een eind te maken aan de al bijna twee jaar durende burgeroorlog. De leider van de rebellen reageerde positief op het Ethiopische besluit om een onderhandelingscomité aan te wijzen. "Er is een comité gevormd dat onderzoekt hoe we de onderhandelingen gaan voeren", zei premier Abiy gisteren in het parlement. Minister Mekonnen van Binnenlandse Zaken wordt voorzitter van dat comité. Dat krijgt tien tot vijftien dagen om zijn uitgangspunten op te stellen. Leider Gebremichael van het Volksbevrijdingsfront van Tigray (TPLF) liet daarna weten dat het TPLF aan een "geloofwaardig, onpartijdig en principieel" vredesproces wil deelnemen en een delegatie zal sturen. De uit Tigray afkomstige TPLF was tientallen jaren aan de macht in Ethiopië. Met de verkiezing van Abiy Ahmed in 2018 tot president kwam daar een eind aan. De spanningen kwamen in 2020 tot een uitbarsting. De burgeroorlog die uitbrak heeft naar schatting aan 300.000 tot 500.000 mensen het leven gekost. Dat zijn niet alleen slachtoffers van gevechtshandelingen, maar ook mensen die als gevolg van hongersnoden om het leven kwamen. Ook andere landen raakten bij het conflict betrokken. Sinds maart geldt een bestand dat eenzijdig door Abiy werd afgekondigd.||https://nos.nl/artikel/2432781-regering-ethiopie-en-rebellen-tigray-willen-onderhandelen
2022-06-15||Problemen kinderopvang door personeelstekort, Amersfoort zegt deel contracten op|| Ska, een grote kinderopvangorganisatie in de provincie Utrecht, zegt de lopende contracten van 5 procent van de ouders in Amersfoort en omstreken op. De beslissing is genomen vanwege het personeelstekort in de sector. Belangenvereniging van Ouders in de Kinderopvang (Boink) vreest dat ouders in sommige andere steden ook met opzeggingen geconfronteerd zullen worden. Vorige week was al duidelijk dat de organisatie in Amersfoort contracten ging ontbinden, maar nog niet op welke schaal dat zou gebeuren. "Er zijn zo'n 4000 kinderen hier. Dus het gaat om ongeveer 200 kinderen die niet meer op dezelfde locatie kunnen komen of misschien niet meer op dezelfde dag", zegt Loes Ypma, van Brancheorganisatie Maatschappelijke Kinderopvang (BMK) in het NOS Radio 1 Journaal. Ska heeft aan de gedupeerde ouders laten weten waarom zij zijn uitgekozen, maar die informatie is niet openbaar gemaakt. De organisatie weigert verder commentaar, maar verwijst naar een speciale website waarop te lezen valt dat bij de meeste ouders het contract per 1 september wordt opgezegd. Ska heeft veertig openstaande vacatures. Daar komt volgens de organisatie bij dat de kinderopvang te maken heeft met strenge wetgeving, te weinig instroom van de opleidingen, concurrentie van het lager onderwijs en een hoog ziekteverzuim door corona. Ypma: "Het opzeggen van contracten is natuurlijk ontzettend pijnlijk." Zij wijst er wel op dat veel meer sectoren kampen met personeelstekorten. "We hebben het gezien op Schiphol, in de zorg, in het onderwijs. Overal is personeelstekort en dat gaat helaas niet voorbij aan de kinderopvang." Ook Brancheorganisatie Kinderopvang, de grootste belangenbehartiger in de opvang, ziet de problemen en zegt dat die alleen maar groeien. "We hebben op dit moment ongeveer 4000 mensen tekort. Dat leidt tot dit soort heftige maatregelen", zei directeur Emmeline Bijlsma vorige week. De organisatie hoorde vorig jaar voor het eerst dat "een enkele" organisatie contracten opzegde. Maar belangenvereniging voor ouders Boink zegt dit nog nooit meegemaakt te hebben. Boink kreeg een brief van ruim driehonderd ontstemde ouders over de gang van zaken in Amersfoort. BMK vreest dat het opzeggen van contracten door opvangorganisaties vaker gaat gebeuren. Boink-voorzitter Gjalt Jellesma ziet ook dat die kans aanwezig is. "Ernstige tekorten zijn er vooral in de grote steden, zoals Utrecht en Amsterdam. Ik denk wel dat dit het begin is van een golfje." Hij benadrukt dat hij het probleem daarmee absoluut niet wil bagatelliseren. "Een golfje van contractopzeggingen van een paar procent gaat al snel om 10.000 ouders." Ypma ziet als mogelijke oplossing onder meer het aantrekken van mensen uit andere sectoren, zoals zangdocenten en voetbalcoaches. Ook roept zij het kabinet op met een actieplan te komen waarin onder meer wordt gekeken naar "vermindering van de regeldruk". Jellesma pleit voor gunstiger financiële regelingen om parttimers te verleiden meer te gaan werken. Ook ziet hij in "onorthodoxe maatregelen" de oplossing om het tekort op te lossen, zoals het verkorten van de openingstijden. "De kinderopvang is nu vaak elf uur open. Er zijn uren dat er nauwelijks mensen komen. Als je heel veel personeel nodig hebt om die diensten te vullen kun je je afvragen of dat wel handig is. Maar om dat te veranderen zullen alle werkgevers en werknemers in Nederland moeten meewerken en niet alleen de kinderopvang."||https://nos.nl/artikel/2432780-problemen-kinderopvang-door-personeelstekort-amersfoort-zegt-deel-contracten-op
2022-06-15||Programma Danny de Munk niet geschrapt na aangifte van verkrachting|| Tv-producent Talpa gaat het SBS6-programma De Hollandse Nieuwe vooralsnog niet stopzetten naar aanleiding van een aangifte van verkrachting tegen Danny de Munk. De Telegraaf meldde gisteren dat de zedenpolitie Zeeland-West-Brabant de aangifte onderzoekt. De politie wil desgevraagd niet bevestigen of die aangifte er ligt, omwille van de privacy en de gevoeligheid van zedenzaken. Een vrouw die tussen 2007 en 2008 nauw met De Munk samenwerkte tijdens de musical Ciske de Rat deed de aangifte volgens De Telegraaf. In die musical had De Munk de hoofdrol. Volgens de krant werd de aangifte op 27 mei gedaan. Daarin beschrijft de vrouw dat ze tegen haar wil seksuele handelingen moest ondergaan, die volgens het Wetboek van Strafrecht worden aangemerkt als verkrachting. De Munks advocaat Royce de Vries zegt tegen de krant dat zijn cliënt "uitdrukkelijk bestrijdt dat hij zich ooit schuldig heeft gemaakt aan seksueel grensoverschrijdend gedrag, laat staan aan strafbare feiten". Volgens De Vries is De Munk "onthutst over deze onterechte beschuldigingen" en beraadt hij zich "over het nemen van juridische vervolgstappen". De Munk is op dit moment te zien als jurylid in het SBS6-programma De Hollandse Nieuwe, een talentenjacht die op zaterdagavond wordt uitgezonden. Samen met Jeroen van der Boom, Samantha Steenwijk en René Froger wordt daarin gezocht naar een nieuwe volkszanger. De aangifte tegen De Munk is nog geen reden voor producent Talpa Network om het programma stop te zetten, laat het bedrijf desgevraagd weten: "We zijn op de hoogte van de berichtgeving en houden deze nauwlettend in de gaten. Vooralsnog heeft dit geen gevolgen voor de uitzendingen van De Hollandse Nieuwe."||https://nos.nl/artikel/2432777-programma-danny-de-munk-niet-geschrapt-na-aangifte-van-verkrachting
2022-06-15||Klopjacht na gewelddadige overval brillenzaak Amersfoort|| De politie heeft een klopjacht geopend op vier mensen die worden verdacht van een gewelddadige overval vanmorgen op een brillenwinkel in Amersfoort. De vier liepen rond 10.00 uur, gewapend met een pistool en met bivakmutsen op, naar binnen in de winkel. Daarna pleegden ze een overval "met geweld", aldus een politiewoordvoerder bij RTV Utrecht. De politie heeft stukken straat afgesloten en is onder meer met een helikopter op zoek naar de daders: Drie verdachten gingen er na de overval op een scooter vandoor, een vluchtte te voet. De politie zette de omgeving af en stuurde agenten in kogelwerende vesten de straat op. Ook is een politiehelikopter ingezet. De politie waarschuwt de mannen niet zelf te benaderen, maar alarmnummer 112 te bellen.||https://nos.nl/artikel/2432776-klopjacht-na-gewelddadige-overval-brillenzaak-amersfoort
2022-06-15||Geen vervolging discriminatie om geaardheid op Gomarus-scholen|| De Gomarus Scholengemeenschap in Gorinchem wordt niet vervolgd vanwege dwang en discriminatie tegen homoseksuele leerlingen door medewerkers. Het Openbaar Ministerie in Rotterdam heeft dit besloten omdat de school zijn beleid heeft aangepast. Volgens het OM heeft Gomarus zich wel schuldig gemaakt aan dwang en was het schoolbeleid zo ingericht dat er tot discriminatie werd aangezet. Maar omdat de scholengemeenschap in zijn nieuwe beleid geen onderscheid meer maakt in de behandeling van leerlingen op basis van hun seksuele geaardheid, wordt geen strafvervolging ingesteld. Uit het strafrechtelijke onderzoek blijkt dat in 2016 een leerling door medewerkers van de school gedwongen werd om uit de kast te komen tegenover zijn ouders. Ook bleek uit beleidsstukken uit die periode dat er specifieke regels waren hoe er met homoseksuele leerlingen en docenten om moest worden gegaan. "Bij het onderzoeksteam zijn geen nieuwe incidenten bekend na 2016 en is het beleid van de school aangepast", schrijft het OM. Hierop heeft de officier van justitie besloten de aangifte te seponeren. Als de aangevers het niet eens zijn met deze beslissing, kunnen zij een zogenoemde artikel 12-klacht indienen bij het gerechtshof. Eén van de aangiftes kwam van de Inspectie van het Onderwijs, dat zelf ook onderzoek deed naar het beleid van de scholengemeenschap. Het is niet duidelijk of de inspectie zo'n klacht gaat indienen. In een artikel in NRC in maart vorig jaar verklaarden oud-leerlingen dat ze gedwongen werden voor hun homoseksuele gevoelens uit te komen tegenover hun ouders, terwijl ze daar zelf niet aan toe waren. Hierop begon het OM een strafrechtelijk onderzoek.||https://nos.nl/artikel/2432775-geen-vervolging-discriminatie-om-geaardheid-op-gomarus-scholen
2022-06-15||Poolse Europarlementariër waarschuwt Polen voor werken in Nederland|| De Poolse Europarlementariër Robert Biedron gaat in Polen een campagne lanceren om burgers te informeren over de risico's van werken in landen als Nederland. Volgens de Europarlementariër moeten zijn landgenoten beter worden voorgelicht, omdat de kans bestaat dat ze hier niet goed worden behandeld. Met de huidige arbeidskrapte vragen verschillende partijen om extra arbeidsmigranten. Volgens minister Van Gennip van Sociale Zaken en Werkgelegenheid moeten eerst huidige problemen worden opgelost. Van Gennip: "Het gaat nog te vaak mis, ik snap daarom dat Biedron hier aandacht voor vraagt. Net als hij vind ik het belangrijk dat mensen goed worden voorgelicht. Wij doen dat via de ambassade, het is goed dat er in Polen ook initiatieven ontstaan." Europarlementariër Biedron werd door zijn stadgenoten Anna en Wojciech gebeld. Zij vertelden hem dat ze onder voorwendselen naar Nederland waren gehaald door een recruiter van een uitzendbureau. Eenmaal hier bleek het loon lager dan beloofd, was de huisvesting slecht en was er geen rekening gehouden met Anna's heftige notenallergie. Bij het uitzendbureau voelden ze zich afgepoeierd toen ze om opheldering vroegen. Biedron zegt gechoqueerd te zijn door hun verhaal en heeft ook met andere arbeidsmigranten gesproken: "Ik dacht dat dit iets uit het verleden was. Hoe kan het dat inwoners van een EU-lidstaat door een andere lidstaat zo worden behandeld? Het is een soort moderne slavernij." De NOS sprak met Anna en Wojciech: IFC Work BV, het uitzendbureau in kwestie, laat weten zich niet in het verhaal te herkennen. Het bedrijf zegt dat het niet op de hoogte was van de allergie. Het stel zegt dat door een recruiter in Polen beloftes zijn gedaan over de hoogte van het salaris en over de werkzaamheden. Deze bleken volgens het Poolse stel na aankomst niet te kloppen. IFC werkt inderdaad met een externe partij die rekruteert in Polen. Het contract met informatie over de werkzaamheden was door IFC kort voor het vertrek van de Polen verstuurd, heeft de NOS vastgesteld. De Polen zeggen deze pas tijdens hun busreis naar Nederland te hebben gelezen. Daarin stond bijvoorbeeld het salaris en ook dat het niet om groente- en fruitwerk zou gaan, maar om werk met kant-en-klare maaltijden. De huisvesting wordt volgens IFC regelmatig door henzelf en ten minste eens per jaar extern gecontroleerd. Dat deze niet op orde was, zegt IFC te betreuren. Na klachten kregen de Polen dezelfde dag nog een andere woning. Europarlementariër Biedron gaat samenwerken met Poolse vakbonden om Polen te waarschuwen: "Mensen die naar Nederland gaan wordt een droom verkocht. Poolse mensen trappen daarin vanwege hun moeilijke economische situatie." De Arbeidsinspectie schrijft in zijn recente jaarverslag over soortgelijke praktijken: "De combinatie van afhankelijkheid voor werk én wonen (en vervoer) is problematisch. Een groep mensen die na een lange reis uit Oost-Europa midden in de nacht uit de bus wordt gezet en zich maar moet zien te redden om onderdak te vinden. Het uitzendbureau dat hen 'bestelde' geeft niet thuis." Ook volgens FNV-bestuurder Petra Bolster is dit geen incident, maar gebeurt het structureel: "Mensen worden regelmatig onder valse voorwendselen naar Nederland gehaald. Er komt een nieuw distributiecentrum, maar er wordt van te voren niet nagedacht: wie gaan er werken, waar gaan die wonen en wat gaan ze verdienen?" "Wij nemen hier afstand van", zegt een woordvoeder van de ABU, de brancheorganisatie voor uitzendbureaus. In Nederland zijn er pakweg zo'n 15.000 uitzendbureaus. Met 520 leden vertegenwoordigt de ABU qua omzet 65 procent van de markt. Een woordvoerder: "Mensen die hier komen verdienen een goede ontvangst en contract. Wij hebben een code die de zorg- en informatieplicht regelt, een onafhankelijke partij controleert onze leden daarop. Gaat het mis, dan kan een lid na een waarschuwing worden geroyeerd." IFC Work is geen lid van een brancheorganisatie, en wordt dus niet gecontroleerd op goed werkgeverschap. Wel heeft het een SNF-certificaat en SNA-keurmerk, wat inhoudt dat het wordt gecontroleerd op identiteitscontrole, loonbetaling en belastingafdracht. De wildgroei van uitzendbureaus is problematisch, kwam naar voren uit een rapport van de commissie-Roemer. Inmiddels zijn er plannen voor een certificatensysteem, waarbij malafide bureaus kunnen worden geweerd op de markt. De minister heeft de invoering hiervan gepland in 2025. "Dat laat zien dat de politieke wil er nog niet is", zegt Bolster van FNV. "Het is twee jaar na het rapport-Roemer en tien jaar na het eerste rapport. Inmiddels gaat het niet beter, maar slechter. Waarom blijven we hier zo lang op wachten?" Van Gennip wijst er in haar reactie op dat een nieuw stelsel opzetten tijd kost.||https://nos.nl/artikel/2432771-poolse-europarlementarier-waarschuwt-polen-voor-werken-in-nederland
2022-06-15||EU begint procedures tegen Verenigd Koninkrijk om Brexit-wijziging|| De Europese Unie heeft strafprocedures in gang gezet tegen het Verenigd Koninkrijk, nadat het VK deze week een wetsvoorstel heeft ingediend waarmee afspraken uit het Brexit-akkoord eenzijdig aangepast kunnen worden. In dat wetsvoorstel gaat het over de handel met Noord-Ierland. De precieze inhoud van het voorstel, dat door buitenlandminister Liz Truss werd ingediend, is nog niet bekend. Maar aangenomen wordt dat het wetsvoorstel het makkelijker maakt voor Britse bedrijven om producten naar Noord-Ierland te sturen. De afspraken over Noord-Ierland waren een van de meest gevoelige punten in de onderhandelingen tussen de EU en het Verenigd Koninkrijk over de Brexit. Er werden zorgvuldig afgewogen afspraken gemaakt over onder meer het houden van Noord-Ierland binnen de Europese douane-unie: onderhandelaars van de Europese Commissie vreesden voor een heropleving van geweld als er weer grenscontroles zouden worden ingevoerd tussen Noord-Ierland en de Ierse republiek. Vicevoorzitter van de Europese Commissie Maros Sefcovic noemt het Britse plan de afspraken aan te passen "extreem schadelijk voor het onderling vertrouwen" tussen de EU en het VK. De EU hervat onder meer een zogenoemde inbreukprocedure tegen de Britten, die vorig jaar nog was stilgelegd. Ook start de EU nog twee nieuwe procedures. Sefcovic zegt verder dat als de Britse regering het voorstel niet binnen twee maanden intrekt er mogelijk een gang naar het Europees Hof van Justitie volgt. De juridische stappen kunnen de Britse regering voor de Europese rechter brengen en leiden tot hoge boetes.||https://nos.nl/artikel/2432770-eu-begint-procedures-tegen-verenigd-koninkrijk-om-brexit-wijziging
2022-06-15||Geldwisselkantoren gaan kosteloos open voor Oekraïense vluchtelingen|| Oekraïense vluchtelingen kunnen vanaf vandaag kosteloos hun contante hryvnia's wisselen voor euro's. Ze kunnen daarvoor terecht bij wisselkantoren van GWK Travelex (het voormalige Grenswisselkantoor). De Nederlandsche Bank (DNB) zal de Oekraïense biljetten opkopen van het wisselbedrijf. Sinds Rusland hun land binnenviel zijn ruim 64.000 Oekraïners naar Nederland gevlucht. Zij krijgen leefgeld van de Nederlandse overheid. "Maar dat duurt soms weken", zegt Kseniya Negrutsa-Godska, die samen met haar Nederlandse man een stichting heeft opgezet om haar gevluchte landgenoten te helpen. "Het is echt een goed idee dat dit nu geregeld is. Vooral mensen uit dorpen nemen contant geld mee. Zij zijn helemaal niet gewend om met pinpassen te werken. En veel mensen hadden in de paniek van de vlucht ook geen tijd om geld op de bank te zetten." Iedere Oekraïner mag een keer langskomen en maximaal 10.000 hryvnia (ca. 310 euro) in biljetten omzetten in euro's. Ze hoeven geen transactiekosten te betalen. De koers wordt wekelijks vastgesteld door de Oekraïense centrale bank. Naar verwachting zullen 75.000 ontheemden gebruikmaken van de regeling die tot half september loopt, schrijft minister Kaag in een brief aan de Kamer. Daarmee gaat de overheid ervan uit dat er komende maanden nog meer vluchtelingen deze kant op komen. "De toestroom gaat niet meer zo hard als in het begin", zegt Negrutsa-Godska. "Maar we krijgen nog dagelijks nieuwe aanvragen voor hulp." De Nederlandsche Bank heeft geld gekregen van de staat om de hryvnia's op te kopen van GWK Travelex. Die biljetten gaat de DNB vervolgens weer doorverkopen aan de Oekraïense centrale bank. De logistiek van de regeling kost Nederland naar verwachting maximaal ruim 23 miljoen euro. Dat geld gaat naar kosten zoals het tellen van de biljetten, het controleren op echtheid en het transport naar Oekraïne. GWK Travelex krijgt ook een vergoeding.||https://nos.nl/artikel/2432769-geldwisselkantoren-gaan-kosteloos-open-voor-oekraiense-vluchtelingen
2022-06-15||Oud-bokser Klitsjko boos op Jones door banden met Rusland: 'Aan wiens kant sta je?'|| Een emotionele Floyd Mayweather, een dolgelukkige Christy Martin en een trotse Andre Ward. Bij het dorp Canastota, op een stukje rijden van New York, is een groep oud-boksers zondag officieel toegelaten tot de International Boxing Hall of Fame. Een van de gloednieuwe Hall of Famers kon er niet bij zijn. Dat was Vladimir Klitsjko, de broer van de burgemeester van Kiev. Hij leeft in oorlog. Vanuit Oekraïne had Klitsjko wel een stevige boodschap voor Roy Jones Junior, een van de andere uitverkoren boksiconen die wel in de zaal zaten. "Roy, jij hebt de Oekraïense wet overtreden. Ik respecteer jou als bokser, maar ik twijfel aan je morele kompas." De twee hadden tijdens hun actieve bokscarrière weleens woorden als sportieve rivalen, maar dit staat daar los van. Waarom zou de 53-jarige Jones de Oekraïense wet hebben overtreden? Dat wordt in dit verhaal duidelijk. Jones maakte in de jaren negentig furore in het boksen. Hij werd bekend door zijn excentrieke en explosieve stijl, met harde klappen uit alle hoeken, wat hem de bijnaam Captain Hook opleverde. In 1988 vertegenwoordigde hij de Verenigde Staten op de Olympische Spelen in Seoul. Hij won 66 van zijn 75 partijen en eindigde zijn loopbaan als een internationale bokslegende. Maar Jones deed meer dan boksen alleen. Zo speelde hij al vanaf midden jaren negentig in films, met rollen in blockbusters als The Devils Advocate en The Matrix Reloaded. Ook als rapper timmerde hij aan de weg: met 'Y'all must have forgot' scoorde hij in 2001 zelfs een hitje. De laatste jaren profileerde Jones zich als ondernemer. Dat bracht hem naar het boksgekke Rusland, waar hij nog altijd grote populariteit genoot. En zo kon het dat Captain Hook in augustus 2015 aan tafel schoof bij president Vladimir Poetin. Vooral de locatie deed stof opwaaien. Poetin ontving Jones in een verblijf in de strategische havenstad Sevastopol, op de Krim, die toen net door de Russen was geannexeerd. Met hulp van een vertaalster voerden de twee voor het oog van de camera's een gesprek over koetjes, kalfjes en vechtsport. Jones vertelde over zijn band met Rusland en Poetin over zijn voorliefde voor judo. Daarna kwamen de twee ter zake: Jones wilde een Russisch paspoort, om zijn zakelijke bestaan te vergemakkelijken en om naar eigen zeggen een brug te slaan tussen Amerika en Rusland. "We moeten elkaar liefhebben", zei Jones daarover. "We zijn allemaal mensen en ik begrijp niet waarom we zoveel moeite hebben om met elkaar te communiceren." Over Poetin sprak Jones lovende woorden. "Hij is een man van zijn woord. Hij beloofde me een paspoort en bang, het was geregeld!" In Oekraïne viel dit alles helemaal verkeerd. Jones werd verweten mee te draaien in de propagandamolen van het Kremlin. Het toenmalige Oekraïense parlementslid, Anton Gerasjenko, schamperde in een statement over de rol die Jones speelde. Hij nam hem kwalijk dat hij Poetin voor een grijpstuiver zou ondersteunen in diens poging de Krim als Russisch op de kaart te zetten. Jones was niet de eerste Amerikaanse bekendheid die zo'n verwijt kreeg: ook Fred Durst, de vocalist van Limp Bizkit, raakte in opspraak. Gerasjenko wees Jones bovendien aan als verdachte van een misdrijf. Dat had dan weer te maken met een wet die het verbood om zonder toestemming naar de geannexeerde Krim te reizen. Daar doelde Klitsjko dus op, in zijn videoboodschap. Jones heeft zich na de inval van Rusland in Oekraïne nog niet uitgelaten over de oorlog. "Aan wiens kant sta je eigenlijk, Roy?", sprak Klitsjko. "Die van de agressor of die van het land dat zijn bestaansrecht verdedigt?" Jones moest een concreet antwoord schuldig blijven, maar wilde wel loslaten dat hij de oorlog in Oekraïne niet steunt. "Ik heb niets te maken met de politieke wereld, maar ik ken mensen aan beide kanten. Ik wil dat niemand in oorlog leeft."||https://nos.nl/artikel/2432767-oud-bokser-klitsjko-boos-op-jones-door-banden-met-rusland-aan-wiens-kant-sta-je
2022-06-15||Argentinië houdt Venezolaans vliegtuig vast in verband met sancties tegen Iran|| De Argentijnse politie heeft de hotelkamers doorzocht van de bemanning van een Venezolaans vrachttoestel dat wordt vastgehouden op de luchthaven van Buenos Aires. Het toestel wordt in verband gebracht met schending van sancties tegen Iran. Bij de inval zijn achttien telefoons en zes tablets in beslag genomen. Volgens de Argentijnse autoriteiten is er geen reden om de bemanningsleden aan te houden, van wie een deel Iraans is. Het is onduidelijk of het toestel nu mag vertrekken. De Boeing 747 kwam op 6 juni in Buenos Aires aan. Het had auto-onderdelen voor Argentijnse bedrijven aan boord, maar de autoriteiten hoorden van buitenlandse inlichtingendiensten dat er onder de bemanningsleden vijf Iraniërs waren die banden zouden hebben met de Iraanse Revolutionaire Garde en zijn elite-eenheid, de Quds-brigade. Ook werd gezegd dat het toestel tot een jaar geleden voor een Iraanse luchtvaartmaatschappij vloog die de Quds-brigade geholpen zou hebben bij het uitvoeren van terroristische activiteiten. Een leider van een Argentijnse politieke partij zei tegen persbureau AP dat het toestel met zijn transponder uit heeft gevlogen, zodat de vlucht van het toestel niet gevolgd kon worden. De Iraanse Revolutionaire Garde wordt onder meer door de VS als terroristische organisatie beschouwd. In Argentinië wordt de garde in verband gebracht met de aanslag op de Israëlische ambassade in 1992 en op een Joods gemeenschapscentrum in 1994. Bij de aanslagen vielen meer dan honderd doden en raakten meer dan 500 mensen gewond. Het toestel had vorige maand ook al argwaan gewekt in Paraguay. Toen waren er achttien bemanningsleden aan boord, onder wie zeven Iraniërs. "Vrachttoestellen hebben altijd maar zes tot zeven bemanningsleden aan boord", zei het hoofd van Paraguayaanse luchthavens. Dat het er nu veel meer waren viel op. Pas na vertrek hoorden de Paraguayaanse autoriteiten dat de Iraanse bemanningsleden met de Quds-brigade in verband werden gebracht. Paraguay lichtte andere inlichtingendiensten in de regio daarover in.||https://nos.nl/artikel/2432765-argentinie-houdt-venezolaans-vliegtuig-vast-in-verband-met-sancties-tegen-iran
2022-06-15||Subsidie voor werkgevers die zorgpersoneel met long covid langer in dienst houden|| Vanaf vandaag kunnen werkgevers subsidie aanvragen om zorgmedewerkers met long covid langer in dienst te houden. Het doel is om de medewerkers te behouden voor de zorg en met hen te blijven werken aan herstel en reïntegratie. Minister Helder voor Langdurige Zorg had de regeling in februari al aangekondigd. Veel mensen in de zorg hebben in het begin van de coronacrisis doorgewerkt, zonder dat er veel kennis over het virus was. Ze hebben vaak long covid opgelopen, ook wel post-covidsyndroom genoemd, een ziekte die gepaard kan gaan met zware vermoeidheid, concentratieproblemen en duizeligheid. Na twee jaar ziekte dreigen ze een arbeidsongeschiktheidsuitkering te moeten aanvragen. Daarover is veel onrust ontstaan bij zorgpersoneel en vakbonden. Helder heeft nu een subsidieregeling in het leven geroepen, die de werkgever ondersteunt om een werknemer langer door te betalen dan wettelijk vereist is en diegene dan ook in dienst te houden. Haar ministerie biedt een gedeeltelijke dekking van de kosten van die verlengde loondoorbetaling. Het moet gaan om werknemers die tussen maart en december 2020 langdurig ziek zijn geworden. Van de werkgever wordt verwacht dat hij na het tweede ziektejaar het loon minimaal zes maanden en maximaal een jaar langer betaalt. De werknemer kan dan die periode dus ook in dienst blijven. De minister benadrukt dat zorgmedewerkers in het begin van de pandemie de grootste risico's liepen en dat de overheid destijds een beroep op hen heeft gedaan om langer door te werken: "Zij verdienen onze steun om langer te kunnen werken aan hun herstel en re-integratie. En met deze regeling kunnen we werkgevers helpen om deze ontzettend belangrijke mensen te behouden voor de zorg, die kampt met grote tekorten aan personeel."||https://nos.nl/artikel/2432764-subsidie-voor-werkgevers-die-zorgpersoneel-met-long-covid-langer-in-dienst-houden
2022-06-15||Dove jongen van 11 na vier dagen gered uit put in India|| In India is een dove jongen van 11 gered uit een put waar hij vier dagen geleden in was gevallen. Reddingswerkers kregen het na 110 uur voor elkaar de jongen uit de 24 meter diepe put te redden. Afgelopen vrijdag ging het mis in het noordoostelijke dorpje Pihrid. Rahul Sahu was in de buurt van zijn huis aan het spelen, toen hij in de put viel. Reddingswerkers installeerden direct een zuurstofslang door het zeer nauwe gat, zodat hij kon blijven ademen. In totaal waren 500 mensen, onder meer van de politie en het leger, betrokken bij de reddingsoperatie. Met behulp van hijskranen werd parallel aan de put een schacht gegraven. Die schacht werd vervolgens verbonden met de put. Met camera's werd de situatie van Rahul in de gaten gehouden, al was het door zijn doofheid moeilijk om met hem te communiceren.  Zeker de laatste uren waren kritiek; volgens de politie bewoog de jongen toen amper en maakte hij alleen wat gebaren toen hij eten kreeg aangereikt. Reddingswerkers moesten bovendien secuur te werk gaan vanwege het instortingsgevaar, terwijl het water ook nog eens begon te stijgen. Gisteravond lukte het dus uiteindelijk om Rahul uit het gat te krijgen. Hij werd op een stretcher geplaatst en door reddingswerkers die in een rij stonden naar boven gebracht. Direct daarna is hij naar het ziekenhuis gebracht. Zijn toestand is stabiel. Wel heeft hij huidinfecties opgelopen omdat hij vier dagen lang in water heeft gelegen. Op deze beelden is te zien hoe Rahul naar buiten wordt gedragen:||https://nos.nl/artikel/2432763-dove-jongen-van-11-na-vier-dagen-gered-uit-put-in-india
2022-06-15||Meeste Nederlanders willen extra compensatie voor prijsstijgingen|| Slechts 15 procent van de Nederlanders ziet de huidige maatregelen ter compensatie van de hoge energie- en voedselprijzen als voldoende. Zeven op de tien vinden dat er meer moet gebeuren, voor alle burgers (36 procent) of alleen voor mensen met een laag inkomen (35 procent). Dat blijkt uit representatief onderzoek van I&O Research onder 2138 Nederlanders in opdracht van de NOS. Het kabinet besloot dit jaar de laagste inkomens een compensatie van 800 euro te geven, in reactie op de inflatie die na de Russische inval in Oekraïne snel is toegenomen. Ook ging de belasting op energie omlaag, net als de accijnzen op autobrandstof. Het Centraal Planbureau becijferde vorige week dat desondanks 1,2 miljoen mensen in de problemen dreigen te komen. Maar premier Rutte en minister van Financiën Kaag zien weinig ruimte voor extra tegemoetkomingen, maakten zij in een reactie duidelijk. Het onderzoek van I&O Research laat zien dat van de verschillende kiezersgroepen VVD'ers het vaakst vinden dat de huidige compensatiemaatregelen genoeg zijn. PVV-kiezers willen in meerderheid compensatie voor alle Nederlanders, terwijl de aanhang van linkse partijen als GroenLinks en de PvdA het vaakst achter gerichte maatregelen voor specifiek de laagste inkomens staan. Meer mensen dan bij eerder onderzoek in april (van 54 naar 59 procent) vinden dat ook werkgevers hun steentje moeten bijdragen door de lonen te verhogen. Ondernemers met personeel denken daar anders over: van hen is slechts een kwart het daarmee eens. De steun voor extra koopkrachtmaatregelen groeit dus, maar tegelijkertijd zijn er niet wezenlijk meer mensen die aangeven in de problemen te komen door de hoge inflatie. Net als in april heeft zo'n 30 procent veel of enige last van de prijsstijgingen. Bovengemiddeld vaak zijn dat onder meer mensen met een minimum- of benedenmodaal inkomen, PVV-kiezers, Nederlanders met een niet-westerse migratieachtergrond en alleenstaanden. Als het gaat om een belangrijke oorzaak van de prijsstijgingen, de oorlog in Oekraïne, valt op dat het percentage Nederlanders dat zich daarover veel zorgen maakt stap voor stap daalt: van 51 procent in maart naar 40 procent in april naar 32 procent nu. Een meerderheid vindt nog altijd dat we van het Russisch gas af moeten, ook als dat leidt tot stijgende prijzen (57%) of het gebruik van gas uit Groningen (53%). Maar ook hier zijn er dalende percentages. "Hoewel de ruime meerderheid van de Nederlanders zich nog altijd zorgen maakt om de oorlog, zien we dat het conflict voor een deel van de bevolking langzamerhand naar de achtergrond verdwijnt", constateert onderzoeker Asher van der Schelde van I&O Rsesearch. "Bij het begin van het conflict maakte men zich meer zorgen en was er brede steun voor een afscheid van Russisch gas. Nu de interesse in de oorlog terugloopt en onder andere brandstofprijzen sterk stijgen, neemt het draagvlak hiervoor en voor andere sancties geleidelijk af."||https://nos.nl/artikel/2432759-meeste-nederlanders-willen-extra-compensatie-voor-prijsstijgingen
2022-06-15||Tweehonderd kalveren dood bij stalbrand Streefkerk|| Bij een stalbrand in Streefkerk zijn vannacht tweehonderd kalveren om het leven gekomen. De kalveren in de brandende loods stonden in boxen en konden niet ontsnappen. "Ze zaten als ratten in de val", aldus een verslaggever van Rijnmond. De brand brak rond 04.00 uit in een van de vier grote stallen in Streefkerk, in de Alblasserwaard. De brandweer wist te voorkomen dat de brand oversloeg naar de andere drie stallen, waar ook nog eens 1000 kalveren stonden. De dieren in de andere stallen bleven ongedeerd. De oorzaak van de brand is onbekend. De brand betekent een tweede tegenslag in drie jaar tijd voor de familie Slingerland uit de Alblasserwaard. De dochter van de familie was eigenaar van de kalveren die vannacht zijn omgekomen. De zoon van dezelfde familie was eigenaar van 1500 varkens die in augustus 2019 omkwamen bij een grote stalbrand, iets verderop aan dezelfde weg in Streefkerk. "Wat moet ik nou nog? Wat moet je?", waren de woorden van vader Slingerland (hij wil niet met zijn voornaam in de media) toen hij vanochtend een kijkje kwam nemen bij de uitgebrande stal. "Wij boeren hebben het al zo moeilijk. Je zorgt dat je kinderen met gezonde bedrijven door kunnen. En dan gebeurt dit. Zo onverwachts. En drie jaar geleden ook al bij mijn zoon.". De oorzaak van beide branden is niet bekend.||https://nos.nl/artikel/2432758-tweehonderd-kalveren-dood-bij-stalbrand-streefkerk
2022-06-15||Vertrouwen Nederlanders in het nieuws gedaald || Het vertrouwen van Nederlanders in het nieuws is weer gedaald na een opleving vorig jaar door de coronapandemie. Dat schrijft het Commissariaat voor de Media in het Digital News Report Nederland 2022, dat het samen met het Reuters Institute for the Study of Journalism heeft opgesteld. Ook wordt het nieuws meer gemeden, zo blijkt. Tijdens de pandemie steeg het vertrouwen naar 59 procent, nu is het gedaald naar 56 procent. Overigens vulden de ruim 2000 Nederlandse respondenten de vragenlijst in toen nog niet alle coronamaatregelen waren afgeschaft. Ook de oorlog in Oekraïne was toen nog niet begonnen. Het vertrouwen in het nieuws is onder alle leeftijdsgroepen gedaald, maar in de categorie van 18 tot en met 24 jaar het meest, van 40 naar 34 procent. Overigens behoort Nederland wereldwijd nog altijd tot de landen met het hoogste vertrouwen in nieuws. In Europa is alleen in Finland en Portugal het vertrouwen hoger, aldus de onderzoekers. Naast dat het vertrouwen in het nieuws afnam, is ook het dagelijks nieuwsgebruik licht gedaald. Bij jongeren was het verschil met vorig jaar het grootst. Vorig jaar raadpleegde de helft van de groep van 18 tot en met 24 jaar op meerdere momenten per dag het nieuws. Dit jaar is dat 32 procent. In de groep van 25 tot en met 34 ging het percentage van 60 naar 48 procent. Het vertrouwen in verschillende nieuwsmerken is overigens wel stabiel gebleven in vergelijking met eerdere jaren. De NOS krijgt het hoogste rapportcijfer in vertrouwen: een 7,2. RTL Nieuws volgt daarop met een 6,7. Van de kranten scoren de Volkskrant, het AD, en Het Financieele Dagblad het hoogst met een 6,6. De Telegraaf is de laagst scorende krant met een 5,9. LINDAnieuws en GeenStijl staan onderaan met respectievelijk een 5,2 en een 5,0. Een groter deel van de Nederlanders is om meerdere redenen het nieuws actief gaan mijden. Veel respondenten noemen de overvloed aan aandacht voor politiek en corona. Daarnaast noemen 55-plussers de hoeveelheid nieuws vermoeiend. De jongere leeftijdsgroepen zeggen het nieuws te mijden omdat het een negatieve invloed heeft op hun humeur. Jongeren zeggen ook veel vaker dan oudere leeftijdsgroepen dat ze moeite hebben met het begrijpen of volgen van het nieuws. Toch lijkt het nieuwsgebruik weer toe te nemen door de oorlog in Oekraïne, zeggen de onderzoekers. Net als de coronapandemie dat eerder deed, vergroot deze nieuwe ingrijpende gebeurtenis de consumptie van het nieuws. Het beeld van het gebruik van de verschillende mediatypen voor nieuws per leeftijdsgroep blijft hetzelfde vergeleken met voorgaande jaren. De oudere leeftijdsgroepen kijken het nieuws vaak op televisie en ook vaak online, jongeren raadplegen het nieuws het meest online. "Als het nieuwsgebruik van jongeren hetzelfde blijft als ze ouder worden zal televisiegebruik verder dalen, online mediagebruik stabiel blijven en sociale mediagebruik aan belang toenemen", zeggen de onderzoekers. Podcasts worden ook steeds populairder, met name onder de jongere doelgroepen. In de jongste groep luistert driekwart naar podcasts, in de groep 25-34 jaar ruim de helft. Van de 55-plussers zegt 10 procent een podcast te hebben beluisterd. In totaal luistert 10 procent van de luisteraars naar podcasts over nieuws en politiek.||https://nos.nl/artikel/2432757-vertrouwen-nederlanders-in-het-nieuws-gedaald
2022-06-15||Gedwongen verkoop gifjesplatform door moederbedrijf Facebook was terecht|| Facebooks moederbedrijf Meta is vorig jaar terecht door de Britse toezichthouder voor concurrentie (CMA) gedwongen om gifjesplatform Giphy te verkopen. Tot dat oordeel komt een speciale beroepsinstantie voor mededinging. Doordat de waakhond vrij laat in het proces relevante informatie deelde met Meta, is de zaak echter nog niet klaar. De toezichthouder vreesde dat met de overname van Giphy foor Meta ter waarde van omgerekend 352 miljoen euro kan leiden tot oneerlijke concurrentie. Met name de toegang die andere platforms, zoals TikTok en Twitter, zouden krijgen is een punt van zorg omdat daardoor meer verkeer naar Meta's platforms zal gaan, zo was de gedachte. Daarnaast had Giphy een eigen advertentieproduct, met de overname zou er dus een concurrent uit de markt verdwijnen. Het tribunaal geeft de toezichthouder op alle punten gelijk, behalve één. Er is pas vrij laat in het proces aan Meta verteld dat concurrent Snap (maker van de app Snapchat) een belangrijke concurrent van Giphy heeft opgekocht. Die informatie had Meta mogelijk kunnen helpen in de zaak. De gevolgen van deze omissie zijn nog niet duidelijk. In de ogen van het tribunaal "ondermijnt" Meta's beperkte succes het hele besluit. Het rechtsorgaan wil nu met beide partijen gaan praten om te kijken of het moet leiden tot een nieuwe overweging. De toezichthouder ziet het besluit als een overwinning. Over de kritiek wordt alleen gezegd de impact hiervan op termijn duidelijk zal worden. Volgens Meta laat het oordeel juist zien dat het onderzoek van de CMA niet goed verdedigbaar is. Het besluit van de CMA trok vorig jaar de aandacht, omdat het de eerste keer was dat een groot techbedrijf een aankoop moet terugdraaien. Meta stelde toen dat de overname van Giphy in het belang is van consumenten en het gifjesplatform zelf. De overname is een van de grootste die Meta ooit heeft gedaan.||https://nos.nl/artikel/2432755-gedwongen-verkoop-gifjesplatform-door-moederbedrijf-facebook-was-terecht
2022-06-15||Na de zoveelste brand wordt opslag aanmaakblokjesfabriek verplaatst|| Het magazijn van aanmaakblokjesfabriek Fire-Up keert niet meer terug op de oude locatie in Oisterwijk. Dat is na overleg met de gemeente besloten. Binnen een paar weken maakt het bedrijf bekend hoe het verder moet met de onderneming, meldt Omroep Brabant. Bij Fire-Up was maandag een grote brand, de zoveelste in de geschiedenis van het bedrijf. In 1997, toen de aanmaakblokjesfabriek nog Peko heette, was het voor het eerst raak. Bij een grote brand in 2013 trok een grote rookwolk over Oisterwijk en Tilburg en daalde as neer in heel Oisterwijk. In 2016 bleef een brand beperkt tot een afzuiginstallatie, maar in 2019 waren er vijf branden, waarvan vier in een paar dagen tijd. De gemeente legde het bedrijf toen zelfs tijdelijk stil, in afwachting van een goede blusinstallatie. Deze week was het dus weer raak. De brand die in de nacht van zondag op maandag uitbrak werd aanvankelijk met schuim bestreden door de blusinstallatie. Maar maandagochtend kwam de brandweer alsnog in actie. Voor de omwonenden is de maat vol. Los van het brandgevaar, klagen zij al langer over stank. "We hebben iedere dag stankoverlast vanuit Fire-Up door iets wat ze gebruiken bij het productieproces. We weten niet precies wat het is. We moeten regelmatig de ramen en deuren dichthouden en kunnen niet buiten zitten. Dat haalt het woongenot een stuk naar beneden", aldus Jacqueline Hoex bij Omroep Brabant. Zij riep op om het bedrijf zo snel mogelijk te verplaatsen. "Na overleg met de gemeente hebben wij besloten om het magazijn op een andere locatie dan Nedervonder 13 te herplaatsen", laat Fire-Up nu in een persbericht weten. Intussen onderzoekt de gemeente Oisterwijk de oorzaak van de brand van maandag. Mocht dat onderzoek uitwijzen dat het bedrijf iets te verwijten valt, dan zal burgemeester Hans Janssen niet aarzelen om de vergunning in te trekken.||https://nos.nl/artikel/2432751-na-de-zoveelste-brand-wordt-opslag-aanmaakblokjesfabriek-verplaatst
2022-06-15||Vogelgriep treft nu ook grote sterns in Zeeuws-Vlaanderen|| In Zeeuws-Vlaanderen worden honderden dode grote sterns gevonden. De vogels zijn doodgegaan door de vogelgriep en de vrees bestaat dat er nog veel meer zullen sterven. In het Zeeuwse natuurgebied Waterdunen leven normaal zo'n 7000 grote sterns. Het nieuws over de massale sterfte van de grote stern in Zeeland volgt een dag na de melding dat ook op Texel en op het onbewoonde eiland Griend (bij Vlieland) twee kolonies van de karakteristieke witte vogel met zwarte kuif worden weggevaagd. Het Zeeuwse Landschap hoopte aanvankelijk dat natuurgebied Waterdunen bij Breskens de dans zou ontspringen, maar dat is dus niet het geval, meldt Omroep Zeeland. Medewerkers van de landschapsbeheerder in beschermende pakken zijn nu druk bezig om de dode vogels weg te halen, Ze treffen zowel volwassen vogels als hun jongen aan. Daarmee wijkt de situatie in Waterdunen iets af van die op Texel: daar worden vooral (hele) jonge grote sterns dood aangetroffen en lijken de volwassen vogels op de vlucht te zijn geslagen. Van de 7000 vogels op Texel zijn er 3000 dood gevonden. De rest drijft vermoedelijk dood op zee of is weggetrokken: De hoogpathogene vogelgriep van het type H5N8 is sinds 2016 in Nederland. Vooral watervogels en pluimvee zijn getroffen. Maar de huidige variant besmet ook vogels die aan de kust leven zoals grote sterns en meeuwen. Het is dit jaar voor het eerst dat de vogelgriep ook in de broedperiode heerst. In voorgaande jaren was het virus tijdens het voorjaar het land uit. Nu is het virus er altijd; het is endemisch geworden. "In Nederland broeden jaarlijks ongeveer 17.000 tot 20.000 grote sterns", laat het Zeeuwse Landschap weten. "Naast Nederland broedt de soort in meer landen in Noord-Europa en van daaruit komt hetzelfde slechte nieuws. Hele kolonies in Frankrijk en Engeland zijn al verdwenen. Verwacht wordt dat het broedseizoen in heel Noord-Europa afgeschreven kan worden." Komen we ooit nog af van de vogelgriep? Kenners zijn somber, zie je in deze video: ||https://nos.nl/artikel/2432747-vogelgriep-treft-nu-ook-grote-sterns-in-zeeuws-vlaanderen
2022-06-15||Rotterdam geeft statushouders baan: 'Rijk moet ook bijspringen'|| Het nieuwe Rotterdamse stadsbestuur geeft statushouders naast een opleiding ook een baangarantie binnen de gemeente of elders op de arbeidsmarkt. Dat gebeurde de afgelopen periode al bij 23 mensen, maar het nieuwe college wil dat flink uitbreiden. Daarvoor kloppen ze nu aan bij het ministerie van Sociale Zaken. "Met deze aanpak besparen we op uitkeringen en leiden we goede mensen op voor de arbeidsmarkt, daarom willen we de extra kosten vergoed krijgen van het Rijk", zegt wethouder Karremans. Minister Van Gennip van Sociale Zaken is te spreken over de Rotterdamse aanpak."Dit is precies wat we nodig hebben. Voor de mensen zelf dat ze kansen krijgen om aan de slag te gaan en waarde toe te voegen, maar ook voor de samenleving want we hebben mensen keihard nodig." Volgens wethouder Karremans kunnen de leerwerktrajecten voor alle partijen iets opleveren, omdat ze er ook toe leiden dat nieuwe Rotterdammers veel sneller op eigen benen kunnen staan. "Als je midden op de werkvloer staat en met collega's omgaat leer je de taal en de sociale omgangsvormen beter. Daarmee voorkom je dan weer dat nieuwkomers in een sociaal isolement terecht komen." Op de krappe arbeidsmarkt van dit moment leveren de leerwerktrajecten de gemeente Rotterdam ook goede arbeidskrachten op. "Het zijn echt banen waar veel behoefte aan is, zoals automecanicien, beveiliger of dienstverleningsmedewerker." Dat kan binnen de gemeente, maar ook elders, zegt de wethouder: Het gaat dus volgens Karremans niet alleen om subsidiebanen. Van de eerste groep statushouders die aan dit traject meedeed heeft iedereen een vast contract gekregen bij de gemeente of partners van de gemeente. Als er meer geld komt geeft dat meer gemeenten een prikkel zich in te zetten voor statushouders, denkt Karremans. "Wij krijgen van het Rijk geld om uitkeringen te betalen, maar als wij iemand aan werk hebben geholpen krijgen we dat niet altijd vergoed. Daarom willen wij vooraf meer geld voor deze leerwerktrajecten, zodat we meer mensen op deze manier kunnen helpen." In het coalitieprogramma trekken Leefbaar Rotterdam, VVD, D66 en Denk nu 6 miljoen euro voor de plannen uit. Daarmee kunnen al meer statushouders geholpen worden dan nu, maar ze hopen dus op meer financiële steun van minister Van Gennip van Sociale Zaken. Die reageert voorzichtig positief. "Volgens mij zijn er wel regelingen waar we dit mee kunnen financieren", denkt ze. De minister belooft te gaan kijken wat de mogelijkheden zijn.||https://nos.nl/artikel/2432742-rotterdam-geeft-statushouders-baan-rijk-moet-ook-bijspringen
2022-06-15||Wekdienst 15/6: Verdediging zaak-Peter R. De Vries krijgt het woord • Uitslag vmbo-examens|| Goedemorgen! De verdediging in de zaak Peter R. De Vries komt aan het woord. Ook zijn partner maakt gebruik van haar spreekrecht. Verder krijgen examenleerlingen van vmbo-basis en vmbo-kader de uitslag van hun examens.  Eerst het weer: Het is zonovergoten zomerweer. Aan zee wordt het 22 graden en in het zuidoosten warmt het op naar 28 graden. De noordoostelijke wind is zwak tot matig. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De Braziliaanse politie heeft een tweede man opgepakt op verdenking van betrokkenheid bij de verdwijning van een journalist en een onderzoeker in de Amazone. Het gaat om Oseney da Costa Oliveira, ook bekend als Dos Santos. Hij is de broer van de lokale visser die eerder werd opgepakt, Amarildo da Costa de Oliveira. Hij wordt ook wel Pelado genoemd. Pelado zou de Britse journalist Dom Phillips en zijn reisgezel, de Braziliaanse onderzoeker Bruno Pereira, met een vuurwapen hebben bedreigd. Op de boot van Pelado werd ook bloed aangetroffen. Het is nog altijd de vraag wat er gebeurd is met de twee mannen, die tien dagen geleden verdwenen in de Javari-vallei in het noordwesten van Brazilië. Ze stapten op de rivier de Itaqui op een bootje richting Atalaia do Norte, maar kwamen daar nooit aan. Phillips schrijft onder meer voor de Britse krant The Guardian en was op reportage. Hij is bezig aan een boek over illegale mijnbouw, houtkap en visserij in het gebied en het geweld tegen de oorspronkelijke bewoners en de milieuproblematiek die daarmee gepaard gaan. Pereira is naast onderzoeker ook activist. De politie vermoedt dat stropers en illegale vissers achter de verdwijning zitten. Een Scheveningse traditie is na twee coronajaren weer in ere hersteld: het eerste haringvaatje van het seizoen is gisteren geveild. Voor een recordbedrag van 113.500 euro is het verkocht aan VNV, de vereniging van Nederlandse visspecialisten. Fijne woensdag!||https://nos.nl/artikel/2432736-wekdienst-15-6-verdediging-zaak-peter-r-de-vries-krijgt-het-woord-uitslag-vmbo-examens
2022-06-15||Verdediging aan zet in zaak Peter R. de Vries|| De advocaten van de twee mannen die Peter R. de Vries zouden hebben vermoord, krijgen vandaag het woord in de Amsterdamse rechtbank. Het Openbaar Ministerie eiste vorige week een levenslange gevangenisstraf tegen Delano G., de vermoedelijke schutter, en Kamil E., die voorverkenningen zou hebben gedaan en als chauffeur fungeerde. Volgens het OM is er een overmaat aan bewijs dat de mannen verantwoordelijk zijn voor het neerschieten van De Vries op 6 juli vorig jaar. Er zijn camerabeelden waarop de twee te zien zijn, er is niets verhullend appverkeer over de liquidatie en er zijn forensische sporen, zoals dna-materiaal op het moordwapen. De 36-jarige Kamil E. uit Maurik ontkent dat hij wist van de moord of daarbij betrokken was. De 22-jarige Delano G. uit Tiel beroept zich volledig op zijn zwijgrecht. Vandaag krijgt ook de partner van Peter R. de Vries het woord, Rijnmond-presentatrice Tahmina Akefi. Zij maakt gebruik van haar spreekrecht, net als vorige week de twee kinderen van De Vries. Daarna houden de advocaten van de twee verdachten hun pleidooi. Eerder maakte de advocaat van Delano G. bezwaar tegen het anonimiseren van het dossier in de zaak. Uit veiligheidsoverwegingen zijn onder meer de namen van alle rechercheurs, getuigen en deskundigen weggelakt. Volgens de advocaat was hun betrouwbaarheid daardoor niet te controleren. Peter R. de Vries werd van dichtbij door het hoofd geschoten toen hij na een uitzending van RTL Boulevard over de Lange Leidsedwarsstraat liep in het centrum van Amsterdam. Hij overleed ruim een week later in het ziekenhuis. Het Openbaar Ministerie zei vorige week dat het haast niet anders kan dan dat hij is vermoord vanwege zijn rol in het Marengo-proces tegen Ridouan Taghi. De Vries was vertrouwenspersoon van de kroongetuige in deze zaak. Het onderzoek naar andere betrokkenen bij de moord loopt nog. De twee verdachten laten daar niets over los. Kamil E. erkent dat hij zijn medeverdachte Delano G. op de dag van de moord naar Amsterdam moest brengen, maar hij wil niet zeggen in wiens opdracht. In de rechtszaal verklaarde hij vorige week opeens dat er nog een derde persoon in de auto zat, net als hij een man van Poolse afkomst. Dat zou mogelijk belastende berichten in het Pools verklaren. Het OM denkt dat hij de extra passagier heeft verzonnen. Op 14 juli doet de rechtbank uitspraak in de zaak. Bekijk hier welke verbanden er zijn met de moord op Peter R. de Vries en andere zaken:||https://nos.nl/artikel/2432735-verdediging-aan-zet-in-zaak-peter-r-de-vries
2022-06-15||Open brief ruim 400 wetenschappers tegen gasboringen Noordzee|| Een groep van 432 wetenschappers heeft scherpe kritiek op de beslissing van de Nederlandse regering om gaswinning in de Noordzee in de buurt van Schiermonnikoog toe te staan. Nieuwe gasvelden aanboren staat haaks op de klimaatambitie om de temperatuur op aarde met niet meer dan 1,5 graad Celsius te laten stijgen, schrijven ze in een open brief (.pdf). Staatssecretaris Vijlbrief van Economische Zaken hakte begin deze maand de knoop door over de exploitatie van een gasveld ten noorden van Schiermonnikoog. Samen met Duitsland zal het gas daar naar boven gehaald worden. Naar verwachting wordt vanaf 2024 het eerste gas via een pijpleiding naar land getransporteerd. Volgens het ministerie leveren nieuwe aardgasvelden een bijdrage aan het duurzamer worden van de energievoorziening. De wetenschappers die de brief ondertekend hebben volgen die redenering niet: "Zo waarschuwt het meest recente IPCC-rapport dat de verwachte emissies gedurende de levensduur van de bestaande en geplande infrastructuur voor fossiele brandstoffen ons al boven de 1,5 graad-doelstelling zullen brengen." Ze roepen de regering verder op "per direct te stoppen met het verlenen van vergunningen voor nieuwe infrastructuur voor de extractie van fossiele brandstoffen" en "de klimaatcrisis serieus te nemen". Een van de ondertekenaars is Han Dolman, directeur van het Koninklijk Nederlands Instituut voor Onderzoek der Zee (NIOZ): "Als we nu gaan boren in de Noordzee, betekent dat dat we niet afkomen van onze fossiele brandstofverslaving. Het is een beetje als een junkie die zegt: 'ik wil afkicken, maar geef me alsjeblieft nog een laatste shot'", zegt hij in het NOS Radio 1 Journaal. Hij benadrukt dat het kabinet de verkeerde weg kiest door het Noordzeegas te zien als alternatief voor Russisch gas. "Het gaat er niet om dezelfde hoeveelheid gas te gebruiken, maar om hoe je het gebruik kan verminderen. We moeten nu inzetten op hernieuwbare energiebronnen en het minder gebruiken van transportmiddelen." De brief is behalve door Dolman ook onder meer ondertekend door Bart van den Hurk, hoogleraar water en climate risk aan de VU in Amsterdam en hoogleraar hydrologie aan de TU Delft Susan Steele-Dunne. "Wetenschappers zijn niet de meest activistische groep, dus het is uniek dat in korte tijd zoveel wetenschappers hem hebben ondertekend", zegt Dolman. "Het geeft aan dat mensen die er verstand van hebben, zich heel veel zorgen maken over de klimaatcrisis." Vandaag wordt de brief aangeboden aan staatssecretaris Vijlbrief en minister Jetten voor Klimaat en Energie.||https://nos.nl/artikel/2432734-open-brief-ruim-400-wetenschappers-tegen-gasboringen-noordzee
2022-06-15||Ryanair stopt toch met omstreden test in Afrikaans, zegt topman|| De Ierse budgetmaatschappij Ryanair schrapt een test waarmee reizigers uit Zuid-Afrika moesten aantonen dat ze echt uit het land kwamen, zegt topman Michael O'Leary tegen de BBC. De test was vooral ook omstreden omdat de vragen gesteld werden in het Afrikaans. Afrikaans, dat z'n oorsprong kent in het Nederlands, is een van de elf officiële talen in Zuid-Afrika. Ongeveer 12 procent van de bevolking heeft het als moedertaal, maar Afrikaans was ook de taal van de apartheid. Ten tijde van de apartheid verplichtten de witte heersers dat de taal op scholen werd onderwezen, naast het Engels. Ryanair legde nooit uit waarom de vragen in het Afrikaans gesteld werden, en niet bijvoorbeeld ook in het Engels, Xhosa of Zoeloe. Volgens Ryanair was de test nodig omdat er veel mensen met valse Zuid-Afrikaanse paspoorten naar het Verenigd Koninkrijk reisden. Met enkele simpele vragen konden die mensen ontdekt worden, dacht Ryanair. Vragen in de test luidden onder meer wat de hoofdstad is van Zuid-Afrika en wie de president is. Mensen die niet slaagden mochten niet aan boord, maar kregen wel het geld van hun ticket terug. In eerste instantie verdedigde Ryanair het beleid nog, met verwijzing naar hoge boetes die luchtvaartmaatschappijen opgelegd krijgen als passagiers met een vals paspoort er op een Britse luchthaven worden uitgepikt. Nu zegt topman O'Leary dat de test "nergens op slaat": "Mensen hadden er geen moeite mee om de test succesvol te voltooien, maar we vinden het toch niet gepast."||https://nos.nl/artikel/2432732-ryanair-stopt-toch-met-omstreden-test-in-afrikaans-zegt-topman
2022-06-15||Tweede verdachte opgepakt in verdwijningszaak journalist en onderzoeker in Amazone|| De Braziliaanse politie heeft een tweede man opgepakt op verdenking van betrokkenheid bij de verdwijning van een journalist en een onderzoeker in de Amazone. Het gaat om Oseney da Costa Oliveira, ook bekend als Dos Santos. Hij is de broer van de lokale visser die eerder werd opgepakt: Amarildo da Costa de Oliveira. Hij wordt ook wel Pelado genoemd.  Pelado zou de Britse journalist Dom Phillips en zijn reisgezel, de Braziliaanse onderzoeker Bruno Pereira, met een vuurwapen hebben bedreigd. Op de boot van Pelado werd ook bloed aangetroffen. Het is nog altijd de vraag wat er gebeurd is met de twee mannen, die tien dagen geleden verdwenen in de Javari-vallei in het noordwesten van Brazilië. Ze stapten op de Itaqui-rivier op een bootje richting Atalaia do Norte, maar kwamen daar nooit aan. Phillips schrijft onder meer voor de Britse krant The Guardian en was op reportage. Hij is bezig aan een boek over illegale mijnbouw, houtkap en visserij in het gebied en het geweld tegen de oorspronkelijke bewoners en de milieuproblematiek die daarmee gepaard gaan. Pereira is naast onderzoeker ook activist. De politie vermoedt dat stropers en illegale vissers achter de verdwijning zitten. In het onderzoek naar de verdwijning zijn al verschillende spullen aangetroffen, zoals kleding, een laptop en een rugzak. Maandag werd ook gemeld dat de lichamen van de twee mannen waren gevonden, maar dat bleek niet te kloppen. Een ambassademedewerker in het Verenigd Koninkrijk had Phillips' vrouw gebeld en gezegd dat de lichamen vastgebonden aan een boom waren aangetroffen. De Braziliaanse ambassadeur bood daar gisteren zijn excuses voor aan.||https://nos.nl/artikel/2432731-tweede-verdachte-opgepakt-in-verdwijningszaak-journalist-en-onderzoeker-in-amazone
2022-06-15||Minder uitstoot in eerste kwartaal, ondanks economische groei || In het eerste kwartaal van 2022 was de uitstoot van broeikasgassen in Nederland 11 procent lager dan in dezelfde periode een jaar eerder. Dat komt vooral doordat het verbruik van aardgas daalde, melden het CBS en het RIVM. Dat verbruik was een kwart lager. "Het is opvallend dat de uitstoot überhaupt daalde en dan ook nog zo hard", zegt hoofdeconoom Peter Hein van Mulligen van het CBS. "Doorgaans groeit de uitstoot van broeikasgassen mee met de groei van de economie. Maar afgelopen kwartaal groeide de economie en daalde de uitstoot. Die combinatie komt niet vaak voor." De lagere broeikasgasuitstoot komt vooral door verminderde CO2-emissies in de elektriciteitssector, de landbouw, de industrie en bij huishoudens. Hogere prijzen voor aardgas spelen daarbij een rol, maar het was ook warmer dan in dezelfde periode in 2021. In het verkeer ligt het niveau van de uitstoot wel weer op dat van dezelfde periode in 2021. Dat niveau ligt nog steeds lager dan voor de coronacrisis. De cijfers over het eerste kwartaal van 2022 zeggen niet veel over de langetermijndoelstellingen uit het VN-Klimaatakkoord dat in 2020 inging. "De effecten van die doelstellingen zien we pas op de lange termijn", zegt Van Mulligen. "Tijdens de coronacrisis lagen ook veel economische activiteiten stil omdat veel mensen thuiszaten. Zo'n situatie is dus uitzonderlijk en lastig om mee te vergelijken." In onderstaande grafiek is de uitstoot per sector weergegeven:  ||https://nos.nl/artikel/2432728-minder-uitstoot-in-eerste-kwartaal-ondanks-economische-groei
