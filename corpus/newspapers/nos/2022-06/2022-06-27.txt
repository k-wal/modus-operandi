2022-06-27||Boeren steken brandstapels aan op A1 en A50 • Kort protest bij woning stikstofminister|| Op de A1 bij Holten hebben boeren vanavond actie gevoerd. Daarbij werd ook een brandstapel aangestoken. De politie is ter plekke, maar greep niet in. De brand is inmiddels geblust en had "te maken met boerenprotesten", zegt een woordvoerder van de Veiligheidsregio Twente tegen de NOS. De politie wil er verder niets over kwijt. Wat er precies in brand werd gestoken, is niet bekend. Ook bij knooppunt Beekbergen, waar de A1 aansluit op de A50, zijn er brandende hooibalen in de berm. Boeren hebben de weg daar voor een gedeelte geblokkeerd. Hulpdiensten zijn onderweg. Een grote groep boeren met ongeveer honderd trekkers en andere voertuigen is vanavond bij het gemeentehuis van de gemeente De Fryske Marren in Joure geweest. De boeren zijn het gemeentehuis binnengegaan en hebben daar een grote hooibaal achtergelaten. De burgemeester, Fred Veenstra, is met een aantal boeren in gesprek gegaan. De politie was bij de demonstratie aanwezig. Boerenorganisatie LTO Nederland keurt het protest bij het huis van minister Van der Wal (Natuur en Stikstof) af. "LTO is niet betrokken bij de acties", schrijft de organisatie, maar begrip voor de acties is er wel: "Ze laten zien hoe hard de kabinetsplannen inslaan". Toch roept LTO op om emotie over de stikstofplannen van het kabinet "passend en waardig te uiten en het draagvlak in de samenleving te behouden. Dat betekent ook, zoals eerder gezegd, niet bij politici thuis". Eerder deze maand kwamen actievoerende boeren ook al naar de woning van de minister. De meeste boeren die met hun trekkers naar de woning van minister Van der Wal (Natuur en Stikstof) waren gekomen, zijn weer vertrokken. De protesterende boeren hebben een spandoek achtergelaten bij het huis. Op de A28 bij knooppunt Hattemerbroek is de politie nog bezig een blokkade op te heffen. Rond 21.00 uur zijn boeren daar opnieuw dringend verzocht de snelweg te verlaten. Even daarvoor heeft de politie al een trekker in beslag genomen en afgevoerd. Agenten dreigen meer tractoren in beslag te nemen als de actievoerders niet vertrekken. Boeren hebben zich verzameld bij de woning van minister Van der Wal (Natuur en Stikstof). Op foto's zijn tractoren en boeren met T-shirts van Farmers Defence Force te zien. Een woordvoerder van de minister zegt tegen het ANP dat Van der Wal zelf niet thuis is. De politie heeft een bewakingspost bij haar huis geplaatst. Op 10 juni protesteerden tientallen boeren van een andere actiegroep al voor haar huis. Die actie dreigde even te ontsporen. Uiteindelijk schudden de minister en de actievoerder elkaar de hand, waarna de boeren weggingen. De actie werd door onder meer Kamerleden scherp veroordeeld. Uit frustratie hebben boze boeren in de Krimpenerwaard honderd oude knotwilgen omgezaagd, schrijft het AD. "De knotwilgen zijn net onder de knot afgezaagd, een teken van het kaalslagbeleid van de regering. De bomen zijn nu ten dode opgeschreven. Die overleven dit niet", zegt veehouder en actievoerder Floor de Jong uit Bergambacht. Er zitten bomen tussen die zijn geplant door de overgrootvaders van zijn ouders, zegt De Jong, die meerdere keren actie voerde met zijn trekker. "Duizenden boerenbedrijven worden de nek omgedraaid. Ik hoop dat deze actie ergens toe leidt. Zo niet kan ik later wel aan mijn jongens vertellen dat ik er alles aan heb gedaan. Het is zonde van de bomen, maar nog veel erger voor alle bedrijven." Op de A12 richting de Duitse grens blokkeren boeren het verkeer bij knooppunt Oud-Dijk. De afslag naar de A18 is nog maar deels begaanbaar. Rijkswaterstaat meldt dat de vertraging op de A12 een half uur is. Ook rijden er trekkers over de N366 in de richting van Ter Apel. De grensovergang naar Duitsland daar vlakbij, Rütenbrock, zou al geblokkeerd zijn door actievoerders. Voor de grensovergangen op de A37 en de A7 zijn eveneens acties van boeren. Boeren zijn met een groep van tientallen trekkers op het Mediapark in Hilversum geweest. Ze parkeerden daar hun voertuigen en de politie was aanwezig. Inmiddels zijn alle betogers weer luid toeterend onder politiebegeleiding vertrokken. Mogelijk gaan boeren morgen opnieuw actievoeren. Hoe en waar, is niet duidelijk. Zowel boerengroep Agractie als Farmers Defence Force hebben acties aangekondigd, al zeggen de voormannen van beide clubs dat zij die niet organiseren. "Losse groepen uit de provincies zullen van alles doen", zegt Agractie-voorzitter Bart Kemp. Morgen stemt de Tweede Kamer over de moties die vorige week tijdens het stikstofdebat zijn ingediend. De politie doet een dringend beroep op boeren "om hun verantwoordelijkheid te nemen en niet te zorgen voor gevaarlijke verkeerssituaties". Dat zegt een woordvoerder tegen de NOS in reactie op de demonstraties vandaag. "Het protest mag nooit ten koste gaan van de verkeersveiligheid van andere weggebruikers en de openbare orde." De afgelopen tijd heeft de politie naar eigen zeggen contact gehad met boeren en belangenorganisaties over het verbod om met trekkers op de snelweg te rijden. Het uitgangspunt is volgens de woordvoerder dat boeren niet op of via de snelweg actievoeren. Als dat wel gebeurt, wordt er "indien mogelijk" bekeurd. De politie spreekt daarbij van een dilemma: "het onvoorspelbare karakter en de mogelijke massaliteit maakt dat we niet overal kunnen voorkomen dat boeren toch met tractoren de weg op gaan, of dat we in alle gevallen direct kunnen optreden". Rond 18.00 uur is er korte tijd een blokkade geweest van boeren op de A9 richting Amstelveen. Bij Akersloot stonden trekkers, sommige met mestkarren, op de weg. Rijkswaterstaat laat weten dat de weg na ingrijpen van de politie weer vrij is. Er is nog wel vertraging op de A9. Een groepje actievoerende boeren heeft maandagmiddag met hun trekkers een bezoek gebracht aan het provinciehuis van Noord-Brabant in Den Bosch. Dat meldt Omroep Brabant. De politie en ME waren aanwezig bij het protest, alle toegangswegen naar het provinciehuis werden afgesloten. De boeren zijn "tientallen minuten" binnen geweest om te praten over "een lijntje naar Den Haag". Een van hen was Mark van den Oever, voorman van actiegroep Farmers Defence Force (FDF). De boeren kwamen echter met lege handen buiten, liet Van den Oever weten. "Er wordt wel gezegd dat ze ons meer perspectief willen bieden, onder meer met een brief in september. Dan is Prinsjesdag. Maar ja, we staan nu weer buiten en we zijn teleurgesteld." Op de A2 en A7 hebben boeren halverwege de middag de snelweg geblokkeerd met trekkers en hooibalen. De politie en ME hebben een tijdje met de boeren gesproken, waarna de actievoerders de hooibalen hebben weggehaald en zijn vertrokken. De A2 was als eerst weer vrij, op de A7 konden weggebruikers rond 17.00 uur weer doorrijden. In de video zie je hoe het eraan toeging:||https://nos.nl/liveblog/2434287-boeren-steken-brandstapels-aan-op-a1-en-a50-kort-protest-bij-woning-stikstofminister
2022-06-27||'Zeker tien doden bij aanval op winkelcentrum' • G7-leiders grappen over Poetin|| De beelden zijn gemaakt na de raketaanval van vanmiddag. Volgens de laatste berichten van de lokale autoriteiten zijn daarbij zeker tien mensen gedood en veertig gewond geraakt. Bij de raketaanval op een winkelcentrum in Krementsjoek zijn volgens de lokale autoriteiten zeker tien mensen gedood. Ook het aantal gewonden is fors opgelopen, tot zeker veertig. Zelensky schreef eerder op de dag dat er zo'n duizend mensen aanwezig waren in het winkelcentrum toen de raketten insloegen. Op foto's is forse schade te zien. De raketaanval op een winkelcentrum in Krementsjoek is een oorlogsmisdaad, zegt de gouverneur van de regio Poltava. Op sociale media sprak hij van een "cynische terreurdaad tegen burgers". De brand in het pand is grotendeels onder controle, blijkt uit foto's die Oekraïne heeft verspreid. De schade aan het winkelcentrum lijkt groot: Voor zover bekend zijn volgens de Oekraïense autoriteiten zeker twintig mensen gewond geraakt bij het bombardement. Het dodental staat op twee, maar zal naar verwachting verder oplopen. De autoriteiten in Moskou hebben nog niet gereageerd op de beschuldiging van Oekraïne dat het Russische leger een winkelcentrum heeft gebombardeerd. Rinat Achmetov, eigenaar van onder meer de Azovstalfabriek in Marioepol, heeft Rusland aangeklaagd bij het Europees Hof voor de Rechten van de Mens (EHRM). De rijkste man van Oekraïne wil compensatie voor de schade die het Russische leger heeft toegebracht aan zijn ondernemingen. Achmetov noemt de wekenlange bombardementen op zijn fabriek in Marioepol een "grove schending" van zijn rechten als eigenaar. Ook wil hij dat de rechtbank in Straatsburg een oordeel velt over de "plundering van graan en ijzer door Russische troepen". Een woordvoerder van het Kremlin laat weten dat Rusland buiten de jurisdictie valt van het EHRM valt. Volgens de Oekraïense autoriteiten zijn minstens twee mensen gedood bij de Russische raketaanval op een winkelcentrum. Bij het veronderstelde bombardement in Krementsjoek zouden zeker twintig mensen gewond zijn geraakt. Negen mensen zijn zwaargewond, meldt een woordvoerder van president Zelensky. De Oekraïense president schrijft op Telegram dat het winkelcentrum geen enkele bedreiging vormt voor het Russische leger. Zelensky stelt dat de aanval een poging is om het dagelijks leven in Oekraïne te ontregelen. Het centraal gelegen Krementsjoek ligt ver van het front: De Russen hebben een raketaanval uitgevoerd op een winkelcentrum in de plaats Krementsjoek, stelt president Zelensky. Volgens de Oekraïense president waren er zo'n duizend mensen in het winkelcentrum tijdens de aanval. Krementsjoek is een stad met 200.000 inwoners in het midden van het land aan de rivier de Dnjepr. Het is onduidelijk hoeveel slachtoffers er zouden zijn gevallen bij de veronderstelde raketaanval. De NOS heeft vastgesteld dat deze door onder andere Zelensky gedeelde beelden van het brandende winkelcentrum inderdaad in Krementsjoek zijn gemaakt: De NAVO gaat zijn snelle reactiemacht flink vergroten. Die gaat van ongeveer 40.000 naar meer dan 300.000 man, zei secretaris-generaal Jens Stoltenberg voor de aanvang van de NAVO-top die morgen van start gaat in Madrid. De troepen moeten in korte tijd kunnen reageren, bijvoorbeeld om een aanval op NAVO-grondgebied af te slaan. Stoltenberg zei dat Rusland een rechtstreekse bedreiging vormt voor de veiligheid van de NAVO-landen. De bescherming van de oostflank heeft de hoogste prioriteit binnen het bondgenootschap, dat momenteel 30 lidstaten telt, zei Stoltenberg. De NAVO zal Rusland voortaan ook niet langer als "strategische partner" aanduiden, zoals twaalf jaar geleden nog is afgesproken. De bedden voor Oekraïense vluchtelingen in Friesland raken langzamerhand vol. Daarom is alle gemeenten gevraagd nieuwe opvangplekken beschikbaar te stellen. De gemeente Heerenveen kan vanaf eind deze week 150 Oekraïense vluchtelingen opvangen in het Hajé Hotel. De vluchtelingen mogen daar minstens vier maanden blijven. Na deze periode bestaat de mogelijkheid om het verblijf met nog eens acht maanden te verlengen. "Nu er nog altijd vluchtelingen ons land binnenkomen is het niet meer dan logisch dat we ook in onze gemeente een langduriger woonplek bieden voor Oekraïners.", zegt burgemeester Tjeerd van der Zwan tegen Omrop Fryslân. Oekraïne heeft in juni 44 procent minder graan kunnen exporteren dan in dezelfde maand een jaar geleden. Dat meldt het ministerie van Landbouw. De telling gaat over de eerste 22 dagen van de maand juni. Een maand voor de oorlog, die eind februari begon, exporteerde het land nog 6 miljoen graan. In mei was dat afgenomen tot 1,7 miljoen ton en in juni tot 1,1 miljoen ton. Het gaat voornamelijk over mais, tarwe en gerst. Door de Russische blokkade van havens in de Zwarte Zee is Oekraïne nu gedwongen om graan te exporteren via landroutes. De G7-leiders hebben toegezegd om Oekraïne op de langere termijn te blijven helpen. "We zullen financiële, humanitaire, militaire en diplomatieke steun blijven bieden en Oekraïne steunen zolang dat nodig is", staat in een verklaring. Ook riepen de grote industrielanden Rusland opnieuw op om de oorlog te beëindigen, en waarschuwden ze het land om geen gebruik te maken van chemische, biologische en nucleaire wapens. De landen willen meer economische en politieke druk tegen president Poetin uitoefenen en gebruik blijven maken van gerichte sancties tegen Rusland. In de verklaring staat ook een oproep aan Rusland om graanexporten vanuit Oekraïne weer toe te staan. Ze verwijten Rusland dat het verantwoordelijk is voor de tekorten en stijgende prijzen van voedsel als gevolg van de blokkade van de graanexport. De oorlog in Oekraïne moet voor het einde van het jaar, voordat de winter komt, voorbij zijn. Dit zei president Zelensky via een videoverbinding tegen de leiders van de G7-top, die bij elkaar zijn in Schloss Elmau in Zuid-Duitsland. Ook vroeg hij de G7-landen om extra luchtafweergeschut te sturen, zeggen Europese functionarissen en diplomaten tegen persbureau Reuters. Naast zware wapens ziet Zelensky ook graag zwaardere sancties tegen Rusland en wilde hij meer veiligheidsgaranties van de G7-leiders. Daarnaast vroeg hij om hulp bij het exporteren van graan, wat nu vrijwel onmogelijk wordt gemaakt door de Russen. De G7, de grote industrielanden van de wereld, zijn drie dagen bij elkaar om het onder meer te hebben over de oorlog in Oekraïne. Naast de G7-leiders zijn ook kopstukken van de EU aanwezig en enkele andere regeringsleiders. De gouverneur van de Oost-Oekraïense regio Loegansk roept inwoners van Lysytsjansk op om de stad zo snel mogelijk te verlaten. Hij zegt op Telegram dat de situatie in de stad "erg moeilijk" en levensgevaarlijk is. Lysytsjansk is de laatste grote stad in de regio die nog niet in handen is van Rusland. Afgelopen weekend viel de naastgelegen stad Severodonetsk in handen van het Russische leger. Eerder zei de gouverneur dat de schade in de stad "catastrofaal" is door oorlogsgeweld. Het is niet duidelijk hoeveel inwoners er nog in de stad verblijven. Voor de oorlog waren dat er zo'n 100.000. De leiders van de G7 kondigen naar verwachting vandaag een prijsplafond voor Russische olie aan. Dat melden Amerikaanse overheidsbronnen. De westerse landen willen er zo voor zorgen dat Rusland minder inkomsten krijgt uit olie, waarvan de prijs enorm is gestegen sinds het begin van de oorlog. Details over het prijsplafond zijn er nog niet. President Zelensky spreekt vandaag via een videoverbinding de G7-leiders toe. In zijn videoboodschap van afgelopen nacht riep de president opnieuw op tot het sturen van wapens. Leiders van de G7 zijn in het zuiden van Duitsland bij elkaar voor een driedaagse top, waar de oorlog in Oekraïne hoog op de agenda staat. Afgelopen zaterdag kwam het strategisch gelegen Severodonetsk in het oosten van Oekraïne in Russische handen. Militairen werden opgeroepen om de stad te verlaten. "President Zelensky en het Oekraïense leger wilden van de stad geen tweede Marioepol maken", zegt Han Bouwmeester, universitair hoofddocent militaire strategie aan de Nederlandse Defensie Academie, in het NOS Radio 1 Journaal. Daarmee komt het doel om heel de Donbas te veroveren dichterbij, "maar het gaat nog niet zo snel", zegt Bouwmeester. "De aandacht van de Russen gaat nu naar Lysytsjansk." Als ze die in handen krijgen, hebben ze controle over de regio Loegansk. "Lysytsjansk is nog niet zomaar veroverd, omdat ze moeite hebben om de rivier over te steken. Ze trekken helemaal om de stad heen, om maar niet over de rivier te hoeven." Volgens Bouwmeester is dit een hele opgave voor het leger. Om heel de Donbas in handen te krijgen, moet het Russische leger ook de regio Donetsk in handen krijgen. Een deel van Donetsk is nu onder Russische controle, waaronder de gelijknamige hoofdstad. "Maar ook steden als Kramatorsk en Slovjansk moeten dan veroverd worden. En zo ver is het nog lang niet."||https://nos.nl/liveblog/2434229-zeker-tien-doden-bij-aanval-op-winkelcentrum-g7-leiders-grappen-over-poetin
2022-06-27||Dag van chaotische taferelen op de weg door boerenblokkades|| Boerenprotesten leidden voor de tweede keer in een week tot chaotische taferelen op de weg. Op verschillende plekken in het land werden wegen geblokkeerd door boeren met tractoren. Het leidde tot wegafzettingen en kilometerslange files. Na de avondspits verzamelden zich ook boeren op het Mediapark en voor het huis van minister Van der Wal (Natuur en Stikstof). De acties zijn een vervolg op protesten afgelopen woensdag door heel het land. Omdat die geen resultaat overleverden, was er onder boeren veel animo om opnieuw "de beuk erin te gooien". Iets na het middaguur meldde Rijkswaterstaat de eerste blokkades. Een van de blokkades was bij Best op de A2 richting Den Bosch. Daar waren volgens de politie ongeveer vijftien trekkers aanwezig, ook lagen er hooibalen op de weg. De weg werd tijdelijk afgesloten. Ook op de A67 werden hooibalen gedumpt. Swipe om meer protestbeelden te zien: Op de A28 van Hoogeveen naar Assen reden volgens de politie zo'n dertig tot zestig boeren de weg op. Agenten probeerden dit met een blokkade te voorkomen, maar de boeren reden daar met hun voertuigen omheen. De politie wist de demonstranten later alsnog tegen te houden en er werden meerdere boetes uitgeschreven. De weg werd tussen Fluitenberg en Ruinen bovendien kort afgesloten. Verder leidden demonstraties onder meer tot kilometers file op de A7 (bij Boerakker) en op de A50 (bij knooppunt Bankhoef en knooppunt Paalgraven). Op de N324 lieten boeren trekkers achter om de weg tussen Schaijk en Oss te blokkeren. Tegen de avondspits waren de meeste blokkades verdwenen, maar rond 19.00 uur kwam de politie toch weer in actie op de A9 bij Akersloot en op de A28 bij knooppunt Hattemerbroek. Rond dat tijdstip werd ook de A12 richting de Duitse grens versperd door trekkers en werd de A28 weer geblokkeerd. Ook waren er acties bij verschillende gemeentehuizen, waar balen hooi in brand werden gestoken. In Apeldoorn werd voor het stadhuis mest uitgereden en de boeren kwamen ook naar het provinciehuis in Den Bosch. Dit zijn beelden uit Apeldoorn, waar een vuur werd aangestoken: Rond 20.00 uur reed een groep boeren het Mediapark in Hilversum op. Ze parkeerden hun voertuigen en stapten uit. Na enige tijd ging de groep luid toeterend onder politiebegeleiding weg. Ook meldde zich in de avond opnieuw een delegatie bij de woning van minister Van der Wal (Natuur en Stikstof), die op dat moment overigens niet thuis was. Op foto's waren tractoren en boeren met T-shirts van Farmers Defence Force te zien. Op 10 juni protesteerden tientallen boeren van een andere actiegroep al voor haar huis. De actie werd door onder meer Kamerleden scherp veroordeeld. Mogelijk gaan boeren vandaag opnieuw actievoeren. Hoe en waar, is niet duidelijk. Zowel boerengroep Agractie als Farmers Defence Force stelt dat er acties komen, al zeggen de voormannen van beide clubs dat zij die niet organiseren. "Losse groepen uit de provincies zullen van alles doen", zegt Agractie-voorzitter Bart Kemp. Vandaag stemt de Tweede Kamer over de moties die vorige week tijdens het stikstofdebat zijn ingediend.||https://nos.nl/collectie/13901/artikel/2434347-dag-van-chaotische-taferelen-op-de-weg-door-boerenblokkades
2022-06-27||Tientallen mensen protesteren tegen komst vluchtelingenboot in Velsen-Noord || Inwoners van Velsen-Noord hebben vanavond geprotesteerd tegen de komst van een cruiseschip met plaats voor zeker duizend asielzoekers. Vijftig tot zestig mensen waren vanaf het begin bij een protestmars, schrijft NH Nieuws. Later sloten anderen zich aan. Bij de eindlocatie, waar een inspraakavond werd gehouden, stonden meer dan 200 mensen. De burgemeester heeft daar met bezorgde inwoners gesproken. Zij vinden dat Velsen-Noord, een dorp met 5000 mensen, te klein is voor de komst van de vluchtelingenboot. Volgens NH Nieuws zijn er zorgen onder Velsenaren over de leefbaarheid in hun plaats als dat schip er komt. De hele gemeente Velsen telt 68.000 mensen. Die wonen in meerderheid aan de andere kant van het Noordzeekanaal, in bijvoorbeeld IJmuiden en Santpoort. "Dit kan niet. De veerkracht is al twintig jaar uit het dorp. Het wordt alleen maar slechter. Als je dit erbij gaat doen, dat is geen doen", zegt een van de aanwezigen. Het is voor de mensen uit Velsen-Noord een optelsom, stelt de regionale omroep. Er is altijd gedoe rond Tata Steel, grote kaalslag in het plaatselijke openbaar vervoer, hier en daar stille armoede en nu komt er ook een cruiseschip met duizend vluchtelingen.||https://nos.nl/artikel/2434346-tientallen-mensen-protesteren-tegen-komst-vluchtelingenboot-in-velsen-noord
2022-06-27||Fins bedrijf steekt bijna 2 miljard euro in Rotterdamse bio-raffinaderij|| Het Finse Neste investeert 1,9 miljard euro in zijn Rotterdamse raffinaderij. Daarmee krikt het de productie van hernieuwbare brandstof flink op. De extra locatie moet in 2026 draaien. Neste is naar eigen zeggen de grootste producent van duurzame kerosine (SAF) en biodiesel. Rotterdam is een van de belangrijkste productielocaties voor de multinational uit Helsinki. Het beursgenoteerde bedrijf voert de Rotterdamse productie op van 1,4 miljoen ton per jaar naar 2,7 miljoen ton. Ruim een derde daarvan wordt duurzame kerosine voor vliegtuigen. Dat is kerosine gemaakt van vetten of van afgevangen CO2. De laatste paar jaar komen steeds meer partijen met plannen voor de productie van duurzame kerosine in Nederland. In Delfzijl bouwt SkyNRG een fabriek die in 2024 moet draaien. Neste investeerde eerder ook al 190 miljoen euro om de Rotterdamse locatie klaar te maken voor duurzame kerosine. Shell is ook bezig met een Rotterdamse fabriek. In steeds meer landen komen verplichtingen voor het gebruik van dit soort kerosine. In Zweden moeten in 2030 alle binnenlandse vluchten fossielvrij zijn. En in Nederland ligt er een voorstel van de minister van infrastructuur dat in datzelfde jaar 14 procent van alle kerosine duurzaam moet zijn. In 2050 zou de hele Nederlandse luchtvaart overgestapt moeten zijn op fossielvrije brandstof. KLM mengt sinds begin dit jaar een half procent duurzame kerosine bij op vluchten die uit Amsterdam vertrekken.||https://nos.nl/artikel/2434342-fins-bedrijf-steekt-bijna-2-miljard-euro-in-rotterdamse-bio-raffinaderij
2022-06-27||Ali G. wilde zwijgen in de rechtbank, maar dat lukt niet: ‘Ik word erin geluisd’ || De eerste dag van het proces tegen de hoofdverdachte in een reeks aanslagen op fruitbedrijf De Groot uit Hedel is met veel discussie verlopen. Ali G. wilde zich beroepen op zijn zwijgrecht, maar dat lukte hem niet, zag een aanwezige verslaggever van Omroep Gelderland. De rechter en de officieren van justitie wisten regelmatig een reactie uit te lokken van de 38-jarige man uit Bussum. Justitie probeert hem een loer te draaien, zei G. "U zegt dat ik er mee te maken heb, maar ik zeg: Ali heeft nergens mee te maken." De terreurcampagne begon nadat De Groot een gevonden partij cocaïne had gemeld bij de politie. Enkele dagen later kwamen er dreig-sms'jes binnen bij het fruitbedrijf, waarin het verantwoordelijk werd gehouden voor het verlies van de drugs. Toen het bedrijf weigerde te betalen, begon een jarenlange campagne van terreur. Na een undercoveractie van de politie werd G. twee jaar geleden in de cel aangehouden. In totaal werden er zo'n 25 verdachten opgepakt, van wie er al enkelen zijn veroordeeld. De halfbroer van G. kreeg eerder tien jaar cel. Ali G. werd onlangs overgebracht naar de Extra Beveiligde Inrichting in Vught. Dat gebeurde omdat hij een medegedetineerde zou hebben gevraagd nieuwe aanslagen voor hem te plegen, werd vandaag duidelijk in de rechtszaal. De medegevangene is daar erg van geschrokken en trok aan de bel. Hoewel de verdachte van plan was te zwijgen, wilde de zichtbaar geïrriteerde G. iets kwijt over deze aantijging. Hij is er volgens hem "ingeluisd". Hij noemde het verhaal van de medegevangene "dubieus". De man moet van Ali G. maar snel gehoord worden door de rechtbank, zei hij. En G. ziet meer redenen waarom hij erin zou worden geluisd. Zo is een telefoon die al bijna anderhalf jaar eerder bij hem in beslag is genomen volgens hem niet goed uitgelezen. De data die te koppelen is aan deze versleutelde telefoon zou voor hem ontlastende info bevatten. Volgens Ali weet justitie dat allang, maar houden de opsporingsinstanties dat achter. Dinsdag zal het Openbaar Ministerie laten horen wat dat onderzoek naar die versleutelde telefoon precies heeft opgeleverd. Het dossier bevat nogal wat onderschepte berichten tussen handlangers van G. die volgens justitie namens hem aanslagen uitvoerden. Op vragen daarover kan de verdachte het opnieuw niet laten om zijn geplande zwijgrecht te doorbreken: "U gebruikt alleen de voor mij belastende informatie. De ontlastende informatie laat u eruit!" Voor de rechtszaak zijn vier dagen uitgetrokken. Woensdag hoort G. welke straf er tegen hem wordt geëist.||https://nos.nl/artikel/2434341-ali-g-wilde-zwijgen-in-de-rechtbank-maar-dat-lukt-niet-ik-word-erin-geluisd
2022-06-27||Zweeds eiland Gotland kan niet wachten op lidmaatschap NAVO|| Vanaf morgen wordt op de NAVO-top in Madrid gesproken over toetreding van Zweden en Finland. Die landen vroegen in mei om opgenomen te worden in het militaire bondgenootschap. Turkije ligt dwars; alle andere 29 lidstaten zien de twee landen er graag bij. Vooral de toevoeging van het Zweedse eiland Gotland zou de verdediging van het NAVO-grondgebied makkelijker maken, zeggen voorstanders. Veel inwoners zeggen dat het lidmaatschap ze veiligheid biedt. Twee maanden per jaar is Gotland een bruisend vakantie-eiland. De rest van het jaar is het er betrekkelijk rustig, er wonen zo'n 60.000 mensen. Maar een strategische ligging heeft het eiland het hele jaar door. Aan het begin van dit jaar was er een verhoogde activiteit van de Russische marine vanuit de Russische exclave Kaliningrad, aan de overkant van de Oostzee. De angst was dat de schepen zouden opstomen naar Gotland. In geval van oorlog heeft Rusland in Kaliningrad zo veel materieel staan, dat het de doorgang tussen Belarus en Kaliningrad moeilijk kan maken. Over land zijn de NAVO-landen Letland, Estland en Litouwen dan niet meer te bereiken vanuit het westen van het NAVO-grondgebied. Als Rusland ook Gotland bezet, wordt het ook over zee of door de lucht bijna onmogelijk om de Baltische staten te verdedigen. "Gotland is als een schip", zegt Ulf Hamberg, Commandant van het Zweedse 181e pantserbataljon en verantwoordelijk voor de verdediging van het eiland. "Een eiland kan natuurlijk niet zinken. Maar als je hier voldoende materieel op zet, controleer je de Oostzee. Daarom is het belangrijk dat Gotland Zweeds blijft." Sinds 2016 zijn er weer militairen op het eiland. Daarvoor lange tijd niet. "Rusland was een partner en geen vijand", zegt Hamberg. "Maar na Georgië, de Krim en nu Oekraïne weet niemand wat er nu gaat gebeuren." Het is die onzekerheid die 54 procent van de Zweedse bevolking deed instemmen met het opgeven van de lang gekoesterde neutraliteit. Op het eiland merk je dat overal:  Een grote minderheid wil dus geen lid worden van de NAVO. Robert Hall is een van hen. Hij woont in een ecodorp op Gotland, recht tegenover de plek waar een nieuwe militaire basis gebouwd wordt. "Dat is niet de manier", zegt hij. "Waarschijnlijk komen daar NAVO-troepen en dan weet je zeker dat Rusland het eiland niet zonder slag of stoot zal kunnen bezetten. Maar ik vind de angst daarvoor emotioneel en hysterisch. Rusland heeft z'n handen vol aan Oekraïne. Bovendien heeft Zweden al zo veel partnerschappen met NAVO-landen dat ze ons echt wel komen helpen." Maar veel mensen in de straten van de hoofdplaats Visby zijn daar niet gerust op. Ze verwelkomen toetreding tot de NAVO. Het aantal aanmeldingen voor de Home Guard, een soort burgerwacht, is toegenomen. Ze trainen samen met het Zweedse leger en doen dienst als een voorpost. Het leger is zelf maar met een kleine harde kern permanent op Gotland gelegerd. "Gotland is altijd belangrijk geweest", zegt een man trots bij de ingang van een van de stadspoorten." Alle handelsroutes tussen de oostelijke en de westelijke Hanzesteden liepen lang Visby. De hele oude stad wordt omringd door een dikke goed bewaard gebleven muur. "Gotland was en is belangrijk", beaamt commandant Hamberg. "En Gotland zal belangrijk blijven. Ik had nooit verwacht dat Zweden het lidmaatschap zou aanvragen, maar het maakt de verdediging wel makkelijker. Of er dan ook buitenlandse militairen hier gestationeerd moeten worden is een politieke afweging. Daar ga ik niet over." De sleutel tot de gemoedsrust van de eilandbewoners ligt in handen van Turkije. Dat land wil dat Zweden minder coulant is voor in de ogen van Turkije "Koerdische terroristen". Of Zweden en Turkije voor of op de NAVO-top in Madrid tot een vergelijk komen, is nog niet duidelijk. Als de toetredingsaanvraag wordt goedgekeurd, kan het snel gaan. De twee landen lijken in alles op de andere lidstaten en ook de legers zijn al goed op elkaar afgestemd. "De onderhandelingen hoeven niet langer dan een dag te duren", zegt een diplomaat bij de NAVO. Daarna moeten nog wel alle parlementen van alle lidstaten ermee instemmen. In veel landen zijn daarvoor al plannen gemaakt om dat vlot te laten verlopen.||https://nos.nl/artikel/2434340-zweeds-eiland-gotland-kan-niet-wachten-op-lidmaatschap-navo
2022-06-27||Vitens verkoopt nee aan voedselproducenten door drinkwatertekort|| Drinkwaterbedrijf Vitens heeft dit jaar al vijf voedselproducenten water moeten weigeren, bevestigt het bedrijf na berichtgeving in het FD. Met name Overijssel en Gelderland kampen namelijk met een dreigend watertekort voor bedrijven. "Incidenteel is dat weleens eerder gebeurd, maar nooit op deze schaal", zegt een woordvoerder van het grootste drinkwaterbedrijf van Nederland. "En het jaar is nog niet voorbij." Er leven al langer zorgen over watertekorten in Nederland. De consumptie neemt toe door bevolkingsgroei en meer vraag uit het bedrijfsleven. Terwijl met name het binnenland de laatste jaren vaker met droogte kampt door klimaatverandering. In december waarschuwde Vitens in een brief aan de provincie Overijssel dat zelfs de levering aan burgers in de toekomst in gevaar kan komen. "Het is nog niet zo dat we niet kunnen leveren aan huishoudens", zegt de woordvoerder. Dat mag ook niet zomaar. Vitens is verplicht water te leveren aan huishoudens in de regio's waar het actief is. Die plicht geldt niet voor leveringen aan bedrijven. "Maar je wilt voorkomen dat bedrijven in de voedselindustrie geen drinkwater krijgen waardoor ze geen voedsel kunnen produceren." Die bedrijven zijn wettelijk verplicht drinkwater te gebruiken in hun processen. "Maar het is nu toch zover gekomen."||https://nos.nl/artikel/2434335-vitens-verkoopt-nee-aan-voedselproducenten-door-drinkwatertekort
2022-06-27||Twaalf doden en meer dan 200 gewonden door chloorgasongeval in Jordanië|| Door een gifgasexplosie in de Jordaanse havenstad Aqaba zijn twaalf mensen om het leven gekomen. Ook vielen er zeker 251 gewonden. De haven en de omgeving zijn afgezet. De gifwolk ontstond toen een tankcontainer lek sloeg. Die moest verscheept worden naar Djibouti in de Hoorn van Afrika, maar viel bij het transport uit een kraan. Er zat zo'n 25 ton giftig chloorgas in opgeslagen. Op beelden van de Jordaanse staatstelevisie is te zien hoe de tankcontainer op het dek van een schip valt, waarna er een grote gele chloorwolk vrijkomt. Inwoners van de havenstad werden geadviseerd om binnen te blijven en ramen en deuren gesloten te houden. De premier van het land reisde af naar een lokaal ziekenhuis, waar gewonden werden behandeld. Hij heeft aangekondigd dat een speciaal team onderzoek gaat doen naar het ongeval.||https://nos.nl/artikel/2434334-twaalf-doden-en-meer-dan-200-gewonden-door-chloorgasongeval-in-jordanie
2022-06-27||Veiligheidsregio Brabant meldt per ongeluk ‘nucleaire ramp'|| De meldkamer van de Veiligheidsregio Midden- en West-Brabant heeft afgelopen weekend per ongeluk groot alarm geslagen voor een nucleair ongeluk in de Belgische kerncentrale Doel. Het bleek te gaan om een fout van de centralist, schrijft Omroep Brabant. De veiligheidsregio legt aan de regionale omroep uit wat er misging. Bij werkzaamheden aan de koelwaterleiding was een medewerker vergeten een klep open te zetten. Dat leidde tot een automatisch bericht in meldkamers over een storing in het niet-nucleaire gedeelte van de kerncentrale. Kerncentrales hebben een meldingsplicht als het gaat om zulke calamiteiten. De centralist ging echter uit van een serieus incident en alarmeerde de hulpdiensten. "Er is vooruit gewerkt op een noodsituatie die er niet was", aldus Marieke van Wijk van de veiligheidsregio tegen Omroep Brabant. Verschillende brandweerwagens uit meerdere steden rukten uit, van Hoogerheide in het oosten tot Kaatsheuvel in Midden-Brabant. Ook experts gevaarlijke stoffen, meetploegen, de geneeskundige hulpdienst (GHOR), politie en de directeur van de Veiligheidsregio stonden paraat om 19.30 uur. Het probleem bij de kerncentrale was toen opvallend genoeg al 2,5 uur lang opgelost. Zo'n tien minuten na de alarmering werd het bericht van de meldkamer daarom ingetrokken. Inmiddels hadden veel ongeruste mensen al naar de kerncentrale gebeld om te vragen wat er aan de hand was. "Wij waren ook heel verbaasd over de alarmering van de veiligheidsregio Midden- en West-Brabant", aldus Nele Scheerlinck van het Belgische energiebedrijf Engie. "Bij ons verstaan wij iets heel anders onder een nucleair ongeluk." Volgens woordvoerster Van Wijk had dit nooit mogen gebeuren. "We gaan uit van een menselijke fout." "De melding heeft wel aangetoond dat in het geval van een echte calamiteit de hulpdiensten zeer snel paraat staan. Laten we het incident dan ook maar beschouwen als een geslaagde test van de paraatheid van het personeel."||https://nos.nl/artikel/2434333-veiligheidsregio-brabant-meldt-per-ongeluk-nucleaire-ramp
2022-06-27||Openwaterwedstrijd kruist school kwallen: tientallen zwemmers gestoken|| In Frankrijk zijn gisteren tientallen zwemmers gewond geraakt toen ze tijdens een openwaterwedstrijd door een school kwallen zwommen. Het gaat om deelnemers aan de Monte Cristo-challenge, die 5 kilometer moeten zwemmen van een forteiland naar de havenplaats Marseille. Enkele honderden deelnemers vertrokken om 08.30 uur voor de zwemwedstrijd, die als het grootste openwaterevenement van Europa geldt. Na vijf minuten schreeuwden de eerste deelnemers dat ze gestoken waren. Voor de kust van Marseille zijn momenteel veel kwallen te vinden doordat de wind in een bepaalde hoek staat. Bovendien zijn er weinig roofdieren zoals schildpadden en dolfijnen. Boten van de reddingsdienst haalden tientallen deelnemers met brandwonden uit het water. Sommige waren door hun wetsuits heen gestoken. Zo'n 50 personen bleken gestoken te zijn. De organisatie besloot een tweede race gewoon door te laten gaan, waarna er nog eenzelfde aantal personen uit het water moest worden gehaald. Twee personen moesten uiteindelijk naar het ziekenhuis, de rest kon worden behandeld met scheerschuim. Opvallend genoeg maakten sommige zwemmers de race gewoon af. De Monte Cristo-challenge is geïnspireerd door Alexandre Dumas' De graaf van Monte-Cristo uit 1844. In dat boek ontsnapt de hoofdpersoon uit de kerker van het Château d'If door naar het vasteland te zwemmen.||https://nos.nl/artikel/2434331-openwaterwedstrijd-kruist-school-kwallen-tientallen-zwemmers-gestoken
2022-06-27||Inspectie: onderzoek bij uithuisplaatsing kinderen gebeurt vaak onzorgvuldig|| Het onderzoek dat wordt gedaan bij gedwongen uithuisplaatsingen, gebeurt vaak onzorgvuldig. Dat concludeert de Inspectie Gezondheidszorg en Jeugd (IGJ), dat dossiers van tientallen uithuisplaatsingen onder de loep nam. In alle zaken was het feitenonderzoek dat voorafgaand aan de uithuisplaatsing werd gedaan, niet op orde. Vorig jaar waren er 3301 van zulke uithuisplaatsingen. Volgens de inspectie schort het op een aantal punten. Zo geeft jeugdzorg ouders onvoldoende mondelinge en schriftelijke onderbouwing over waarom een uithuisplaatsing nodig is. Veel ouders vinden dat er niet genoeg naar hen is geluisterd en dat onvoldoende de tijd is genomen hen te leren kennen, staat in het onderzoek. Ongeveer de helft van de ouders voelt zich niet serieus genomen of begrepen. De inspectiedienst stelt daarnaast vast dat de jeugdzorg te "versplinterd" is en ouders met te veel 'loketjes' te maken krijgen. Daardoor kunnen jeugdwerkers geen goede relatie opbouwen met het gezin, terwijl dit wel belangrijk is. De inspectie adviseert jeugdbeschermingsorganisaties om medewerkers genoeg tijd te geven om 'hun' gezin te leren kennen. Ook moeten zij hun overwegingen en redenaties aan de ouders goed duidelijk maken. Verder vindt de inspectiedienst dat gezinnen over het algemeen beter geïnformeerd moeten worden over hun rechten en plichten en de klachtenprocedure. Wachtlijsten moeten daarnaast "met spoed" worden opgelost. De inspectie onderzocht in totaal 45 uithuisplaatsingen die vorig jaar plaatsvonden over het hele land. Het gaat om dossiers van de Raad voor de Kinderbescherming en van gecertificeerde instellingen voor jeugdbescherming. Een gedwongen uithuisplaatsing kan op hun verzoek door de kinderrechter worden behandeld. Gisteren trokken instanties nog landelijk aan de bel. Volgens RTL Nieuws lukt het tien van de veertien jeugdbeschermingsorganisaties niet om kwetsbare kinderen binnen de wettelijke norm van vijf werkdagen te voorzien van een vaste jeugdbeschermer. Staatssecretaris Van Ooijen heeft vorige maand aangekondigd dat hij flink wil hervormen in de jeugdzorg. "Om de zorg te verbeteren voor kinderen, jongeren en gezinnen die dat nodig hebben", zei hij toen. Van Ooijen wil onder meer de marktwerking terugdringen, excessieve winsten aanpakken en de groei van het aantal jeugdzorgaanbieders beteugelen.||https://nos.nl/artikel/2434327-inspectie-onderzoek-bij-uithuisplaatsing-kinderen-gebeurt-vaak-onzorgvuldig
2022-06-27||Snellereactiemacht NAVO breidt flink uit: van 40.000 naar 300.000 troepen|| Om de afschrikwekkende werking van de NAVO richting Rusland verder te vergroten, breidt het bondgenootschap de zogeheten NATO Response Force (NRF) flink uit. Op dit moment staan er 40.000 militairen uit NAVO-landen klaar om binnen korte tijd te worden ingezet. Dat moeten er 300.000 worden. Het zou betekenen dat bijna 10 procent van de totale hoeveelheid actieve militairen van alle NAVO-landen snel ingezet kan worden. De NRF bestaat uit eenheden met een verschillende staat van paraatheid. Elk onderdeel moet binnen vijf tot dertig dagen klaar zijn voor een missie, waar dan ook ter wereld. De Very High Readiness Joint Task Force (VJTF), ook wel bekend als de flitsmacht, kan het vlugst worden ingezet. Die werd afgelopen februari voor het eerst ingezet om de verdediging aan de oostflank van de NAVO te versterken. Morgen en overmorgen vindt in Madrid een NAVO-top plaats. Naar verwachting wordt dan het plan tot uitbreiding van de snellereactiemacht goedgekeurd. Dan komt ook de omschrijving van Rusland bij de NAVO ter sprake. Sinds 2010 geldt Rusland als strategische partner van de NAVO. "Ik verwacht dat de lidstaten duidelijk zullen uitspreken dat Rusland een directe bedreiging is voor onze veiligheid, waarden en op regels gebaseerde internationale orde", aldus Stoltenberg. Hij omschrijft de uitbreiding van de snellereactiemacht en de andere omgang met Rusland als "grootste herziening van onze gezamenlijk afschrikking en defensie sinds de Koude Oorlog". In 2014, toen Rusland de Krim annexeerde, werd de snelle reactiemacht al uitgebreid van 14.000 tot 40.000 militairen. De versterking van de snellereactiemacht zal vooral te zien zijn aan de oostelijke flank van de NAVO, met name in de Baltische staten. De daar aanwezige eenheden zullen waarschijnlijk op brigadeniveau opereren. Een brigade bestaat meestal uit enkele duizenden militairen. Het is nog onbekend waar de Nederlandse bijdrage aan de NRF in het nieuwe plan uit zal bestaan. Op dit moment levert Nederland onder meer een amfibisch transportschip, twee helikopters, een fregat, een duikteam, een aantal gespecialiseerde inlichtingeneenheden en zo'n 1500 landmachtmilitairen voor de twee snelst inzetbare onderdelen van de NRF.||https://nos.nl/artikel/2434313-snellereactiemacht-navo-breidt-flink-uit-van-40-000-naar-300-000-troepen
2022-06-27||Vluchtauto van ontsnapte tbs'ers gevonden|| De auto waarmee twee tbs'ers vorige week ontsnapten uit een tbs-kliniek in Nijmegen, is gevonden. Dat heeft het Openbaar Ministerie (OM) vandaag bekendgemaakt. Waar en hoe de auto precies is gevonden, wil een OM-woordvoerder niet zeggen, wel dat politie de auto afgelopen donderdag op het spoor kwam, twee dagen na de ontsnapping. In het belang van het onderzoek is de vondst van de auto niet eerder bekendgemaakt, schrijft Omroep Gelderland.  Volgens de woordvoerder is de man die auto op dat moment bestuurde kort aangehouden maar later weer vrijgelaten. Die Amsterdammer heeft niets met de ontsnapping te maken.  Luciano Dijkman (24) en Sherwin Benshomin Windster (27) ontsnapten vorige week dinsdag uit de Pompekliniek. De twee ontsnapte mannen zijn nog steeds voortvluchtig. Ze werden geholpen door een onbekend aantal handlangers die met apparatuur, mogelijk een slijptol, een gat hadden gemaakt in het hek van de forensisch-psychiatrische kliniek. Ze zijn gevlucht in een witte Volkswagen Golf die klaarstond. De politie deelde al snel een foto van de twee. De kliniek heeft de extra veiligheidsmaatregelen die na de ontsnapping werden genomen niet verlengd. Tbs'ers die in het extra beveiligde deel wonen, mogen weer met verlof. De Nijmeegse Pompekliniek bekeek de afgelopen dagen hoe cliënten reageren op de ontsnapping en of het hen stimuleert niet terug te komen van verlof. "Dit blijkt niet zo te zijn. Wij schatten in dat er geen extra risico is op niet terugkomen, de veiligheidsmaatregelen kunnen dus weer terug naar hoe het voor de ontsnapping was", vertelt woordvoerder Inge Noordijk tegen Omroep Gelderland.||https://nos.nl/artikel/2434312-vluchtauto-van-ontsnapte-tbs-ers-gevonden
2022-06-27||Europese verplichting voor datacenters om verbruik te delen stap dichterbij|| Een verplichting voor datacenters in de EU om te melden hoeveel energie ze verbruiken, is weer dichterbij gekomen. Een voorstel van de Europese Commissie van vorig jaar is vandaag aangenomen door de Raad van Ministers. Namens Nederland was minister Jetten van Klimaat en Energie hierbij aanwezig. Het is onderdeel van een groter pakket van aanpassingen aan de Europese Energierichtlijn. De verplichting voor datacenters is een klein onderdeel van die richtlijn, maar wel interessant vanwege het maatschappelijke debat dat moment rond datacenters speelt. Het is de bedoeling dat lidstaten straks van datacenters "met een significante energieconsumptie" gaan eisen dat zij bepaalde informatie publiekelijk beschikbaar stellen. Dat zou vanaf half maart 2024 jaarlijks moeten gaan gebeuren. In Nederland wordt nu maar door een deel van de sector op vrijwillige basis gerapporteerd. Vanaf welke grootte een datacenter verplicht is om de informatie te delen, is nog niet duidelijk. Vermoedelijk wordt dit in vervolgstappen uitgewerkt. In het voorstel staat dat straks per datacenter moet worden gemeld hoe groot het vloeroppervlak is, hoeveel vermogen er staat opgesteld, hoeveel dataverkeer er jaarlijks inkomt en uitgaat en de hoeveelheid data die opslagen staat en wordt verwerkt. Daarnaast moet er informatie worden ingeleverd over de hoeveelheid energie die wordt verbruikt, de temperatuur binnen, de verloren warmte, het watergebruik en het gebruik van hernieuwbare energie. Het voorstel moet uiteindelijk worden behandeld in de zogeheten triloog, waarin de Europese Raad en het Europees Parlement onder leiding van de Europese Commissie tot een gezamenlijke tekst komen. Dat betekent dus dat het voorstel nog kan veranderen. Een woordvoerder van het ministerie van Economische Zaken benadrukt dat het plan moet worden gezien als onderdeel van een breder pakket aan doelen dat op tafel lag om meer in te zetten op duurzame energie en strengere maatregelen om efficiënt met energie om te gaan. In een reactie wijst Stijn Grove, directeur van brancheorganisatie Dutch Datacenter Association, erop dat een deel van de Nederlandse datacenters al jaarlijks over het energieverbruik rapporteert. Het gaat hier om de zogeheten co-locaties, datacenters waar klanten bijvoorbeeld hun eigen computerapparatuur kunnen sturen. De hyperscale-datacenters van Microsoft en Google zitten hier niet bij, erkent Grove. Hij vindt het zelf ook belangrijk dat gegevens over de kleinere datacenters wordt gepubliceerd omdat die minder energie-efficiënt zijn. Ten slotte merkt hij op dat deze eis ook voor andere industrieën zou moeten gelden.||https://nos.nl/artikel/2434307-europese-verplichting-voor-datacenters-om-verbruik-te-delen-stap-dichterbij
2022-06-27||Burgemeester over windhoos: 'Veel last gehad van mensen die kwamen kijken'|| Volgens de burgemeester van de gemeente Schouwen-Duiveland hebben hulpverleners vanmiddag veel last gehad van mensen die kwamen kijken naar de gevolgen van de windhoos in Zierikzee. Burgemeester Van der Hoek zei dat op een persbijeenkomst. "We hebben gezien dat de wegen volstroomden en dat is zeker hinderlijk geweest voor hulpverleners" zei hij. Hij roept mensen nogmaals op om niet naar de Zeeuwse plaats te komen. Alleen bewoners mogen de stad in. Bij de hevige windhoos kwam iemand om het leven, een 73-jarige vrouw uit Wassenaar. Negen mensen raakten gewond. Zes van hen zijn ter plaatse behandeld en een persoon moest naar het ziekenhuis. Over het dodelijke slachtoffer wil de burgemeester verder niets melden. Bekijk zelf de schade in Zierikzee: Zelf ontsnapte hij maar net aan de windhoos. "Ik zat op dat moment in de auto. De windhoos is vijftig meter voor mijn auto vrijgekomen. Ik was op weg naar een huwelijksfeest." De lokale woningcorporatie Zeeuwland schat in dat 100 van zijn 500 huurwoningen beschadigd zijn geraakt. Rond de twintig huizen zijn onbewoonbaar, schrijft Omroep Zeeland. De windhoos trok aan het begin van de middag over de Zeeuwse stad. Getuigen filmden het:||https://nos.nl/artikel/2434306-burgemeester-over-windhoos-veel-last-gehad-van-mensen-die-kwamen-kijken
2022-06-27||Recordaantal Duitsers verlaat katholieke kerk, onder meer vanwege misbruik|| Er hebben zich vorig jaar bijna 360.000 Duitsers uit laten schrijven bij de katholieke kerk; een recordaantal. Het zijn er een stuk meer dan in het vorige recordjaar 2019. Toen liepen er zo'n 272.000 Duitsers weg bij de katholieke kerk. Volgens de Duitse bisschoppenconferentie heeft het hoge aantal kerkverlaters voornamelijk te maken met het onder de pet houden van seksueel misbruik binnen de kerk. Sinds de jaren zeventig maakten zeker 200 mensen die werkzaam waren voor het aartsbisdom Keulen zich schuldig aan misbruik. Een rapport daarover uit 2020 werd niet openbaar gemaakt. De Keulse aartsbisschop Rainer Woelki kreeg veel kritiek op zijn aanpak. In maart liet hij daarom weten te vertrekken als aartsbisschop. In het aartsbisdom verdubbelde het aantal vertrekkers ruim tot meer dan 40.000. De plaatsvervanger van de aartsbisschop, Markus Hofmann, zegt dat het "pijnlijke proces om in het reine te komen met het verleden het vertrouwen van veel mensen in de kerk heeft aangetast". Voorzitter van de Duitse bisschoppenconferentie Georg Bätzing zegt diep geschokt te zijn over het recordaantal kerkverlaters. Hij spreekt van een "diepe crisis binnen de Duitse katholieke kerk". Volgens Bätzing verlaten ook zeer toegewijde gelovigen de kerk, niet alleen Duitsers die wel ingeschreven stonden, maar niet praktiserend waren. Kerkverlating is geen exclusief probleem van katholiek Duitsland. De Evangelische Kerk in Duitsland (EKD), waarin twintig protestantse stromingen vertegenwoordigd zijn, meldde eerder dit jaar dat het aantal leden voor het eerst onder de 20 miljoen is gezakt. Vorig jaar verlieten 280.000 Duitsers een van de kerken van de EKD. Voor het eerst is ook minder dan de helft van de Duitsers lid van een katholieke of protestantse kerk. 26 procent van de Duitsers staat ingeschreven als katholiek, 23,7 procent is ingeschreven bij de EKD.||https://nos.nl/artikel/2434294-recordaantal-duitsers-verlaat-katholieke-kerk-onder-meer-vanwege-misbruik
2022-06-27||AT5-presentator en programmamaker Luuk Dresen (27) overleden || De Amsterdamse presentator en programmamaker Luuk Dresen is gisteren op 27-jarige leeftijd overleden. Dresen presenteerde programma's op AT5 en was presentator van het populaire YouTube-kanaal Nieuwe Gasten, met ruim 400.000 abonnees. Dresen is in zijn woonplaats overleden als gevolg van een noodlottig ongeluk, zegt zijn manager Cyriel Marijnissen tegen omroep AT5. ''Ik kan het gewoon niet geloven. Je wereld staat in één klap stil. Ik kan het amper bevatten.'' Zijn overlijden werd vanochtend bekendgemaakt op zijn Instagrampagina. "Luuk was enorm getalenteerd en zat vol ideeën en plannen. Hij was er altijd voor anderen en zo zullen we hem herinneren", staat er bij een foto van Dresen. Verschillende bekende Nederlanders reageren op zijn overlijden. Zo schrijft presentatrice Chantal Janzen: "Ongelooflijk wreed en hard. Dankjewel lieve Luuk, voor alle mooie momenten."||https://nos.nl/artikel/2434291-at5-presentator-en-programmamaker-luuk-dresen-27-overleden
2022-06-27||Podcast Oog: demonstrerende huisartsen, dialecten en De Denker van Rodin|| Duizenden huisartsen gingen vrijdag naar het Malieveld in Den Haag om te protesteren vanwege de hoge werkdruk. Rita Schouten en Naomi Weijer zijn moeder en dochter en allebei huisarts in Oss. Ze leggen uit hoe de situatie nu is voor huisartsen. Voor haar romandebuut Confrontaties werd schrijver Simone Atangana Bekono genomineerd voor vijf verschillende prijzen. Ze won deze week de Anton Wachterprijs, de prijs voor het beste schrijversdebuut. Ze vertelt wat dit jaar vol nominaties en prijzen met haar deed. Deze week stonden de regionale talen in Nederland in de spotlights. Een Comité van Experts van de Raad van Europa kwam kijken wat de overheid hier doet om talen van minderheden in stand te houden en te beschermen. Hoe staat het met het Nedersaksisch in Nederland? Muzikant Hendrik-Jan Bökkers ziet de taal langzaam verdwijnen, maar heeft toch hoop. Bij veilinghuis Christie's in Parijs werd het wereldberoemde beeld De Denker van Rodin geveild. Dat klinkt een beetje alsof De Nachtwacht of de Mona Lisa te koop worden aangeboden, maar dat is niet zo. Emma van Proosdij, hoofd artistiek van het museum Beelden Aan Zee, legt het uit. Deze aflevering van het Beste uit het Oog kun je hier beluisteren. Bevalt het? Vergeet je dan niet te abonneren! De Dag: elke werkdag twintig minuten verdieping bij één onderwerp uit het nieuws. Met het Oog op Morgen: elke dag een overzicht van het nieuws, een blik in de ochtendkranten en het betere journalistieke interview. Het Beste uit het Oog: iedere zaterdag selecteert de redactie van Met het Oog op Morgen de mooiste gesprekken van de afgelopen week. De Stemming van Vullings en Van der Wulp: elke vrijdag een nieuwe aflevering waarin de politieke week wordt doorgenomen. Gemaakt door NOS en EenVandaag. Lang verhaal kort: elke werkdag rond vijven één onderwerp, in 5 minuten. NOS op 3 vertelt je wat je moet weten over een actueel onderwerp om het nieuws erover beter te kunnen volgen.||https://nos.nl/artikel/2434279-podcast-oog-demonstrerende-huisartsen-dialecten-en-de-denker-van-rodin
2022-06-27||Een dode en negen gewonden door windhoos Zierikzee|| Door een windhoos is in Zierikzee één dode gevallen en zijn negen mensen gewond geraakt. Dat heeft de Veiligheidsregio Zeeland bekendgemaakt. Het dodelijke slachtoffer is een 73-jarige vrouw uit Wassenaar. Aanvankelijk zei de burgemeester van Schouwen-Duiveland, waar Zierikzee onderdeel van is, dat er zeven gewonden waren. 's Avonds werd dit aantal bijgesteld naar negen. Acht gewonden konden ter plaatse worden behandeld, één persoon moest naar het ziekenhuis worden afgevoerd. Een windhoos liet aan het begin van de middag in en rond de Zeeuwse plaats een spoor van vernieling na. De wind rukte dakpannen van een kerk, trampolines uit tuinen en boompjes uit de grond. Bij minimaal vier woningen is het dak eraf gewaaid en van ten minste één woning stortte een gevel in. Vanwege het noodweer werd een NL-Alert verzonden. De Veiligheidsregio Zeeland roept mensen die niet in het gebied wonen, weg te blijven. De brandweer en gemeente onderzoeken momenteel welke woningen veilig genoeg zijn voor bewoners om naar terug te keren. Tien tot twintig huurhuizen hebben zo veel schade opgelopen dat ze tijdelijk onbewoonbaar zijn, vertelt de directeur van woningcorporatie Zeeuwland aan persbureau ANP. De gemeente zal zorgen voor opvang voor de bewoners. Aan de Calandweg is van een hele rij huizen het dak afgewaaid. Volgens de woningcorporatie kon dat gebeuren omdat daar een renovatie aan de gang was. Meerdere mensen stuurden beelden naar de NOS van de windhoos: Volgens het KNMI is de windhoos waarschijnlijk begonnen als waterhoos boven de Oosterschelde. Omdat er veel vocht in de atmosfeer was kon de waterhoos snel groeien. Daarnaast was er waarschijnlijk sprake van windschering - meer wind boven in de atmosfeer dan dicht bij de grond - die de windhoos nog sterker maakte. "Individuele windhozen zijn nooit te verwachten door meteorologen", zegt NOS-weerman Gerrit Hiemstra. "Wel kan verwacht worden dat er gunstige weersomstandigheden zijn voor eventuele windhozen, maar dat was nu niet het geval." Een ooggetuige vertelt aan Omroep Zeeland over de windhoos: "Vreselijk. Ik stapte net de achtertuin binnen en keek omhoog en toen zag ik echt een tornado aankomen, daar zeg je u tegen. Toen dacht ik nog: wat moet ik doen, wat moet ik doen?" "We zijn naar binnen gerend en zagen allemaal tuinspullen door de lucht gaan. Er is een plastic tuinstoel tegen onze auto aan gekomen, dus we hebben best wel flinke schade aan de auto. Onze trampoline vloog door de lucht. En we weten nog niet precies hoe ons dak erbij staat, maar er liggen in de straat heel veel daken af. Echt wel heel heftig."||https://nos.nl/artikel/2434278-een-dode-en-negen-gewonden-door-windhoos-zierikzee
2022-06-27||Rusland kan voor het eerst sinds 1918 rente op schulden niet betalen|| Rusland heeft voor het eerst sinds 1918 een deel van zijn rente op buitenlandse schulden niet betaald, melden persbureau Bloomberg en Reuters. Het gaat om een bedrag van ongeveer 100 miljoen dollar aan rentebetalingen die het land op 27 mei aan buitenlandse investeerders had moeten betalen. Het bedrag had al een maand geleden betaald moeten worden, maar er is altijd 30 dagen uitstel van betaling voordat er sprake is van een default (in gebreke blijven), vertelt Koen Schoors in het NOS Radio 1 Journaal. Hij is hoogleraar economie aan de Universiteit Gent en directeur van het CERISE, het Centrum voor Russische Internationale Sociopolitieke en Economische studies.  Afgelopen nacht verstreek die respijtperiode. Rusland worstelt sinds de oorlog met de rentebetalingen op schulden. Volgens Reuters moeten deze rentebetalingen voor een deel in euro's en voor een deel in dollars worden voldaan.  Dat Rusland niet kan betalen is een gevolg van de sancties, zegt Yvo Amar, sanctie-expert en advocaat bij BenninkAmar advocaten. Centrale banken hebben honderden miljarden aan buitenlandse valutareserves bevroren aan het begin van de invasie. "Dat maakt dat het geld er wel staat, ze hebben het ook wel", zegt Amar. "Maar omdat het bevroren is kunnen ze het niet gebruiken. Dit verzuim is gecreëerd." De Russische minister van Financiën Anton Siloeanov noemde de situatie bij het staatspersbureau Ria Novosti vorige week een "farce". Het Westen zou met de sancties kunstmatige barrières opwerpen waardoor de rente op de staatsschuld niet kan worden betaald. "Het is alleen maar een farce als je de oorlog in Oekraïne ook een farce noemt", zegt Schoors. Volgens hem is het een bewuste strategie om Rusland te laten verzuimen de rente te betalen. "Ze weten precies wat ze moeten doen om dat te vermijden. Namelijk stoppen met de invasie, dan zullen de sancties worden teruggedraaid en kunnen ze wel betalen." Dat Rusland nu verzuimt om deze rente te betalen kan ook gevolgen hebben voor de andere schulden die Rusland heeft, zegt Schoors. "Op een aantal staat een conditie van vervroegde terugbetaling als er een default is op een andere schuld", zegt Schoors. "Dan krijg je een soort sneeuwbaleffect." Op langere termijn zal het hierdoor voor Rusland moeilijker en duurder worden om geld te lenen, zegt Amar. "Als Rusland de rente niet betaalt denk je tien keer na voordat je geld aan Rusland uitleent, en wil je dat alleen doen als je er een hele hoge rente voor krijgt." En als lenen weer duurder wordt zal dat ook de prijzen in het land verder omhoog duwen, zegt Amar. De inflatie in Rusland bedroeg in mei al zo'n 17 procent, blijkt uit cijfers van de Russische Centrale Bank. "De discussie is nu steeds: werken de sancties of niet?", zegt Amar. "Maar sancties werken nooit op korte termijn, het heeft altijd tijd nodig. Dit verzuim is wel een gevolg van de sancties. Het wordt nu steeds lastiger voor Poetin om zich op de financiële markten te bewegen." Uiteindelijk wordt de kans groter dat Rusland in een diepe recessie raakt, zegt Schoors. "Rusland zal wel blijven functioneren maar op een lager pitje."||https://nos.nl/artikel/2434277-rusland-kan-voor-het-eerst-sinds-1918-rente-op-schulden-niet-betalen
2022-06-27||Vanaf januari vergoeding voor zieken door giftige stoffen tijdens werk|| Mensen die tijdens hun werk zijn blootgesteld aan giftige stoffen en daardoor ernstig ziek zijn geworden, krijgen eenmalig een financiële vergoeding. In januari gaat de regeling van start, schrijft minister voor Sociale Zaken en Werkgelegenheid Van Gennip aan de Tweede Kamer. Dat is een half jaar later dan eigenlijk was voorzien. Daartoe heeft de minister besloten omdat het meer tijd kost om alle systemen van de instanties die de regeling moeten uitvoeren op elkaar te laten aansluiten. Slachtoffers krijgen zo'n 21.000 euro uitgekeerd. In eerste instantie gaat het om drie beroepsziekten: longkanker door asbest, allergische astma en chronische encephalopathie, beter bekend als de schildersziekte. Later kunnen er meer beroepsziekten op de lijst terechtkomen. Voor patiënten met de schildersziekte, een zenuwaandoening, werd in 2019 al een soortgelijke regeling getroffen, maar niet iedereen kwam daarvoor in aanmerking. Destijds kregen alleen mensen in loondienst een vergoeding van bijna 21.000 euro. Onder de nieuwe regeling kunnen bijvoorbeeld ook zzp'ers aanspraak maken op een vergoeding. Slachtoffers van blootstelling aan asbest konden bij sommige aandoeningen ook al een financiële vergoeding krijgen, maar patiënten met longkanker als gevolg van asbest vielen daarbuiten. Een van de betrokken instanties is het Landelijk Expertisecentrum Stoffengerelateerde Beroepsziekten (Lexces). Dat gaat op 1 juli van start. Er werd besloten tot de oprichting na een rapport over de moeizame afhandeling van schadeclaims bij zulke beroepsziekten, waar jaarlijks zo'n 3000 mensen aan overlijden. Een veelvoud van hen wordt ziek. Vaak moeten werknemers jarenlang procederen voordat ze een financiële vergoeding krijgen. In het expertisecentrum werken onder anderen deskundigen van universiteiten en medische centra samen. Zij bedenken manieren om vast te stellen of een bepaalde ziekte echt komt door blootstelling op het werk aan giftige stoffen. Dat is niet altijd even gemakkelijk. Longkanker kan bijvoorbeeld komen door asbest, maar ook door roken of het inademen van fijnstof.||https://nos.nl/artikel/2434274-vanaf-januari-vergoeding-voor-zieken-door-giftige-stoffen-tijdens-werk
2022-06-27||Koning en koningin in Wenen aangekomen voor staatsbezoek|| Koning Willem-Alexander en koningin Máxima zijn aangekomen in Oostenrijk voor een staatsbezoek. De komende drie dagen brengen ze door in Wenen en Graz. Het is pas het derde staatsbezoek van het paar sinds het begin van de coronacrisis in 2020 en de eerste keer dat ze in Oostenrijk zijn. Vanochtend landden ze op de Weense luchthaven. Onder aan de vliegtuigtrap werden ze opgewacht door onder anderen de Oostenrijkse minister van Buitenlandse Zaken Alexander Schallenberg en de Nederlandse ambassadeur in Wenen Aldrik Gierveld. Vanaf het vliegveld gingen ze naar de Hofburg in Wenen voor de welkomstceremonie. Dit oude keizerlijke paleis is tegenwoordig de officiële woning van de bondspresident van Oostenrijk, Alexander Van der Bellen. Hij treedt als gastheer op tijdens het staatsbezoek. De Nederlandse koning en de Oostenrijkse bondspresident werden begeleid door het Oostenrijkse leger naar de Hofburg gebracht: Voor vandaag staat ook een bezoek aan de Shoah-Namensmauern, een herdenkingsmonument voor Oostenrijkse Holocaustslachtoffers, op de planning. Het koningspaar zal hier samen met de bondspresident een krans leggen. De dag wordt afgesloten met een staatsbanket in museum Schloss Belvedere. De tweede dag van het bezoek staat in het teken van culturele uitwisseling. Willem-Alexander en Máxima gaan 's ochtends in gesprek met Oekraïense vluchtelingen in Oostenrijk. Verder bezoeken ze belangrijke Oostenrijkse culturele instanties, zoals de nationale bibliotheek en het Naturhistorisches Museum. Op de slotdag reist het paar per trein af naar Oostenrijks tweede stad Graz, voor een programma over duurzame mobiliteit. Onder begeleiding van de Oostenrijkse klimaatminister gaan ze op bezoek bij Oostenrijkse bedrijven die werken aan duurzaam beleid. Ook spreken ze over het nieuwe fietsbeleid van Graz, dat samen met Nederlandse experts is ontwikkeld. Tijdens het staatsbezoek aan Noorwegen van vorig jaar legde verslaggever Albert Bos uit wat er tijdens zo'n bezoek gebeurt: Minister Hoekstra van Buitenlandse Zaken Hoekstra vergezelt het koningspaar op de eerste dag van het bezoek. Morgen sluiten minister De Jonge voor Volkshuisvesting en Ruimtelijke Ordening en staatssecretaris Heijnen van Infrastructuur en Waterstaat aan.||https://nos.nl/artikel/2434271-koning-en-koningin-in-wenen-aangekomen-voor-staatsbezoek
2022-06-27||Aardgasgedupeerden Groningen: 'Niemand heeft ons serieus genomen'|| "Traineren, traineren, traineren." "We zijn niet gehoord." "De gemeente, de provincie, het Rijk: niemand heeft ons serieus genomen." Dit zijn enkele constateringen van Herman de Muinck, de eerste getuige bij de parlementaire enquêtecommissie aardgaswinning Groningen. De tweede spreker, Sijbrand Nijhoff, een Groninger met een paardenboerderij zegt later: "Het rijk en de Tweede Kamer hebben ons willens en wetens bedonderd." De commissie wil weten hoe is omgegaan met de besluitvorming rond het winnen van gas onder de grond van Groningen en wat dat voor de bewoners heeft betekend. Voormalig leraar De Muinck was als kind aanwezig bij de eerste gasboring in 1959 en omwonende boeren lieten hem al snel de eerste scheuren en wijkende muren zien. "Ik had het gevoel: dat gaat niet goed." Waarschuwingen van de bevolking werden jarenlang in de wind geslagen, zegt De Muinck. "Het gas werd gezien als pinautomaat. Daar trokken de staat en de gasboeren geld uit. De Groningers merken er zelf weinig van", stelt De Muinck. "Onze geluiden werden lang onder tafel geveegd." Lees hier meer achtergrondinformatie over de enquête: De inmiddels gepensioneerde Groninger vertelde de enquêtecommissie over het moeizame proces van de oprichting van een functionerend schadefonds, het krijgen van schadevergoeding voor de scheuren en verzakte woningen en het aanvragen van compensatie voor de waardevermindering van de huizen. "Al jaren geleden werd gesproken over ruimhartige schadevergoedingen, maar die kwamen er niet." De koele en ontkennende houding van de overheid, de NAM en Shell "doet iets met je gevoel van rechtvaardigheid". De Muinck snapt niet dat Den Haag bijvoorbeeld het advies van de Staatstoezicht op de Mijnen negeerde en meer gas ging pompen. De Groninger heeft diverse brieven geschreven naar ministers en premier Rutte maar hij kreeg geen inhoudelijk antwoord. "Ik had van Rutte verwacht dat hij zou zeggen: we hebben een groot probleem, dat moeten we oplossen." Hij hoopt dat de enquêtecommissie voor rechtvaardigheid zorgt voor Groningers en dat vraagt ook de tweede spreker, Nijhoff, nadrukkelijk. Hij heeft via rechtszaken geprobeerd om gelijk te krijgen voor de oorzaak van de schade aan zijn boerderij. Hij vertelde de commissie van een zeer moeizaam proces, waarbij hij veel tegenwerking heeft ondervonden van de staat. Uiteindelijk heeft hij een schikking getroffen en heeft hij de boerderij verlaten. "Het rijk en ook de Tweede Kamer hebben ons willens en wetens bedonderd. Hoelang zijn wij niet gehoord." De derde spreker was Susan Top, secretaris van het Groninger Gasberaad. Het is een organisatie van allerlei betrokkenen uit het hele aardbevingsgebied die veel overleg heeft gevoerd over de schadeafhandeling. Ze noemt het een "regelrechte ramp". Eerst was de NAM erbij betrokken en oefende invloed uit om het aantal schades zo beperkt mogelijk te houden. Later kwam er een onafhankelijke uitvoeringsorganisatie, maar dat verliep ook ingewikkeld omdat de geloofwaardigheid van de indieners regelmatig in twijfel werd getrokken. Ook zat er soms willekeur in de conclusies van de schade-experts. Nog steeds is ze niet te spreken over het te ingewikkelde proces en ze is gestopt met haar werk. "Je voelt je zo machteloos als een expert weer zegt tegen een bewoner dat die scheur er al zat." Ze vindt het ook opvallend en verdrietig dat geen van de ontvangers van een schadevergoeding of een nieuw huis opgelucht is. "Er is er geen een die nu blij of gelukkig is."||https://nos.nl/collectie/13902/artikel/2434269-aardgasgedupeerden-groningen-niemand-heeft-ons-serieus-genomen
2022-06-27||Boeren op meeste plaatsen vertrokken van snelwegen || Op verschillende plekken in het land zijn vanmiddag wegen geblokkeerd door boeren met tractoren. Dat leidde tot wegafzettingen en kilometerslange files. Om 16.45 uur stond er alleen op de A30 nog een file door boerenprotest; daar rijden nog zo'n vijftig trekkers op de weg. Een van de blokkades vanmiddag was bij Best op de A2 richting Den Bosch. Daar waren volgens de politie ongeveer vijftien trekkers aanwezig, ook lagen er hooibalen op de weg. De weg werd richting Den Bosch tijdelijk afgesloten. Op de A28 van Hoogeveen naar Assen reden volgens de politie zo'n dertig tot zestig boeren de weg op. Agenten probeerden dit met een blokkade te voorkomen, maar de boeren reden daar met hun voertuigen omheen. De politie wist de demonstranten later alsnog tegen te houden en er werden meerdere boetes uitgeschreven. De weg werd tussen Fluitenberg en Ruinen bovendien kort afgesloten vanwege de blokkade. Dat gebeurde ook op de A67 bij Liessel. Ook de A67 wordt geblokkeerd met hooibalen: Verder leidden demonstraties tot kilometers file op de A7 (bij Boerakker) en op de A50 (bij knooppunt Bankhoef en knooppunt Paalgraven). Op de N324 lieten boeren trekkers achter om de weg tussen Schaijk en Oss te blokkeren. In Winterswijk, in de buurt van de Duitse grens, was een andere protestactie gaande. Daar hadden boeren een grenspaal neergezet in natuurreservaat Korenburgerveen en het gebied uitgeroepen tot Duitsland. "Daarmee willen de boeren benadrukken dat er in Duitsland andere regels gelden rondom stikstofuitstoot", schrijft de regionale omroep. Duitsland heeft ruimere normen voor stikstof. Bekijk hier de video van het protest bij Winterswijk: De actievoerdende boeren zeggen vandaag en morgen actie te voeren vanwege een stemming in Den Haag over de moties die tijdens het stikstofdebat zijn ingediend. Dat zijn er 44. Boeren kondigden eerder nieuwe acties aan tegen de stikstofplannen van het kabinet. Hoe groot de acties worden is nog onduidelijk. Mark van den Oever van Farmers Defence Force (FDF) zei gisteren dat vandaag vanaf 12.00 uur "alles gaat rollen wat kan rollen". "Die dikke demonstratie in Stroe heeft helemaal niks uitgehaald. De roep in de achterban is groot om er de beuk in te gooien", zei Van den Oever in een video. Toch zei hij ook dat FDF de acties niet coördineert. "Wij als FDF hebben besloten ons daar niet aan te verbinden en ons terug te trekken uit de strijd en ook niks te coördineren. Dat hebben we eerder meegemaakt dus jullie weten wat jullie te doen staat." In de video riep de FDF-voorman op om burgers zoveel mogelijk te ontzien bij de protesten. "Dat zal misschien niet altijd lukken, maar hopelijk hebben de burgers wel de gedachte ondertussen gekregen waarom wij zo opstandig zijn."||https://nos.nl/artikel/2434268-boeren-op-meeste-plaatsen-vertrokken-van-snelwegen
2022-06-27||'Val Severodonetsk is symbolische tegenslag'; aanval Kiev om G7-top || De raketaanvallen van afgelopen weekend op Kiev waren waarschijnlijk bedoeld als signaal aan de G7-landen die gisteren in Duitsland bijeenkwamen. De Amerikaanse denktank Institute for the Study of War (ISW) komt tot die conclusie in de laatste analyse over de oorlog in Oekraïne. Ook president Zelensky denkt dat dat de reden is voor de aanval op de hoofdstad. In zijn jongste speech spreekt hij van "de Russische methode". "Iedere keer als er internationale gebeurtenissen zijn, wordt er geëscaleerd," zei de president. Han Bouwmeester, universitair hoofddocent militaire strategie aan de Nederlandse Defensie Academie, beaamt dat. "Rusland is zelf lid geweest, toen heette het nog de G8", zegt hij in het NOS Radio 1 Journaal. "Na de annexatie van de Krim in 2014 is het eruit gezet. Maar het is wel een podium waarop Poetin graag gezien wil worden." Militair is het volgens Bouwmeester niet zinvol voor de Russen om Kiev aan te vallen. "Er zijn appartementencomplexen en kleuterscholen geraakt, dat heeft militair geen enkele betekenis." Ook generaal buiten dienst Mart de Kruif ziet de militaire waarde er niet direct van in. "Het is niet zo dat de standpunten op die top zullen veranderen omdat de Russen Kiev bestoken." Hij durft te zeggen dat de Russen geen offensief vermogen meer hebben om gebieden buiten de Donbas-regio aan te vallen. Een groot deel van de Donbas is al in Russische handen. De Kruif ziet de inname van Severodonetsk, in de regio Loegansk, dan ook vooral als een symbolische tegenslag voor Oekraïne en niet zozeer als militair strategische winst van de Russen. "De Russen gebruiken vooral veel artillerie voor de lange afstand om terreinwinst te boeken. Dat doen ze met hele kleine stukjes per dag", zegt hij. "Voor Oekraïners zat er niks anders op dan terugtrekken. Het was of dat of totaal vernietigd worden." Volgens Bouwmeester suggereerden de generale staf van Oekraïne en president Zelensky afgelopen week al dat ze van Severodonetsk geen tweede Marioepol wilden maken. In die zuidelijke havenstad werd wekenlang zwaar gevochten omdat het Oekraïense leger niet uit het Azovstal-fabriekscomplex wilde vertrekken. "De strijders die nog in Severodonetsk zaten, kregen bevel zo snel mogelijk weg te gaan omdat de artillerie van de Russen heel erg geconcentreerd is op een plek", zegt Bouwmeester. De Kruif stelt dat dat de enige tactiek is die de Russen nog hebben "omdat ze nagenoeg niet meer over infanterie beschikken. Ze vallen terug op oude tactieken zoals ze die ook in Grozny in Tsjetsjenië hadden: alles platschieten van een lange afstand." Het is voor Oekraïne dan ook belangrijk dat de langeafstandswapens uit het Westen snel geleverd worden. "Want als je de Russen dat voordeel kunt ontnemen, zijn ze kwetsbaar", stelt De Kruif. "Ze kunnen dan niet meer met een enorme vuurwals stapje voor stapje naar voren trekken." Oekraïne beschikt al wel over artilleriegeschut, maar dat haalt bij lange na niet de afstanden die het Russische leger haalt. Inmiddels is het Amerikaanse M777-systeem geleverd, maar dat moet achter een vrachtwagen worden gesleept. "Daardoor zijn ze minder mobiel", zegt De Kruif. "Het is daarom nu wachten op een artilleriesysteem uit Frankrijk, dat werkt met de zogenoemde shoot-and-scoot-tactiek." Die systemen hoeven niet door een vrachtwagen getrokken te worden. Die kunnen snel munitie afvuren en op eigen kracht wegrijden waardoor het moeilijker is voor de Russen om tegenaanvallen uit te voeren. De verwachting is nu dat de Russen zich richten op Lysytsjansk, dat tegenover Severodonetsk aan de rivier de Donets ligt. "Het is de laatste stad in de regio", zegt Bouwmeester. "Als ze die in handen hebben, hebben ze de hele regio Loegansk." Daarmee is nog niet gezegd dat de hele Donbas snel wordt ingenomen, denken beide deskundigen. "Het zwaartepunt ligt nu in Loegansk", zegt De Kruif. Hij stelt dat de Russen niet makkelijk hun zware wapens ergens anders in kunnen zetten. "Dat vergt een moeilijke logistieke operatie en de Russen weten dat ze dan kwetsbaar zijn." Ook Bouwmeester ziet niet direct de hele Donbas in Russische handen vallen. "Ook steden als Kramatorsk en Slovjansk moeten dan veroverd worden. En zo ver is het nog lang niet." Eerder maakten we deze video over de Donbas-regio: ||https://nos.nl/artikel/2434267-val-severodonetsk-is-symbolische-tegenslag-aanval-kiev-om-g7-top
2022-06-27||Advocaat wil toch herziening Deventer moordzaak, na afsluiten onderzoek|| Geert-Jan Knoops, de advocaat van Ernest Louwes, zal opnieuw om herziening van de Deventer moordzaak vragen bij de Hoge Raad. Dat doet hij onder meer naar aanleiding van de uitkomsten van een jarenlang onderzoek van advocaat-generaal Diederik Aben. Vorige maand sloot de advocaat-generaal bij de Hoge Raad het nader onderzoek, dat hij in 2014 was begonnen op verzoek van Knoops. Hij kwam tot de conclusie dat er geen redenen zijn om zelf een herzieningsaanvraag in te dienen. De advocaten kunnen zo'n aanvraag echter ook doen, en daartoe heeft Knoops nu besloten. De advocaat wijst erop dat uit een afsluitend rapport, dat in handen is van de Volkskrant, blijkt dat de politie fouten heeft gemaakt. Het rapport is opgesteld door drie forensische rechercheurs van de politie. Overigens had de recherche eerder al fouten erkend. De drie leden van het coldcaseteam deden onderzoek in opdracht van Aben. Ze benadrukken dat het niet hun opdracht was "om conclusies te trekken over de verwijtbaarheid van de twijfelpunten en omissies in het toenmalige rechercheonderzoek". Het rapport geeft dan ook geen antwoord op de vraag of Louwes wel of niet de dader is. Knoops zegt dat uit dit onderzoek onder meer blijkt dat een belangrijk document niet bij de rechters bekend is geweest. "Dat zat niet in het procesdossier", zei hij in het NOS Radio 1 Journaal. Het gaat om een lijst met telecomgegevens die erop zouden kunnen wijzen dat Louwes niet in Deventer was ten tijde van de moord in 1999. Knoops verwacht dit najaar het herzieningsverzoek in te dienen. "Dit rapport bevat op meerdere vlakken nieuwe inzichten en nieuwe gegevens. We moeten niet vergeten dat dit een stuk is dat vanuit de politieorganisatie zelf komt. Voor ons is dat aanleiding om een nieuwe heropening aan te vragen." Volgens onderzoeksjournalist Bas Haan gaat het niet om nieuwe inzichten en nieuwe gegevens. Haan hield zich jarenlang bezig met de moordzaak en schreef er onder meer een boek over. Wat hem betreft is er geen sprake van groot nieuws, is zijn reactie op Twitter: Ook zegt hij dat zo'n herzieningsverzoek niets aan de status van een rechtszaak verandert. "Het vorige herzieningsverzoek van Knoops in deze Deventer Moordzaak (die over precies dezelfde onderwerpen ging) werd in 2009 door de Hoge Raad verworpen", schrijft Haan.||https://nos.nl/artikel/2434260-advocaat-wil-toch-herziening-deventer-moordzaak-na-afsluiten-onderzoek
2022-06-27||'Publieksvriendelijke en ludieke' actieweek van huisartsen tegen werkdruk|| Huisartsen in Nederland voeren deze week "publieksvriendelijke en ludieke" acties voor het verminderen van de werkdruk. Vrijdag is er een afsluitende landelijke manifestatie op het Malieveld in Den Haag. Huisartsen zeggen dat ze steeds meer taken krijgen die vroeger werden gedaan door andere zorgverleners, zoals specialisten in ziekenhuizen. Bijkomend probleem is dat het soms veel tijd kost om een patiënt door te verwijzen. Die blijft daardoor langer bij de huisarts lopen, wat de druk op de praktijk vergroot. De actieweek richt zich voor een belangrijk deel op het kabinet en minister Kuipers van Volksgezondheid. Huisartsen willen "concrete, afdwingbare" afspraken maken om hun taken te verlichten. Ze spelen met hun acties in op de meerjarenplannen voor de zorg waaraan het kabinet werkt. Patiënten krijgen geen last van de acties, zei huisarts Aart Verdaasdonk in het NOS Radio 1 Journaal. Hij is een van de initiatiefnemers. In zijn praktijk heeft hij emmers neergezet die tot de rand zijn gevuld met water, als symbool "dat de emmer overloopt". Verdaasdonk maakt lange dagen en wil meer tijd per patiënt. Dat vinden ook enkele mensen in zijn wachtkamer, die soms na een consult nog met allerlei vragen zitten. Huisartsen eisen verder dat ze meer vertrouwen krijgen en minder verantwoording hoeven af te leggen. Concreet betekent dat dat ze minder 'papieren' hoeven in te vullen voor de handelingen die ze verrichten. De administratieve druk wordt daardoor lager en dat scheelt veel tijd, ook voor de mensen die de huisarts in de praktijk ondersteunen. Een andere eis is dat er voldoende en betaalbare huisvesting komt voor een dokterspraktijk. Gemeenten moeten daarbij helpen, zeggen de actievoerders. Ook moeten de vergoedingen worden aangepast om de verschillen in huisvestingskosten op te vangen. De ene arts betaalt meer voor een praktijkruimte dan de andere. Verder dringen de actievoerders aan op een integrale samenwerking tussen de huisartsenposten, ambulances en de SEH's (de spoedeisende Eerste Hulp). De initiatiefnemers vragen huisartsen, praktijkmedewerkers, huisartsen in opleiding en "iedereen die de huisartsenzorg een warm hart toedraagt" mee te doen aan de actieweek.||https://nos.nl/artikel/2434258-publieksvriendelijke-en-ludieke-actieweek-van-huisartsen-tegen-werkdruk
2022-06-27||Acht auto's uitgebrand in Eindhoven|| Acht auto's die op een parkeerplaats voor een flat in Eindhoven stonden, zijn vannacht in vlammen opgegaan. Twee andere auto's raakten beschadigd. De autobranden werden rond 02.00 uur ontdekt. Een getuige spreekt tegen Omroep Brabant van "een heuse vuurzee". Verschillende uitgebrande auto's stonden op flinke afstand van elkaar. De brandweer kon voorkomen dat de brand oversloeg naar de flat. Deze bewoners werden vannacht wakker van een paar harde knallen: In het midden van de parkeerplaats is een half gesmolten jerrycan gevonden. De politie heeft de parkeerplaats afgesloten voor onderzoek. De laatste tijd zijn er in Eindhoven meer nachtelijke autobranden geweest waarbij vermoedelijk sprake was van brandstichting.||https://nos.nl/artikel/2434246-acht-auto-s-uitgebrand-in-eindhoven
2022-06-27||President Ecuador verlaagt brandstofprijzen, 'strekt hand uit naar betogers'|| In een poging om de sociale onrust in zijn land te bezweren, verlaagt president Lasso van Ecuador de brandstofprijzen. Of de maatregel voldoende is om een einde te maken aan de protesten, is de vraag. De demonstranten hadden een forsere verlaging geëist. De protesten en stakingen in het Zuid-Amerikaanse land duren al weken. Er zijn voedseltekorten ontstaan en in zes provincies werd de noodtoestand uitgeroepen. Lasso beschuldigde de demonstranten van een poging tot staatsgreep. De protesten komen van de Indigenas, de oorspronkelijke bewoners van het land die tot het armste deel van de bevolking horen. Een van de eisen is dat president Lasso het veld ruimt. Verder willen de demonstranten dat voedsel en andere levensmiddelen niet steeds duurder worden. Ook eisen ze meer geld voor onderwijs. In een televisietoespraak zei Lasso dat de brandstofprijzen de kern van het conflict vormen. Hij zei dat hij zijn hand uitstrekt naar de demonstranten, maar "wie zich overgeeft aan chaos, geweld en terrorisme" zal hard worden aangepakt. "Het land moet terugkeren naar normaal." Gesprekken tussen vertegenwoordigers van de regering en de leiders van de protesten hebben de afgelopen weken niets opgeleverd. Bij protesten in de hoofdstad Quito zijn de afgelopen tijd onder betogers en politiemensen zeker honderd gewonden gevallen. Er werden wegblokkades opgeworpen en winkels geplunderd.||https://nos.nl/artikel/2434245-president-ecuador-verlaagt-brandstofprijzen-strekt-hand-uit-naar-betogers
2022-06-27||De memo over vastlopen zorg die ziekenhuizen hadden willen hebben, maar niet kregen|| 20 maart 2020. Brabantse ziekenhuizen slaan alarm: we gaan plat en hebben hulp nodig. Ze zijn niet voorbereid op de komst van zo veel coronapatiënten. Nu blijkt uit onderzoek van de NOS dat het RIVM begin februari 2020 al wist dat een coronavirus-uitbraak de Nederlandse ziekenhuizen compleet zou lamleggen. Alleen heeft die informatie de ziekenhuisbestuurders nooit bereikt. Om onduidelijke redenen heeft het ministerie van Volksgezondheid, Welzijn en Sport (VWS) deze informatie nooit gedeeld. Wat weten we van die tijd die ziekenhuizen hadden kunnen gebruiken om zich voor te bereiden op een coronacrisis? Een reconstructie. Eerst die memo die modelleurs van het instituut op 9 februari 2020 stuurden aan het RIVM-management. De tekst is glashelder: "In Nederland zijn ca 37.000 ziekenhuisbedden, waaronder 1208 operationele IC-bedden. Deze capaciteit is onvoldoende", schrijven de modelleurs. "Voor de gehele range van schattingen van [de] mogelijke ernst (...) berekenen we dat de zorgvraag uitstijgt boven deze beschikbare capaciteit." De modelleurs waarschuwen in de memo dat het aantal coronapatiënten zich iedere vijf dagen zal gaan verdubbelen, waardoor de druk op zorg snel toeneemt. "Door de snel stijgende zorgvraag hebben ziekenhuizen, verpleeghuizen, de eerste lijn en de thuiszorg een zeer korte tijd om maatregelen te nemen nadat een eerste geval met nCoV-infectie is opgenomen", staat in de memo, waarbij nCoV staat voor 'het nieuwe coronavirus'. Ook wijst de risicoanalyse erop dat het aantal ziekenhuisbedden in Nederland "beduidend kleiner" is dan in de ons omringende landen. Nederland zou zich daarom eerder dan andere landen kunnen voorbereiden "op wat gedaan kan worden opdat de zorgvraag de capaciteit niet zal overschrijden". Een kleine drie weken na de memo werd op 27 februari 2020 de eerste coronapatiënt in Nederland geïdentificeerd. De aanpak van de overheid was er toen nog op gericht om besmette personen snel op te sporen en te isoleren, maar die aanpak wordt door het RIVM al gekraakt in de memo. De modelleurs berekenen namelijk dat 38 procent van alle besmette personen gevonden moet worden voordat ze besmettelijk worden. "We [berekenen] dat dit percentage niet gehaald kan worden als contactopsporing alleen directe contacten van een geval opspoort; het helpt wel om een uitbraak af te remmen, niet om het te stoppen." De memo van 9 februari laat zien dat het RIVM niet verrast was door de ernstige gevolgen bij een coronavirus-uitbraak voor de Nederlandse samenleving. Eerder bleek ook al uit een NOS-reconstructie dat het RIVM verwachtte dat het virus naar Nederland zou komen en dat dit dan "ernstige tot catastrofale" gevolgen ging hebben. Deze verwachting is nooit publiekelijk uitgesproken. Volgens een woordvoerder van het RIVM was het aan het instituut om informatie aan het kabinet te leveren en te duiden. Maar het was aan het ministerie van VWS om uiteindelijk beslissingen te nemen over het wel of niet informeren van bijvoorbeeld ziekenhuizen of de maatschappij. Maar opvallend is dat ook het RIVM de Tweede Kamer niet informeerde over de alarmerende berekeningen tijdens een van de eerste technische briefings over het coronavirus. Zo zei Jaap van Dissel, directeur van het Centrum voor Infectieziektenbestrijding van het RIVM, tijdens zo'n briefing op 20 februari 2020 helemaal niets over de verwachte druk op de zorg of de ziekenhuizen. De vraag blijft waarom het ministerie van VWS de Tweede Kamer in februari 2020 niet zelf expliciet heeft geïnformeerd over de alarmerende risicoanalyse in de RIVM-memo. Volgens een VWS-woordvoerder is dat omdat de memo als één van meerdere scenario's werd gezien. Dit is een opmerkelijke verklaring, want in de memo gaat het niet om zomaar een scenario, maar om een risicoanalyse die stelt dat er in alle gevallen onvoldoende ziekenhuiscapaciteit is zodra het coronavirus in Nederland toeslaat. Vragen over wat binnen VWS de visies waren op de memo, worden niet beantwoord. "We zien geen reden om de route van deze specifieke memo verder uit te lopen, omdat verondersteld mag worden dat dit een van de scenario's is die destijds is besproken", zegt de woordvoerder van het ministerie. "De communicatie tussen VWS en RIVM is gedurende de hele pandemie transparant en open geweest." Volgens Diederik Gommers, destijds voorzitter van de Nederlandse Vereniging voor Intensive Care, kwam de risicoanalyse ook niet ter sprake in de OMT-vergadering van 27 februari (eveneens de dag met de eerste officiële coronabesmetting in Nederland) waaraan ook het RIVM deelnam. "Als hier ook maar een deel van was besproken, had ik direct aan de bel getrokken. Het Landelijk Coördinatie Patiënten Spreiding had eerder opgericht kunnen worden. We hadden van tevoren meer beademingsapparatuur kunnen regelen. Uiteindelijk trok ik pas op 8 maart aan de bel, toen ik een telefoontje kreeg van de Europese IC-vereniging." Gommers benadrukt dat de memo geen verschil had gemaakt in het aantal IC-bedden dat Nederland tot zijn beschikking zou hebben gehad. "Maar als we dit hadden geweten, hadden we wel een stuk eerder kunnen opschalen, dat zou veel stress hebben gescheeld." In de herinnering van Amsterdam UMC-bestuurder Mark Kramer, als voorzitter van het Regionale Overleg Acute Zorg Noord Holland/Flevoland intensief betrokken bij de crisisaanpak vanaf het begin van de pandemie, waren nergens in Europa al in februari de alarmbellen gaan rinkelen over het virus. De memo van 9 februari toont in ieder geval het tegendeel wat betreft de modelleurs van het RIVM. "Voor mij is daarom de grote vraag op welk bureau bij de RIVM of het ministerie van VWS de formele gang van dit memo is gestokt en waarom dat is gebeurd", zegt Kramer. "Deze kennis had bij de veiligheidsregio's en de GGD GHOR ingebracht moeten worden. Die hadden dan tijdig zorgpartners, zoals ziekenhuizen in hun regio, kunnen betrekken bij voorbereidingen." Jan Kluytmans (nu UMC Utrecht, eerder Amphia in Breda) zegt "erg verbaasd" te zijn over de memo. Hij maakte begin maart eigen berekeningen over de verwachte druk op de Brabantse ziekenhuizen. "Toen we die berekeningen aan het ministerie lieten zien, vielen ze daar van hun stoel", zegt Kluytmans. "Ze wilden het pas geloven als eerst modelleur Jacco Wallinga van het RIVM het nog eens door zou rekenen. Nu blijkt dat het RIVM dus al een maand eerder tot een soortgelijke conclusie kwam. Ik kijk daar heel erg van op." Ook Bart Berden, van het Elisabeth-Tweesteden Ziekenhuis, is onaangenaam verrast. "We hebben in maart nota bene een vergadering gehad met alle Brabantse ziekenhuisbestuurders en Jaap van Dissel van het RIVM. Hij noemde ons scenario toen 'niet onwaarschijnlijk'." Volgens Berden had ook het patiëntenspreidingssyteem LCPS al eerder opgestart kunnen worden. "Ik had dit heel graag eerder geweten", zegt Berden. "Dan hadden we al kunnen opschalen en als zorginstellingen elkaar veel eerder hebben opgezocht. Ik had dan ook direct meer persoonlijke beschermingsmiddelen ingekocht. Nu gingen de vliegtuigen vol mondkapjes in februari nog naar China". Kluytmans is iets minder stellig. "De gedachte die toen nog breed werd gedeeld, hoe naïef ook, was dat Nederland de dans zou ontspringen. Ik weet niet of zo'n memo alleen deze mentaliteit had veranderd." De overbelasting van de Nederlandse ziekenhuizen als gevolg van de corona-uitbraak begon zes weken na de memo van het RIVM. Op 21 maart 2020 werd met stoom en kokend water het Landelijk Coördinatiecentrum Patiënten Spreiding (LCPS) opgericht, onder leiding van Ernst Kuipers, die inmiddels minister van VWS is. Via deze organisatie werden toen coronapatiënten vanuit het epicentrum van het virus, Noord-Brabant, verspreid over ziekenhuizen in het hele land. Dit om te voorkomen dat de zorg in Brabant zou instorten. Op 29 maart werden de eerste patiënten naar Duitsland overgeplaatst vanwege grote capaciteitsproblemen in Nederland.||https://nos.nl/artikel/2434236-de-memo-over-vastlopen-zorg-die-ziekenhuizen-hadden-willen-hebben-maar-niet-kregen
2022-06-27||Ministerie deelde vroege RIVM-memo over vastlopen zorg niet met ziekenhuizen|| Ziekenhuizen zouden bij een uitbraak van het coronavirus in alle gevallen overbelast raken. Dat was bij het RIVM al duidelijk voordat de eerste coronapatiënt in Nederland was. Maar ziekenhuizen zijn daar toen door het ministerie van Volksgezondheid niet voor gewaarschuwd, en konden zich op dat moment dus ook nog niet voorbereiden op de impact van de coronacrisis. Dat blijkt uit onderzoek van de NOS. Verschillende deskundigen, onder wie Diederik Gommers (Erasmus MC en destijds voorzitter van de intensivecareartsen), Bart Berden (Elisabeth-TweeSteden Ziekenhuis) en Jan Kluytmans (UMC Utrecht), zijn onaangenaam verrast en vinden het een gemiste kans dat de informatie destijds niet is gedeeld met ziekenhuizen. "Als we dit hadden geweten, hadden we een stuk eerder kunnen opschalen, dat zou veel stress hebben gescheeld", zegt Gommers bijvoorbeeld. Het draait om een concept-memo die modelleurs van het RIVM op 9 februari 2020 stuurden aan het management. "In Nederland zijn ca. 37.000 ziekenhuisbedden, waaronder 1208 operationele IC-bedden. Deze capaciteit is onvoldoende", schrijven de modelleurs. "Voor de gehele range van schattingen van [de] mogelijke ernst (...) berekenen we dat de zorgvraag uitstijgt boven deze beschikbare capaciteit." De memo is onlangs vrijgegeven door Volksgezondheid, nadat de NOS had ontdekt dat alle bijlagen van e-mails ontbraken in een pakket interne RIVM-documentatie uit februari 2020. Het RIVM stelt dat deze informatie destijds is gedeeld met het ministerie. Volgens het instituut is het aan het ministerie om op basis van alle binnenkomende informatie te besluiten welke maatregelen genomen worden. Bijvoorbeeld om de ziekenhuizen bij voorbaat te waarschuwen. Dit laatste is niet gebeurd. Het ministerie wil niet zeggen waarom niet. Ook over de rol van de RIVM-memo wil een woordvoerder niet uitweiden. "We zien geen reden om de route van deze specifieke memo verder uit te lopen, omdat verondersteld mag worden dat dit een van de scenario's is die destijds zijn besproken", zegt de woordvoerder. Deskundigen spreken van een gemiste kans. Volgens toenmalig IC-chef Gommers is de memo niet besproken in de OMT-vergadering van 27 februari, waaraan ook het RIVM deelnam. "Als hier ook maar een deel van was besproken, had ik direct aan de bel getrokken. Uiteindelijk deed ik dat pas op 8 maart, toen ik een telefoontje kreeg van de Europese IC-vereniging." Jan Kluytmans (nu UMC Utrecht, eerder Amphia in Breda) zegt "erg verbaasd" te zijn over de memo. Hij maakte begin maart 2020 eigen berekeningen over de verwachte druk op de Brabantse ziekenhuizen. "Toen we die berekeningen aan het ministerie lieten zien, vielen ze daar van hun stoel", zegt Kluytmans. Bart Berden, bestuurder van het Elizabeth-Tweesteden Ziekenhuis in Tilburg snapt niet dat de memo niet is gedeeld. Ook Amsterdam UMC-bestuurder Mark Kramer, als voorzitter van het Regionale Overleg Acute Zorg Noord Holland/Flevoland destijds intensief betrokken bij de crisisaanpak, is benieuwd over de bestuurlijke route van de memo. "Voor mij is daarom de grote vraag op welk bureau bij het RIVM of het ministerie van VWS de formele gang van deze memo is gestokt en waarom dat is gebeurd", zegt Kramer. "Deze kennis had bij de veiligheidsregio's en de GGD GHOR ingebracht moeten worden. Die hadden dan tijdig zorgpartners, zoals ziekenhuizen in hun regio, kunnen betrekken bij voorbereidingen." Volgens Berden had ook het patiëntenspreidingssysteem LCPS al eerder opgestart kunnen worden. "Ik had dit heel graag eerder geweten. Dan hadden we al kunnen opschalen en als zorginstellingen elkaar veel eerder hebben opgezocht. Ik had dan ook direct meer persoonlijke beschermingsmiddelen ingekocht. Nu gingen de vliegtuigen vol mondkapjes in februari nog naar China."||https://nos.nl/artikel/2434234-ministerie-deelde-vroege-rivm-memo-over-vastlopen-zorg-niet-met-ziekenhuizen
2022-06-27||Wekdienst 27/6: Nieuw boerenprotest • Parlementaire enquête gaswinning begint|| Goedemorgen! Boeren dreigen met nieuwe acties vandaag en in Arnhem buigt de rechter zich over de jarenlange afpersing van een fruitbedrijf in Hedel. Het weer: wolkenvelden, maar ook geregeld zon. Landinwaarts valt later vanmiddag een enkele bui. De temperatuur loopt op naar 19 tot 23 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De eerste openbare verhoren van de parlementaire enquêtecommissie die onderzoek doet naar de gaswinning in Groningen gaan vandaag van start. In totaal worden zo'n zeventig mensen gehoord. Zij zijn betrokken geweest bij de gaswinning in Groningen of hebben daar de negatieve gevolgen van ondervonden. Het doel van het onderzoek is waarheidsvinding; hoe is besluitvorming over de gaswinning op cruciale momenten verlopen? Welke belangen en afwegingen speelden een rol? En hoe is hierbij omgegaan met de belangen van Groningers? Eerder werden achter de schermen al gesprekken gevoerd met 124 betrokkenen. Vanaf vandaag worden die gesprekken in de openbaarheid gevoerd en zijn ze voor iedereen die dat wil te volgen, via NPO Politiek. Zo'n 2200 geallieerde militairen die tijdens de Tweede Wereldoorlog boven het IJsselmeer in een vliegtuig werden neergehaald zijn nooit gevonden. Die verdienen een herdenkingsplek, vinden ze in het Friese Molkwerum. En dus kwam er een monument: Fijne maandag!||https://nos.nl/artikel/2434233-wekdienst-27-6-nieuw-boerenprotest-parlementaire-enquete-gaswinning-begint
2022-06-27||Dreig-sms'jes en beschietingen: Ali G. voor rechter om terreur fruithandel Hedel|| Twee jaar lang werd fruitbedrijf De Groot uit Hedel eerst afgeperst en later geteisterd door aanslagen. Vandaag staat het vermoedelijke brein achter dit geweld voor de rechter. Bijna twintig incidenten zijn er geweest, tussen januari 2020 en juni 2021. (Oud-)werknemers van het bedrijf kregen thuis te maken met beschietingen en vuurwerkbommen. Er werd brand gesticht of een handgranaat voor de deur gelegd. De politie arresteerde zo'n 25 verdachten, vooral uitvoerders van aanslagen. Een deel van hen is al veroordeeld, een ander deel moet nog voor de rechter komen. De komende dagen staat de vermoedelijke opdrachtgever terecht: de 37-jarige Ali G. uit Bussum. Zijn halfbroer, die hem zou hebben geholpen, kreeg eerder al tien jaar cel. De nachtmerrie voor de werknemers van De Groot begon in de zomer van 2019, toen ze een partij cocaïne vonden tussen de bananen. Iets dat overigens wel vaker gebeurde bij het bedrijf, zo vertelde een leidinggevende begin dat jaar nog tegen de NOS. Deze keer ging het om maar liefst 400 kilo met een straatwaarde van 30 miljoen euro. De Groot seinde de politie in, die de drugs zoals gebruikelijk ophaalde en vernietigde. Nog geen week later kreeg de directie de eerste dreig-sms'jes: "Wij stellen jullie aansprakelijk voor het verlies van onze handel. Jullie krijgen een boete van 1,2 miljoen euro." Er werd gedreigd een medewerker te liquideren als er niet werd betaald. De sms'jes zouden afkomstig zijn van Ali G., in het verleden wel eens veroordeeld voor oplichting maar verder een onbekende. Of hij daadwerkelijk de eigenaar was van de onderschepte coke is zeer de vraag. Het Openbaar Ministerie denkt dat hij de cocaïnevangst alleen maar heeft aangegrepen om De Groot af te kunnen persen. Het fruitbedrijf peinsde er niet over te betalen en schakelde de politie in. Het leidde tot de aanhouding van G. en enkele andere verdachten. Maar toen beging het Openbaar Ministerie een kapitale blunder. Eind 2019 stopte het OM per ongeluk een lijst met 300 namen en adressen van werknemers van De Groot in het dossier. Vervelend maar geen ramp, was aanvankelijk nog de gedachte. "Er zijn nooit aanwijzingen geweest dat er mensen direct gevaar liepen, en ook nu is dat niet het geval", aldus het OM destijds. Wie de lijst ook in handen kreeg, was hoofdverdachte Ali G., in zijn cel. Volgens het OM heeft hij de lijst stiekem gekopieerd en mensen buiten de gevangenis opdracht gegeven om aanslagen te plegen op de genoemde adressen. Vanaf dat moment begon een ware terreurcampagne. In januari 2020 legde iemand een handgranaat voor de deur bij een werknemer van De Groot. Dat die granaat niet ontplofte lijkt een gelukje: op bewakingsbeelden was te zien hoe de dader hard wegrende met de handen over zijn oren. Er volgden meer aanslagen op privéadressen van De Groot-medewerkers. Vaak 's nachts, als de bewoners lagen te slapen. Meerdere keren waren er kleine kinderen in huis toen er brand werd gesticht. Soms vonden de aanslagen op klaarlichte dag plaats. Zo vloog op een ochtend in juni 2020 een kogel door een voordeur in Kerkdriel en ging er diezelfde middag een door een ruit bij een ander huis in het dorp. De politie zag zich genoodzaakt een enorme beveiligingsoperatie op te tuigen. Iedereen op de lijst kon doelwit zijn. Dat bij sommige werknemers zwaarbewapende agenten voor de deur stonden, zorgde niet altijd voor een geruster gevoel in de buurt. In de herfst van 2020 volgde een nieuwe reeks aanslagen, met als heftigste incident een brandbom door het raam van een huis in Hedel. De bewoners moesten uit het raam springen om aan de vlammenzee te ontkomen. Het huis brandde volledig af. De afpersers stuurden nieuwe dreig-sms'jes: "De aanslagen zullen vanaf nu serieuzer worden", stond in een van de berichten. "Het zal erger zijn dan Hedel", werd er gedreigd. "De eerstvolgende aanslag zal een leven kosten." Het geldbedrag dat de afpersers wilden zien van De Groot liep op tot 2,5 miljoen euro. De politie pakte met regelmaat nieuwe verdachten op en zette zelfs een succesvolle undercoveractie op touw. Ook de eerder vrijgelaten hoofdverdachte Ali G. werd opnieuw gearresteerd. Toch hielden de aanslagen ook na zijn arrestatie niet op. Het OM vermoedt dat hij vanuit de gevangenis is doorgegaan met het regelen van mensen voor weer nieuwe aanslagen. De laatste reeks incidenten dateert van mei en juni vorig jaar, toen er een reeks beschietingen van huizen was in de Bommelerwaard. Het gebied rond fruitbedrijf De Groot werd tijdelijk uitgeroepen tot veiligheidsrisicogebied, zodat de politie preventief kon fouilleren. Hoewel er sindsdien geen nieuwe incidenten meer zijn geweest, is de dreiging zeker niet verdwenen. Nog altijd worden er mensen beveiligd. Hoofdverdachte Ali G. zat al op een gevangenisafdeling met extra toezicht, maar werd onlangs overgeplaatst naar de Extra Beveiligde Inrichting (EBI) in Vught, kennelijk omdat hij opnieuw een gevaar vormde. De impact op de medewerkers van De Groot is gigantisch, schetste de officier van justitie eerder al in de rechtszaal. "De verdachten hebben onrust, angst, radeloosheid en woede veroorzaakt. Het laat zich nauwelijks in woorden uitdrukken welk leed de directie, familieleden en medewerkers van het fruitbedrijf is aangedaan." Vandaag en morgen wordt de zaak tegen Ali G. behandeld, woensdag volgt een strafeis. Vanaf 5 juli staat nog een laatste reeks vermoedelijke uitvoerders terecht, voor de incidenten die zijn gepleegd in 2021. Omroep Gelderland maakte eerder deze documentaire over de zaak:||https://nos.nl/artikel/2434232-dreig-sms-jes-en-beschietingen-ali-g-voor-rechter-om-terreur-fruithandel-hedel
2022-06-27||Openbare verhoren parlementaire enquête Groningen van start|| De parlementaire enquêtecommissie aardgaswinning Groningen had niet op een actueler moment kunnen beginnen met het onderzoek naar het beheer van het Groningse gasveld. In nationale en internationale media staan bijna dagelijks berichten over het Groningse gas als lapmiddel voor een dreigend Europees gastekort. Onder dat gesternte beginnen de zeven leden van de commissie vandaag aan de openbare verhoren van zeventig mensen die betrokken zijn geweest bij de gaswinning in Groningen of daarvan de negatieve gevolgen hebben ondervonden. Het doel van het onderzoek is waarheidsvinding; hoe is besluitvorming over de gaswinning op cruciale momenten verlopen? Welke belangen en afwegingen speelden een rol? En hoe is hierbij omgegaan met de belangen van Groningers? Achter de schermen zijn er begin dit jaar al veel gesprekken gevoerd, met 124 mensen. Het gaat dan om gedupeerden, maar vooral om bestuurders, directeuren en deskundigen van olie- en gasmaatschappijen in Groningen, wetenschappers en anderen die de afgelopen decennia nauw betrokken zijn geweest bij de gaswinning. Vanaf vandaag worden die gesprekken in de openbaarheid gevoerd en zijn ze voor iedereen die dat wil te volgen, via NPO Politiek. De commissie las ook al 631.500 digitale documenten en 10 meter aan papieren dossiers. De zeven parlementariërs krijgen daarbij steun van zestien medewerkers. De eerste dag van de verhoorweek begint met de vraag: hoe groot zijn de negatieve gevolgen van de gaswinning voor Groningers? In de ochtend komen twee gedupeerden aan het woord. Een van hen is Sijbrand Nijhoff. Nijhoff had veel schade aan zijn boerderij in Zijldijk. Hij voerde er een jarenlange strijd over met gaswinningsbedrijf NAM. Nijhoff sprak daarover in 2016 in de Tweede Kamer, waar hij vertelde dat zijn vrouw niet meer in hun huis durfde te wonen. "Na 46 jaar heb ik nu een latrelatie", zei hij toen. Bijzonder aan Nijhoff is dat hij vertrouwelijke papieren in bezit heeft van de 'Overeenkomst van Samenwerking', de afspraken tussen oliebedrijven Shell en Exxon enerzijds en de Nederlandse Staat anderzijds direct na de ontdekking van het gasveld. Hoe hij aan die papieren is gekomen, heeft hij nooit willen vertellen. Maar hij kondigde aan dat te onthullen voor de commissie. In de middag is het woord aan Susan Top. Zij was van 2015 tot 2021 secretaris van het Groninger Gasberaad. In die rol zat zij aan tafel met lokale en provinciale bestuurders, de NAM en de minister van Economische Zaken om de belangen van Groningers te behartigen. Zij is kritisch over de trage versterking van onveilige gebouwen.||https://nos.nl/collectie/13902/artikel/2434230-openbare-verhoren-parlementaire-enquete-groningen-van-start
2022-06-27||Sudan beschuldigt Ethiopië van executeren militairen|| Sudan beschuldigt Ethiopië van het executeren van zeven Sudanese militairen en een burger die gevangen werden gehouden. Het Sudanese leger zegt in een verklaring, die is gepubliceerd door staatspersbureau SUNA, dat de actie een "passend antwoord" zal krijgen. Ethiopië zou de lichamen na de executies ook publiekelijk hebben getoond. Het gaat volgens Sudan om gedrag "dat in strijd is met alle wetten, oorlogsgebruiken en het internationaal humanitair recht". Persbureau Reuters kreeg niet direct een reactie van Ethiopië op de beschuldigingen. De spanningen tussen de Afrikaanse buurlanden lopen de laatste tijd op door onder meer het conflict in het Ethiopische Tigray; de regio aan de westkant grenst aan Sudan. Tienduizenden vluchtelingen trokken vanwege het conflict naar Sudan. Verder heeft Ethiopië tegen de zin van Sudan en ook Egypte een stuwdam gebouwd in de Blauwe Nijl, die ontspringt in Ethiopië. Eerder dit jaar nam Ethiopië de dam in gebruik. Het vullen van het stuwmeer gaat ten koste van de hoeveelheid rivierwater die verder stroomt naar Sudan en Egypte. Die landen zijn afhankelijk van het water uit de Nijl en zien de dam als een bedreiging, omdat Ethiopië via de dam een aanzienlijk invloed heeft op de waterstand in de Nijl.||https://nos.nl/artikel/2434228-sudan-beschuldigt-ethiopie-van-executeren-militairen
2022-06-27||Zes agenten doodgeschoten in noorden van Mexico|| In het noorden van Mexico zijn zes agenten doodgeschoten. Ze werden volgens het veiligheidsministerie van de staat Nuevo León midden in de nacht in een hinderlaag gelokt door een groep zwaarbewapende mannen in zo'n tien bepantserde trucks. Vervolgens werden ze onder vuur genomen. Het ministerie benadrukte in een persverklaring dat de agenten "heroïsch" hadden gevochten. Vier agenten raakten bij de aanval gewond. Mexico kampt al jaren met bloederig bende- en drugsgeweld, waarbij aanslagen op de politie niet worden geschuwd. Zo kwamen er vorige week nog vier agenten om, nadat ze onder valse voorwendselen naar een woning in El Salto in Jalisco waren gelokt. Bij dat vuurgevecht vielen in totaal twaalf doden. Ook journalisten die bijvoorbeeld berichten over de georganiseerde misdaad zijn hun leven niet zeker in het land. Begin februari werd in havenstad Salina Cruz alweer de vijfde journalist dit jaar vermoord in Mexico. Verder werden er vorige week twee priesters in een kerk vermoord in de noordelijke staat Coahuila de Zaragoza. Op dat moment poogden ze een toeristengids te beschermen tegen een drugsbende. Ook de gids werd doodgeschoten. De moord op de priesters werd veroordeeld door paus Franciscus.||https://nos.nl/artikel/2434227-zes-agenten-doodgeschoten-in-noorden-van-mexico
