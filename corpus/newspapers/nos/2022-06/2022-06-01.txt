2022-06-01||Facebook-topvrouw Sheryl Sandberg zet stap terug|| Topvrouw Sheryl Sandberg van Facebook heeft aangekondigd dat ze terugtreedt als operationeel directeur. Ze deed die aankondiging in een bericht op het sociale medium. De 52-jarige Sandberg was jarenlang een belangrijke drijvende kracht achter het zakelijke succes van de techgigant. Ze stond bekend als de nummer 2 van het bedrijf, na oprichter Mark Zuckerberg. Sandberg kwam in 2008 over van Google, dat was vier jaar voordat Facebook een beursgenoteerd bedrijf werd. Ze werd beschouwd als het zakelijke genie achter de onderneming en ze was naast Zuckerberg het belangrijkste gezicht van Facebook. Ze heeft de advertentietak van het moederbedrijf Facebook, dat nu Meta Platforms heet, volledig geleid. Vorig jaar was Facebook onder haar leiding goed voor een omzet van bijna 120 miljard dollar. "Toen ik deze functie aannam, ging ik ervan uit dat ik vijf jaar in deze rol zou blijven", schrijft ze. "Veertien jaar later is het tijd om het volgende hoofdstuk van mijn leven te schrijven." Ze gaat niet helemaal weg bij het bedrijf, ze zal nog een zetel in het bestuur van Meta houden. Topman Zuckerberg noemt het terugtreden van Sandberg "het einde van een tijdperk". Hij stelt dat zij het was die hem heeft geleerd hoe je een bedrijf moet leiden. Ze kwam bij Facebook toen Zuckerberg nog maar 23 jaar oud was. Hij zegt dat hij en zijn vrouw Sandberg als een goede vriendin beschouwen. Javier Olivan volgt Sandberg op als operationeel directeur. Volgens Zuckerberg wordt zijn rol anders dan die van Sandberg en zal Olivan zich meer op interne aangelegenheden richten.  Het terugtreden leidde tot verliezen van Meta Platforms op Wall Street. Het bedrijf verloor na de aankondiging bijna 3 procent aan waarde.||https://nos.nl/artikel/2431118-facebook-topvrouw-sheryl-sandberg-zet-stap-terug
2022-06-01||Oekraïne zet stap richting WK op bewogen avond in Glasgow || Met ieder een Oekraïense vlag om zich heen gedrapeerd, betraden de spelers van Oekraïne het veld op Hampden Park. Met zichtbare emotie brachten ze het volkslied ten gehore: "Oekraïne is nog niet vergaan." En toen moesten ze voetballen, de eerste officiële interland in oorlogstijd. Plaatsing voor het WK zou een momentje van geluk betekenen voor het Oekraïense volk, winnen van Schotland was daarom de missie van de internationals in de uitgestelde play-off in de WK-kwalificatie. Met een 3-1 overwinning deden ze dat, waardoor zich nog slechts één horde op de weg naar het WK bevindt: Wales. Oekraïne was voor de rust sterker in het door Danny Makkelie gefloten duel, maar doelman Craig Gordon was op dreef en ontzegde Viktor Tsigankov en Andrej Jarmolenko bij twee goede mogelijkheden een treffer. Met een fraaie aanname en dito lobje liet Jarmolenko de Schotse keeper in de 33ste minuut wel kansloos. Na rust kopte die andere ervaren aanvaller, Roman Jaremtsjoek, de 0-2 binnen en liet Oekraïne na om Schotland op grotere achterstand te zetten. Mede door Heorhij Boesjtsjan kwam Schotland zelfs terug in de wedstrijd. Aanvankelijk kwam de Oekraïense doelman nog goed weg, toen hij een bal door zijn handen liet glippen, maar John McGinn tot zijn opluchting voor open doel naast zag koppen. In onderstaande video vertelt bondscoach Oleksandr Petrakov over de grote betekenis van de zege op Schotland.  Een tweede slippertje van Boesjtsjan betekende wel een Schotse goal. Callum McGregor scoorde en bracht de Schotse hoop terug op Hampden Park. De Schotten gaven nog alles, maar ver in blessuretijd counterde Artem Dovbyk na een splijtende pass van Oleksandr Zintsjenko naar de 1-3. In de uitslag kon iedereen op Hampden Park zich wel vinden op deze bewogen avond. Nu wacht zondag in en tegen Wales de finale om een WK-ticket. Hoe was de stemming in Kiev? Correspondent Sander van Hoorn keek met een handjevol mensen in een café in Kiev naar de play-off tussen Oekraïne en Schotland in de WK-kwalificatie:||https://nos.nl/collectie/13899/artikel/2431116-oekraine-zet-stap-richting-wk-op-bewogen-avond-in-glasgow
2022-06-01||Prestigieuze prijs voor astrofysica naar hoogleraar Radboud Universiteit|| De Vlaamse sterrenkundige Conny Aerts heeft de Kavli-prijs voor astrofysica gewonnen. Deze tweejaarlijkse Noorse prijs is na de Nobelprijs één van de belangrijkste wetenschapsprijzen. Aerts doet onderzoek naar sterbevingen. "Sterren zijn gasbollen en sommige daarvan hebben echt bevingen, net zoals de aarde bevingen heeft", zei ze in Nieuws en Co op NPO Radio 1. "Bevingen van de aarde laten seismologen zien wat er aan fysica en chemie in onze planeet zit. Ik doe dat voor sterren op dezelfde manier. Daaruit halen wij heel veel informatie." De Nederlandse Onderzoeksschool voor Astronomie noemt haar werk "baanbrekend". Haar onderzoek heeft "een schat" aan nieuwe ontdekkingen opgeleverd over de massa, omvang, chemische samenstelling en leeftijd van sterren. Aerts was als kind al gefascineerd door de sterren. "Onderschat nooit de nieuwsgierigheid van een kind, zeg ik altijd. Ik woonde op het platteland en zat altijd al naar de sterren te kijken en wilde al weten: wat gebeurt er dan binnen die sterren? Daar heb ik dan mijn beroep van gemaakt." Ze hoopt dat de aandacht die ze krijgt meisjes en jonge vrouwen inspireert. Ze wil een rolmodel zijn, zei ze tegen VRT Nieuws. Aerts is verbonden aan de universiteit van Leuven, de Radboud Universiteit in Nijmegen en lid van de Koninklijke Nederlandse Akademie van Wetenschappen. Ze deelt de prijs met haar Deense collega Jørgen Christensen-Dalsgaard en de Amerikaan Roger Ulrich. Aan de prijs is een geldbedrag van 1 miljoen dollar (938.000 euro) verbonden. In 2018 kreeg Ewine van Dishoeck van de Universiteit Leiden de Kavli-prijs voor astrofysica. Er zijn ook Kavli-prijzen voor nanowetenschap en neurowetenschap.||https://nos.nl/artikel/2431113-prestigieuze-prijs-voor-astrofysica-naar-hoogleraar-radboud-universiteit
2022-06-01||Nederlander (23) overlijdt na val van berg in Verenigde Staten|| Een 23-jarige man uit Utrecht is in het Amerikaanse berggebied de Appalachen om het leven gekomen. Volgens Amerikaanse media zat de man aan de rand van het berggebied te ontbijten toen hij naar beneden viel. Lokale media meldden dat hij 15 meter naar beneden is gevallen. Met drie terreinwagens en dertig reddingswerkers werd naar hem gezocht. De Nederlander werd levend maar in kritieke toestand aangetroffen en met een helikopter naar het ziekenhuis gebracht. Daar is hij aan zijn verwondingen overleden. De man studeerde in Utrecht en was lid van studentenvereniging Veritas, meldt RTV Utrecht. De vereniging schrijft op haar website dat hij binnen de vereniging erg actief was en bekendstond als een sociale, grappige en vrolijke jongen. Veritas blijft vanwege zijn overlijden tot en met vrijdag 3 juni gesloten. Een dag later zou de man 24 jaar zijn geworden.||https://nos.nl/artikel/2431107-nederlander-23-overlijdt-na-val-van-berg-in-verenigde-staten
2022-06-01||Zo inspireren topstukken Mauritshuis zestien hedendaagse fotografen|| Alleen al het vooruitzicht om een paar uur eenzaam door het museum te dwalen trok de meeste fotografen over de streep. Het Mauritshuis vroeg zestien fotografen een foto te maken, geïnspireerd op een werk uit de collectie. Vanaf vandaag is het resultaat te zien. Tijdens die dwaaltocht namen ze de tijd om te kiezen. Gisteren opende koning Willem-Alexander de tentoonstelling in het museum, dat dit jaar 200 jaar bestaat. De Belgische fotograaf Stephan Vanfleteren raakte geïntrigeerd door het verhaal achter de Anatomische Les van Rembrandt en draaide het om. En dat leidde tot een foto met een luguber kantje. Op zijn schilderij uit 1632 portretteerde Rembrandt een anatomische les van dr. Nicolaes Tulp. Te zien is hoe die de arm ontleedt van een ter dood gebrachte man, met chirurgijns om hem heen. Onderzoek had aangetoond dat Rembrandt oorspronkelijk een stomp schilderde en geen hand. De geëxecuteerde man, een dief, heeft zijn hand mogelijk verloren bij een eerdere veroordeling. Rembrandt heeft later toch een hand toegevoegd omdat de stomp mogelijk te veel de aandacht trok. Vanfleteren gaf de ontbrekende hand een hoofdrol: De herkomst van de hand maakt Vanfleteren niet bekend. Hij garandeert dat alles juridisch en ethisch in orde is. Anton Corbijn raakte ontroerd door de twee Afrikanen op een ander werk van Rembrandt. In die tijd waren schilderijen met gekleurde mensen in de hoofdrol zeer ongebruikelijk. Meestal ging het om bedienden of slaven op de achtergrond, of werd Caspar afgebeeld, een van de drie wijzen uit het oosten. Deze twee mannen waren vrij en woonden waarschijnlijk in de buurt van het atelier van Rembrandt. Corbijn maakte de foto in Kenia, met natuurlijk licht, net als op het schilderij van Rembrandt. "Door ze van achteren te fotograferen vormen ze samen met het werk van Rembrandt een doorlopend tafereel." Sara Blokland koos voor een heel andere benadering. Zij nam als uitgangspunt een van de zalen van het Mauritshuis. In 1644 hadden daar zes inheemse Braziliaanse mannen als dieren kunstjes moeten doen tijdens een diner voor Johan Maurits van Nassau. Blokland wilde deze niet-zichtbare koloniale geschiedenis zichtbaar maken door alle verflagen die in de loop van de eeuwen zijn aangebracht te verwerken in borden, als een ode aan deze mannen. Carla van de Puttelaar liet zich inspireren door een schilderij van Rogier van de Weyden, De Bewening van Christus. Ze maakte van Jezus een vrouw en gebruikte één model voor twee vrouwen, zoals Van der Weyden dat ook heeft gedaan. Het is duidelijk te zien dat twee van de vier vrouwen hetzelfde gezicht hebben. De ribben van Jezus zijn goed terug te zien in haar foto, ook wilde ze het tafereel iets sensueels geven. "Het werk van Ter Borch sluit mooi aan bij mijn werk", zegt Rineke Dijkstra over haar keuze, De Briefschrijfster. "Ik vind het fascinerend om naar mensen te kijken die heel geconcentreerd iets aan het doen zijn. De concentratie zorgt ervoor dat mensen vergeten dat er naar ze gekeken wordt." "Beide vrouwen bevinden zich in een parallelle wereld, waar ze helemaal in gezogen worden. Alleen de manier van communiceren is veranderd, van een met de hand schrijven naar tikken op een mobieltje." Alle zestien werken zijn vanaf vandaag te zien in het Mauritshuis, opgehangen naast of in de buurt van het werk dat de fotografen inspireerde.||https://nos.nl/artikel/2431106-zo-inspireren-topstukken-mauritshuis-zestien-hedendaagse-fotografen
2022-06-01||Johnny Depp trekt aan langste eind in smaadzaak tegen Amber Heard|| De geruchtmakende rechtszaak tussen de Amerikaanse acteurs en voormalig koppel Johnny Depp en Amber Heard is geëindigd in het voordeel van Depp. De twee hadden elkaar aangeklaagd voor smaad. Heard moet 15 miljoen dollar aan Depp betalen. Dat komt in de praktijk neer op ruim 10 miljoen dollar, omdat er voor een deel van de straf een maximum geldt in de staat Virginia, waar de rechtszaak diende. Heard was in de rechtszaal aanwezig bij de uitspraak: Voor Depp geldt dat hij aan Heard 2 miljoen dollar moet betalen. "De jury heeft mij mijn leven teruggegeven", laat de acteur in een verklaring weten. "Het stemt nederig." Heard zegt in een verklaring dat ze "onbeschrijfelijk teleurgesteld" is. "Ik ben er kapot van dat de berg bewijs niet genoeg was om de ongekende macht, invloed en druk van mijn ex-man te weerstaan." Afgelopen vrijdag was de laatste procesdag, toen beide partijen twee uur de tijd kregen om de jury te overtuigen van hun gelijk. De zevenkoppige jury had, verdeeld over drie dagen, twaalf uur nodig om tot een oordeel te komen. Heard was bij de uitspraak aanwezig, Depp niet. De afgelopen dagen dook hij op in Londen, voor gastoptredens bij concerten van gitarist Jeff Beck. De twee Hollywoodsterren kregen in 2012 een relatie en trouwden in 2015. Een jaar later vroeg Heard een scheiding aan en een contactverbod. In 2018 schreef ze in een opinieartikel in The Washington Post dat ze slachtoffer was van huiselijk geweld. Depps naam werd in het stuk niet genoemd, maar toch sleepte hij haar voor de rechter en eiste 50 miljoen dollar. Volgens Depp impliceerde het stuk dat hij zijn vrouw heeft mishandeld, en heeft hij door de beschuldigingen grote financiële schade geleden omdat hij geen filmrollen meer aangeboden kreeg. Op haar beurt klaagde Heard haar voormalige echtgenoot aan voor het orkestreren van een online haatcampagne tegen haar. Die zou tot doel hebben gehad dat ze werd ontslagen uit haar rol in de film Aquaman 2 en bij L'Oreal. Heard meent dat Depp haar reputatie heeft verwoest en eiste 100 miljoen dollar. Tijdens de rechtszaak kwam er een reeks getuigen aan het woord over de turbulente relatie van Depp en Heard, van vrienden tot personeel en deskundigen. Heard en Depp getuigden zelf ook en werden dagenlang aan de tand gevoeld door de advocaat van de ander. Hun relatie werd tot in de meest intieme details besproken, van drugs- en drankgebruik tot sms'jes met geweldsfantasieën en een incident waarbij in bed werd gepoept. De zaak werd live gevolgd door miljoenen mensen. De staat Virginia, waar de zaak wordt gehouden, staat toe dat alles in de rechtszaal wordt opgenomen. Bekijk hier een video met de meest opmerkelijke momenten uit de rechtszaal: ||https://nos.nl/artikel/2431089-johnny-depp-trekt-aan-langste-eind-in-smaadzaak-tegen-amber-heard
2022-06-01||Man die president Reagan neerschoot niet meer onder toezicht|| John Hinckley, de man die in 1981 de Amerikaanse president Ronald Reagan neerschoot, staat vanaf 15 juni niet langer onder toezicht. Dat heeft de federale rechter bepaald, melden Amerikaanse media. De nu 67-jarige Hinckley was in 2016 vrijgelaten uit een psychiatrisch ziekenhuis. De rechter had in september vorig jaar al gezegd dat Hinckley vanaf juni niet meer onder toezicht hoefde te staan. "Als het niet de president was die hij probeerde te doden, zou hij al heel lang geleden onvoorwaardelijk zijn vrijgelaten", zei de rechter destijds. Het toezicht wordt nu beëindigd en ook kan Hinckley vanaf 15 juni weer vrij reizen en gebruikmaken van internet. Bij de aanslag op Reagan, op 30 maart 1981 in Washington, liep de president een longperforatie op. Hij herstelde en overleed in 2004. Drie anderen raakten gewond, onder wie de perschef van het Witte Huis. Hij kreeg een kogel in zijn hoofd en raakte deels verlamd. Bekijk hier de beelden van de aanslag: Hinckley werd snel opgepakt. Tot een veroordeling kwam het niet, omdat hij volledig ontoerekeningsvatbaar werd verklaard. De Amerikaan verklaarde met de aanslag indruk te willen maken op actrice Jodie Foster, naar aanleiding van haar rol als minderjarige prostituee in de film Taxi Driver. De dochter van Reagan is tegen het opheffen van het toezicht van Hinckley, schreef ze in september in een opiniestuk in The Washington Post. Ze zegt dat ze niet gelooft dat hij spijt heeft van zijn daad. Hinckley houdt zich tegenwoordig onder meer bezig met muziek. Hij heeft de afgelopen tijd meerdere nummers uitgebracht.||https://nos.nl/artikel/2431084-man-die-president-reagan-neerschoot-niet-meer-onder-toezicht
2022-06-01||Commissie neemt omstreden besluit en keurt EU-miljarden voor Polen goed|| Polen mag onder voorwaarden gebruik maken van bijna 36 miljard euro uit het coronaherstelfonds. Dat maakte de Europese Commissie vandaag bekend. Het besluit is zeer omstreden omdat Polen volgens critici nog lang niet voldoet aan de Europese rechtstaateisen. Dat komt vooral door de tuchtkamer die rechters uit hun functie kan zetten. Omdat de leden van de tuchtkamer zijn aangewezen door de regering, is de onafhankelijkheid van de rechterlijke macht, een wezenlijk onderdeel van de rechtstaat, in het geding.  De omstreden tuchtkamer is een belangrijke reden waarom Polen nog geen geld uit het coronaherstelfonds heeft gekregen. Daar komt dus nu verandering in. Polen moet voor het zover is wel aan meerdere voorwaarden voldoen. Zo moeten onder andere rechters die eerder ontslagen zijn hun baan terugkrijgen en moet de tuchtkamer voor eens en altijd worden opgeheven. Het Poolse parlement stemde vorige week voor afschaffing van de tuchtkamer. Maar volgens de oppositie is die afschaffing slechts cosmetisch. Voor de commissie is de afschaffing van de tuchtkamer reden om het coronaherstelplan van Polen toch goed te keuren. Maar er zou zeker ook meespelen dat Polen miljoenen vluchtelingen uit Oekraïne opvangt. Bovendien zou de commissie Polen binnenboord willen houden om Hongarije te isoleren. Tot voor de oorlog in Oekraïne steunden Polen en Hongarije elkaar door dik en dun in hun vezet tegen Brusselse plannen. De oorlog in Oekraïne drijft ze uit elkaar: Polen is een van de landen die het felst tegen Rusland zijn; Hongarije wil juist zoveel mogelijk de banden met Moskou goed houden. Het besluit van de commissie is ook in eigen gelederen zeer omstreden. Commissarissen die over de rechtstaat en Europese waarden gaan, hebben bezwaren geuit. Onder anderen commissaris Frans Timmermans heeft tegengestemd. Ook buiten de commissie is veel kritiek. Volgens John Morijn, bijzonder hoogleraar recht en politiek in de internationale betrekkingen, ondergraaft de commissie haar eigen rol. "Het is juist de rol van de commissie om erop toe te zien dat Europees recht wordt nageleefd." Volgens Morijn ondermijnt de commissie met de goedkeuring het Europese hof van Justitie dat strengere eisen stelt aan Polen. Ook PvdA-Europarlementariër Thijs Reuten is niet te spreken over het besluit. "Het is een historische fout. De commissie doet gewoon niet wat ze moet doen: de rechtstaat beschermen." Nu de Commissie het herstelplan van Polen heeft goedgekeurd, moeten de EU-landen zich erover buigen. Een gekwalificeerde meerderheid van de EU-landen moet binnen vier weken met het voorstel van de commissie instemmen. Naar verwachting gaat dit ook gebeuren.||https://nos.nl/artikel/2431083-commissie-neemt-omstreden-besluit-en-keurt-eu-miljarden-voor-polen-goed
2022-06-01||Fans over afscheid De Dijk: 'Verdrietig, maar blij met de mooie herinneringen'|| Sommige fans waren nog niet eens geboren toen De Dijk in 1981 werd opgericht; al 41 jaar weten zanger Huub van der Lubbe en zijn bandleden muziekfans in Nederland en daarbuiten te vermaken en te ontroeren. En nu komt daar een einde aan: de tour dit jaar gaat de laatste zijn, kondigde de 69-jarige Van der Lubbe vanochtend aan in de Volkskrant. "Het biedt niet meer de verrassing waarvoor ik ooit in de muziek ging. En ik voel er niet zoveel voor om in herhaling te vallen." De Dijk werd geroemd door kenners: zo won de band onder meer de Gouden Harp (1993) en de Edison Oeuvreprijs (2005). Met hits als Dansen op de vulkaan, Als ze er niet is en Mag het licht uit bouwde de band een loyale fanbase op. Liesbeth Bergstra (59) is fan van het eerste uur. "Toen ik 18 was, vroeg een vriendin aan mij of ik meeging naar De Dijk", vertelt ze. "Ik begreep het eerst niet en vroeg haar welke dijk zij bedoelde. Dat bleek dus een band te zijn. Later die avond stond iedereen te lallen aan de bar en stond ik te dansen op tafel." Bergstra is sindsdien elk jaar naar twee of drie concerten gegaan. "Toen ik vanochtend het nieuws hoorde, was dat een klap in mijn gezicht." Ook Quirine Rooijers (58) is fan sinds het begin en vertelt dat ze de groep sowieso elk jaar één keer heeft gezien. Ze beschrijft De Dijk als een rode draad in haar leven. Het nummer Hou me vast is extra bijzonder voor haar. "Dat nummer is gedraaid bij de uitvaart van mijn zoon, die in 2017 op 24-jarige leeftijd is overleden. Hij luisterde ook vaak naar De Dijk. De tekst heeft een grote betekenis voor me, want hem vasthouden kan ik nooit meer." Rooijers bewondert hoe zanger Van der Lubbe de teksten overbrengt. "Hij maakt poëzie van een tekst. Soms legt hij uit wat hij bedoelt, maar het mooie van taal is ook dat je er je eigen betekenis aan kan geven." Ook de 33-jarige Chantal Bastiani vindt dat de kracht van De Dijk schuilt in de liedteksten. Ze is een groot liefhebber, ondanks haar leeftijd. "Ik was nog niet eens geboren toen de band begon, maar ik ben wel heel erg fan van de band." Bastiani werkt in een kroeg en speelt daar regelmatig hun muziek. Volgens haar kan "iedereen zijn gevoel kwijt in de teksten". Clyde Pique (40) beaamt dit. Hij beschrijft de teksten als mannenpoëzie. Het nummer Deze stad is zijn favoriet: "Dat is een mooi verhaal waarmee ik me kan identificeren." Ook de van oorsprong Venezolaanse Liliana Bonder (55) uit Hoorn heeft een bijzondere band met De Dijk. Door de band leerde ze de Nederlandse taal kennen. "Ik hoorde hen voor het eerst op een cassettebandje in de huurauto van mijn Nederlandse vriend Louis, die bij mij op vakantie was", zegt ze. "Ik hoorde die mooie stem van Huub van der Lubbe en vroeg me af wat hij zong. Mijn vriend antwoordde Laat me niet alleen. Dat was mijn eerste Nederlandse zin." Een paar jaar later verhuisde Bonder naar Nederland en nam ze taallessen. "Daar moest ik eigenlijk met kinderliedjes de taal leren", vertelt ze. "Maar ik zei dat ik dat liever met de muziek van De Dijk wilde doen." Toen ze hoorde dat de band ging stoppen was Bonder verdrietig. Toch bracht het haar ook blijdschap: "Ik denk al de hele dag terug aan de mooie momenten die ik heb beleefd met hun muziek: mijn reis, mijn bruiloft, en mijn zwangerschap." Volgens de fans was de band op zijn best tijdens liveoptredens. Liesbeth Bergstra beschrijft de concerten als een groot feest. "Het publiek voelt als een grote familie", zegt ze. "Ik kan het gevoel niet uitleggen." Later dit jaar gaat De Dijk nog op een laatste tournee. De kaartverkoop hiervoor begint op 3 juni. Liliana Bonder vertelt dat haar hele familie klaar zal staan om tickets te bemachtigen. "De kinderen zijn inmiddels ook groot fan. Aankomende vrijdag staan we paraat." De Dijk speelt Dansen op de vulkaan (2008) live:||https://nos.nl/artikel/2431082-fans-over-afscheid-de-dijk-verdrietig-maar-blij-met-de-mooie-herinneringen
2022-06-01||Online netwerk dat malware voor mobiele telefoons verspreidde uit de lucht gehaald|| De politie Oost-Nederland heeft in samenwerking met tien landen en Europol een online netwerk dat malware verspreidt platgelegd. Volgens de politie zijn daardoor zo'n tienduizend slachtoffers losgekoppeld en ruim 6,5 miljoen spam-sms'jes per week voorkomen. Het gaat om de malware-app FluBot. Mensen installeren de app omdat ze denken via een link in een sms naar een site te gaan waar ze een besteld pakketje kunnen volgen, maar in werkelijkheid installeren ze daar de malafide app. Die software kan sms'jes versturen zonder dat de gebruiker het weet en kan persoonsgegevens stelen en zelfs meekijken in bankapps. De malware werkte alleen op smartphones met Android. Vorig jaar verspreidde de kwaadaardige software zich snel, mede doordat FluBot gebruik kon maken van contactenlijsten in de telefoon waarop de malware was geïnstalleerd. Het cybercrimeteam van de politie Oost-Nederland ontwikkelde de techniek waarmee het systeem uit de lucht is gehaald. Tijdens de operatie werkte de eenheid samen met politie en veiligheidsdiensten uit Australië, België, Finland, Hongarije, Ierland, Zweden, Spanje, Zwitserland, Roemenië en de Verenigde Staten. Er is niemand aangehouden. "Het onderzoek was gericht op het platleggen van het netwerk. We zijn niet gestart bij het zoeken van de verdachten. We hebben er nu eerst voor gezorgd dat dit stopt voor de burger", zegt politiechef Michel de Roos van de eenheid Oost-Nederland tegen Omroep Gelderland. "Hoewel de actie nog altijd gemonitord wordt, denken we niet dat de criminelen vanaf morgen weer verder kunnen gaan met hun activiteiten en weer 10.000 telefoons kunnen besmetten." Met de techniek die nu is ontwikkeld wil de politie zich ook gaan richten op andere netwerken. Daarom kan ze niet vertellen hoe de operatie precies is verlopen. "Wel is dit een enorm groot succes, waar we heel trots op zijn." Het is niet duidelijk hoeveel mensen slachtoffer zijn geworden van FluBot. "Doordat de lijsten met persoonsgegevens door criminelen verkocht worden, merken burgers er misschien niet direct wat van. Wel kan het zijn dat over een langere tijdsperiode gebruik wordt gemaakt van hun persoonlijke gegevens. Als men dat merkt, volgen pas de aangiftes", vertelt De Roos.||https://nos.nl/artikel/2431079-online-netwerk-dat-malware-voor-mobiele-telefoons-verspreidde-uit-de-lucht-gehaald
2022-06-01||Nieuwe meldingen bij politievakbond ACP over gedrag voorzitter|| Bij politievakbond ACP zijn opnieuw meldingen binnengekomen over de handel en wandel van voormalig voorzitter Gerrit van de Kamp. Het gaat om "signalen van grensoverschrijdend gedrag", bevestigt een woordvoerder van de ACP na een bericht in NRC. De bond zit volgens de woordvoerder "in de oriëntatiefase" met een extern bureau over een onderzoek naar de meldingen. "Dat gebeurt in samenspraak met alle partijen", aldus de ACP. De meldingen zijn de afgelopen weken binnengekomen. Van de Kamp legde in april na 18 jaar zijn functie neer "om gezondheidsredenen". NRC meldt op basis van een vertrouwelijke offerte dat de ACP aan Hoffmann Bedrijfsrecherche heeft gevraagd om onderzoek te doen. De krant schrijft dat het bondsbestuur ook "signalen" heeft gekregen "dat mogelijk sprake is geweest van ongewenst gedrag door de overige leden van het dagelijks bestuur, de plaatsvervangend voorzitter en/of de directeur van de werkorganisatie". De woordvoerder bevestigt dat de meldingen niet uitsluitend over de oud-voorzitter gaan. Over wie dan wel, wil hij niet kwijt. Van de Kamp werd hangende het eerste onderzoek, in februari, op non-actief gesteld. Hij mocht een maand later terugkomen, nadat volgens de ACP uit het onderzoek geen bewijs voor de beschuldigingen naar voren was gekomen. Maar de directeur van het bureau dat het eerste onderzoek deed, zegt dat de politievakbond niet de waarheid heeft verteld. Hij schrijft volgens NRC in een vertrouwelijke e-mail onder meer dat er "onderbouwende informatie" is gevonden over "seksueel grensoverschrijdend gedrag". De ACP-woordvoerder wil daar niets over zeggen. "Ik laat die uitspraken voor de onderzoeker die ze heeft gedaan." Binnen de bond is veel ongenoegen en verdeeldheid over hoe het waarnemend bestuur de kwestie oppakt, schrijft NRC. Een aantal personeelsleden zou het voor Van de Kamp hebben opgenomen, terwijl voormalige bestuursleden in de krant hun beklag doen over de oud-voorzitter. Op 22 juni is er een ledenvergadering. "Het hoofdonderwerp is een nieuwe voorzitter", zegt de woordvoerder, "maar daarnaast zal ook de situatie binnen de bond ter sprake komen."||https://nos.nl/artikel/2431072-nieuwe-meldingen-bij-politievakbond-acp-over-gedrag-voorzitter
2022-06-01||Onderzoekers: hackers vallen succesvol Nederlands defensiebedrijf aan|| Hackersgroep Lazarus, die door de Amerikaanse inlichtingendiensten wordt gelinkt aan Noord-Korea, heeft succesvol een Nederlands defensiebedrijf aangevallen. Dat meldt beveiligingsbedrijf ESET na onderzoek. Het was onderdeel van een wereldwijde aanval op defensiebedrijven. Naast Nederland zijn ook bedrijven in Brazilië, Turkije, Frankrijk en Zwitserland geraakt. De campagne begon vorig jaar. Om welk Nederlands bedrijf het gaat, is niet bekendgemaakt. Ook is het onduidelijk hoe diep de hackers in de systemen zijn gekomen en of er waardevolle informatie is buitgemaakt. Dave Maasland, ceo van ESET Nederland, kan daar in een reactie geen antwoord op geven. Wel duidelijk is, hoe ze te werk zijn gegaan. Er is, zo zegt Maasland, gebruikgemaakt van zogeheten spearphishing. Dit betekent dat de hackers gericht mensen hebben benaderd. Uit het onderzoek blijkt dat medewerkers van het defensiebedrijf in 2021 zijn benaderd door iemand die zich voordeed als een recruiter van Project Kuiper, het internetsatellietproject van techgigant Amazon. De aanvallen zijn volgens ESET onderdeel van een wereldwijde campagne gericht op de Europese lucht-, ruimtevaart- en defensiesector. De malware die werd ingezet verschilde per keer, maar de werving verliep steeds via LinkedIn, zegt Maasland. "Via dat platform werd er een Word-bestand verstuurd, zogenaamd met een aanbod van bijvoorbeeld Amazon. Als dat bestand werd geopend, haalde die op de achtergrond malware binnen." Volgens Maasland gaat het hier om geavanceerde spionagesoftware. "Het gaf de aanvaller toegang tot het systeem. Je kunt dan proberen vervolgens verder binnen te dringen. Je hebt in feite een voet tussen de deur en kan dan proberen die in te trappen om in de woonkamer te komen." Maasland kan niet zeggen tot welk systeem de hackers toegang hadden. Wel is het volgens hem in de regel zo dat men vaak kiest voor een medewerker met toegang tot bestanden waar men in geïnteresseerd is. Hoe lang de hackers zijn binnen geweest, kan ESET niet zeggen. "Dit is de groep die ooit 80 miljoen bij een bank heeft gestolen", zegt Maasland. "Ze weten dus hoe ze onopgemerkt moeten blijven." Wat bij deze aanval opvalt, is dat men LinkedIn gebruikt. "Iedereen is erop getraind geen linkjes in e-mails te openen. Maar als je een aanbieding krijgt met een fantastisch salaris, is de kans groot dat mensen daarop ingaan." In het geval van wapenfabrikant Lockheed Martin werden zelfs afbeeldingen uit de echte wervingscampagne gebruikt, zegt Maasland. In hoeverre de aanval op het Nederlandse defensiebedrijf gevolgen heeft voor de nationale veiligheid, is onduidelijk. Een woordvoerder van het ministerie van Defensie kon vragen vandaag hierover niet beantwoorden.||https://nos.nl/artikel/2431071-onderzoekers-hackers-vallen-succesvol-nederlands-defensiebedrijf-aan
2022-06-01||Kroatië mag op 1 januari euroland worden|| De Europese Commissie vindt het goed dat Kroatië op 1 januari 2023 toetreedt tot de groep van eurolanden. De Kroatische kuna verdwijnt dan als nationale munt om plaats te maken voor de euro. De Commissie is van oordeel dat Kroatië aan de voorwaarden voldoet. Die gaan onder meer over de hoogte van de inflatie, het begrotingstekort en de nationale schuld. De EU-ministers van Financiën stellen in juli de koers vast waartegen de kuna in de euro wordt omgezet. Kroatië is het twintigste land dat tot de euro toetreedt. Uiteindelijk moeten alle EU-landen de euro invoeren, alleen voor Denemarken geldt een uitzondering. De bevolking stemde in 2000 in een referendum tegen het overgaan op de euro. Andere landen, zoals Zweden en Hongarije, maken geen haast om aan de voorwaarden te voldoen. ||https://nos.nl/artikel/2431068-kroatie-mag-op-1-januari-euroland-worden
2022-06-01||Eerste teruggehaalde IS-vrouw krijgt 3,5 jaar cel|| Een Nederlandse IS-vrouw die vorig jaar werd teruggehaald uit Syrië is vandaag veroordeeld tot 3,5 jaar cel. Van die straf is een jaar voorwaardelijk. De 28-jarige Ilham B. uit Gouda werd als eerste IS-vrouw door een Nederlandse delegatie teruggehaald uit een Koerdisch gevangeniskamp in Syrië. Ze reisde met haar partner naar Syrië toen ze 19 jaar oud was. Ze trouwde er en gaf haar man de gelegenheid terroristische misdrijven te plegen, stelt de rechtbank. Volgens de rechtbank is er genoeg bewijs dat B. deelnam aan de terroristische organisaties IS en Jabhat al Nusra. Ook had ze de beschikking over vuurwapens en chatte ze over de gewapende strijd en propaganda. Zelf verklaarde ze in Syrië in een bubbel te leven en niet te weten wat zich buitenshuis afspeelde. Het Openbaar Ministerie had acht jaar geëist Dat het vonnis lager uitvalt komt doordat B. is vrijgesproken van het deelnemen aan een gevechtsbataljon en het geven van trainingen aan andere vrouwen. Het OM stelde dat B. een belangrijke rol had in een gevechtseenheid voor vrouwen in Raqqa. De IS-vrouwen leerden daar om te vechten en met wapens om te gaan. Dat B. onderdeel van deze groep was, is volgens de rechtbank niet bewezen. B. en haar man zijn in 2017 gevangengenomen bij de val van Raqqa, waarna de vrouw werd opgesloten in het kamp. Samen met drie kinderen is ze vorig jaar naar Nederland gehaald. Als ze vrijkomt moet ze zich aan een aantal voorwaarden houden. Ze heeft een aantal contactverboden en mag niet op internationale luchthavens komen. Haar man wacht de doodstraf in Irak. Hij is veroordeeld vanwege het gebruik van chemische wapens.||https://nos.nl/artikel/2431066-eerste-teruggehaalde-is-vrouw-krijgt-3-5-jaar-cel
2022-06-01||Erdogan wil Koerdische rebellen verdrijven uit twee Noord-Syrische steden|| De Turkse president Erdogan zegt dat een nieuw militair offensief in Noord-Syrië aanstaande is, en dat dat zich eerst zal richten op de steden Manbij en Tell Rifaat. Turkije wil die gebieden "zuiveren van rebellen" om zo een "veilige zone" van 30 kilometer diep te creëren. Vorige week zinspeelde Erdogan voor het eerst openlijk op een nieuw offensief in Noord-Syrië. Details werden toen niet bekendgemaakt. Vandaag noemde de Turkse president wel locaties. "Laten we zien wie deze legitieme stappen van Turkije steunt, en wie ze wil tegenhouden", zei hij in een speech. Turkije's voornaamste doel is om de YPG, een Syrisch-Koerdische militie, te verdrijven uit het noorden van Syrië. Turkije ziet die groep als verlengstuk van de PKK, waarmee Turkije al decennia in oorlog is en die ook in Europa wordt gezien als terroristische organisatie. Ook wil Ankara een zogenoemde 'veilige zone' creëren in Noord-Syrië. Turkije wil dat een groot deel van de bijna 4 miljoen Syrische vluchtelingen die nu in Turkije verblijven, daar op termijn naartoe vertrekt. In 2019 begon Turkije een groot offensief om gebieden langs de Turks-Syrische grens te veroveren. Dit leidde tot veel kritiek van westerse NAVO-bondgenoten. Vanwege de militaire acties in Syrië voerden verschillende landen sancties in tegen Turkije, waaronder wapenembargo's. Erdogan eist nu dat die blokkade op de verkoop van wapens aan Turkije wordt opgeheven. Het is een van zijn voorwaarden om toe te staan dat Zweden en Finland toetreden tot de NAVO. Turkije's blokkade van die toetreding is een hoofdpijndossier voor de rest van de NAVO. Turkije probeert daarnaast voor elkaar te krijgen dat het Westen zijn steun voor de Koerdische YPG-rebellen intrekt. De YPG speelde, met steun van de VS, een grote rol in het verdrijven van IS. Zonder de steun aan de YPG hoopt Erdogan makkelijker zijn gang te kunnen gaan in noord-Syrië. Turkije heeft ook goedkeuring van Rusland nodig om Syrië opnieuw binnen te vallen. De gebieden die Erdogan nu wil binnenvallen, staan deels onder controle van Russische troepen die aan de kant van de Syrische president Assad staan. Ook zijn er nog Amerikaanse militairen in het gebied. De Verenigde Staten hebben al bezorgd gereageerd op Erdogan's plannen voor een nieuwe Turkse operatie. Wanneer Erdogan het offensief wil lanceren heeft hij niet gezegd. Wel zou zijn leger en inlichtingendienst al zijn begonnen met de voorbereidingen. Turkije is vier keer eerder Syrië binnengevallen:||https://nos.nl/artikel/2431065-erdogan-wil-koerdische-rebellen-verdrijven-uit-twee-noord-syrische-steden
2022-06-01||Dure sigaretten helpen rokers te stoppen, maar stimuleren ook zwarte markt|| Rokers moeten in 2040 een paar tientjes neerleggen voor een pakje sigaretten, vindt staatssecretaris Van Ooijen van Volksgezondheid. Als het aan hem ligt gaat de prijs van een pakje vanaf 2025 ieder jaar met zo'n 2 euro omhoog. De maatregel is nog niet definitief: het moet nog worden besproken in de ministerraad en daarna moet de Tweede Kamer er nog mee instemmen. Als de voorgestelde prijsverhoging doorgaat, zal die in ieder geval effectief zijn, zeggen deskundigen. "Dit is de allerbelangrijkste oplossing die er is", zegt longarts Wanda de Kanter in het NOS Radio 1 Journaal. De Kanter strijdt al jaren tegen de tabaksindustrie. "De prijs structureel verhogen, elk jaar, zorgt ervoor dat veel minder kinderen zullen beginnen met roken." Bij deze tabakszaak noemen ze het plan betuttelend: Eind vorig jaar concludeerden onderzoekers van de Universiteit Maastricht dat rokers alleen bij een zeer forse accijnsverhoging overwegen te stoppen met sigaretten of shag. De helft van de ondervraagde rokers zei pas te stoppen bij een prijs van 60 euro per pakje, dus wanneer sigarettenrokers voor iedere opgestoken peuk gemiddeld 3 euro moeten betalen. Hoewel de prijs die Van Ooijen voor ogen heeft - ongeveer 30 tot 47 euro per pakje in 2040 - lager is dan de 60 euro uit het onderzoek, kan het plan van de staatssecretaris toch behoorlijk doeltreffend zijn, zegt ook Marc Willemsen van het Trimbos-instituut. "Stappen van 2 euro per pakje extra per jaar heb je nodig om tot gedragsverandering te komen." Vorig jaar gaf ongeveer 1 op de 5 Nederlanders aan wel eens te roken. Van hen rookt ongeveer driekwart dagelijks, ofwel bijna 15 procent van de hele bevolking boven de 12 jaar: Volgens Willemsen, die ook hoogleraar tabaksontmoediging is aan de Universiteit Maastricht, steekt een prijsverhoging met kop en schouders uit boven andere maatregelen die je kunt nemen om rokers tot stoppen te bewegen. Maar ook die andere maatregelen zijn belangrijk, zegt hij, zoals campagnes die zijn gericht op samen stoppen met roken en het verminderen van het aantal verkooppunten. We moeten het verslavende effect van tabak niet onderschatten, vindt Willemsen. "Het is een van de meest verslavende middelen op de markt, met name voor jongeren die beginnen met experimenteren door af en toe een peukje van vrienden op te steken. Uit onderzoek weten we dat zij heel snel van gelegenheidsroker naar regelmatige roker gaan." Dat de prijs van tabak gaat stijgen, staat vast. In het Nationaal Preventieakkoord is in 2018 afgesproken dat een pakje sigaretten volgend jaar 10 euro moet gaan kosten. Of de prijs daarna zal oplopen zoals Van Ooijen wil, hangt onder meer af van de partijen in de Tweede Kamer, die lang niet allemaal zitten te wachten op maatregelen als deze. Sommige zijn bijvoorbeeld bang dat sigaretten in het illegale circuit zullen worden verhandeld of vrezen dat de maatregel niet effectief is om een tabaksverslaving tegen te gaan. Strafrechtadvocaat Richard van der Weide vreest dat torenhoge tabaksprijzen leiden tot "tabakstoerisme" in het buitenland, zei hij vandaag in het programma Spraakmakers op NPO Radio 1: "Natuurlijk zal de zwarte markt inspelen op hoge sigarettenprijzen", erkent hoogleraar tabaksontmoediging Willemsen. "En mensen die in de buurt van de grens wonen, zullen hun tabak misschien in Duitsland en België gaan kopen, als de prijzen daar niet ook omhooggaan." Maar angst voor dit soort neveneffecten moet geen reden zijn om de accijnzen dan maar te bevriezen, vindt hij. Als de Nederlandse tabaksprijzen inderdaad oplopen tot 47 euro in 2040, maakt dat Nederland koploper in Europa. Nu zijn sigaretten het duurst in het Verenigd Koninkrijk, waar rokers gemiddeld ruim 14 euro neertellen voor een pakje van twintig stuks. In Nederland kost een pakje ongeveer 8 euro, zo'n 40 cent per stuk. De gemiddelde prijs van een shagje is iets lager. De duurste sigaretten vind je in Australië, waar een pakje rond de 25 euro kost. Ter vergelijking: in 1995 kostte een pakje daar nog geen 4 euro. Sindsdien is het aantal rokers in Australië ook behoorlijk afgenomen. In 1995 stak bijna een kwart van de Australiërs dagelijks een peuk op, nu is dat ongeveer 1 op de 10. Tegelijkertijd zijn er steeds meer Australische jongeren die nog nooit hebben gerookt.||https://nos.nl/artikel/2431064-dure-sigaretten-helpen-rokers-te-stoppen-maar-stimuleren-ook-zwarte-markt
2022-06-01||Koningin Máxima maakt tandemsprong uit vliegtuig|| Koningin Máxima heeft bij een bezoek aan de Defensie Para School (DPS) in Breda een zogeheten tandemsprong gemaakt. Vastgemaakt aan een ervaren parachutist sprong ze uit een vliegtuig, waarna ze samen aan een parachute neerdaalden en op een grasveld terechtkwamen. "Ik moest echt tegen mezelf zeggen: je moet nog ademhalen", zei de koningin tegen persbureau ANP. "Het was heel spannend. En natuurlijk word je zenuwachtiger naarmate het moment nadert." Bekijk hier de sprong die de koningin maakte: "Ik heb haar wel een beetje gerustgesteld", zei de militair aan wie ze vastgekoppeld was. "Maar ze deed precies zoals we het hadden gebrieft. Ze had de juiste houding. Ze mag zeker trots zijn." De DPS leidt jaarlijks zo'n 800 tot 1000 militairen op tot parachutespringers. Dat zijn militairen van het Korps Commandotroepen, het Korps Mariniers en de Luchtmobiele Brigade.||https://nos.nl/artikel/2431058-koningin-maxima-maakt-tandemsprong-uit-vliegtuig
2022-06-01||Nederlander die al 38 jaar in cel VS zit, komt waarschijnlijk toch vrij|| Jaitsen Singh, de 77-jarige Nederlander die al 38 jaar in de Verenigde Staten gevangen zit, maakt een goede kans om toch vrij te komen en kan dan mogelijk naar Nederland reizen. Minister Weerwind voor Rechtsbescherming schrijft aan de Tweede Kamer dat Amerikaanse deskundigen een positief advies hebben gegeven voor zijn vrijlating. Singh, die geboren werd in Suriname, is in 1986 tot 56 jaar cel veroordeeld, omdat hij opdracht zou hebben gegeven voor de moorden op zijn vrouw en dochter. Hij heeft altijd ontkend en er zijn aanwijzingen dat hij onterecht veroordeeld is. Familieleden in Nederland ijveren er al langer voor dat Singh vrijkomt of de rest van zijn straf in Nederland mag uitzitten, omdat zijn gezondheid slecht is. Zijn advocaat spande vorig jaar een rechtszaak aan tegen de Nederlandse staat om dat te bewerkstelligen. Maar de rechter wees de zaak af. Omdat Singh ten tijde van zijn arrestatie al meer dan vijf jaar niet meer in Nederland woonde, kwam hij niet meer voor overplaatsing in aanmerking. Ondertussen nam de Tweede Kamer een motie aan, waarin het kabinet werd opgeroepen alles te doen om Singh naar Nederland te halen. Minister Weerwind schrijft nu aan de Kamer dat de Amerikaanse Parole Board in april een hoorzitting heeft gehouden in een lopend gratieverzoek van Singh. De veroordeelde was daarbij aanwezig en ook familieleden van de slachtoffers waren erbij. De minister heeft van tevoren laten weten dat hij het gratieverzoek steunt, mits er geen sprake is van recidivegevaar. De Parole Board heeft daarop een positief advies gegeven. Dat betekent dat Singh voorwaardelijk kan worden vrijgelaten in de maatschappij. Weerwind wijst er in zijn brief op dat de beslissing van de Parole Board nog niet definitief is. Er geldt een review-periode van maximaal 120 dagen waarin de uitspraak nog eens juridisch wordt beoordeeld. Daarna heeft de gouverneur van Californië nog 30 dagen de tijd voor een definitief besluit.||https://nos.nl/artikel/2431056-nederlander-die-al-38-jaar-in-cel-vs-zit-komt-waarschijnlijk-toch-vrij
2022-06-01||De Jonge: vanaf 2030 geen woningen meer verhuren met slecht energielabel|| Woningcorporaties en particuliere verhuurders mogen vanaf 2030 geen woningen meer verhuren met een energielabel E, F, of G. Dat staat in nieuwe verduurzamingsplannen van minister Hugo de Jonge, die vandaag zijn gepresenteerd. 580.000 huurwoningen hebben nog zo'n slecht energielabel. Eerder werd al met woningcorporaties afgesproken dat zij vanaf 2028 deze slecht geïsoleerde woningen zouden uitfaseren. Nieuw is dat het ook wettelijk verplicht wordt en dat het ook gaat gelden voor particuliere verhuurders. Het doel van de nieuwe plannen is het versnellen van de verduurzaming. Een uitzondering wordt gemaakt voor huurwoningen met monumentenstatus. Hoe deze verduurzaming betaald gaat worden, is nog niet precies uitgewerkt. Volgens de minister moet onder meer de geplande afschaffing van de verhuurderheffing verhuurders ruimte geven om te investeren in isolatie van hun woning(bestand). Voor kleinere - private - verhuurders is er een subsidiepot geopend. Daarvoor is tot 2025 ongeveer 120 miljoen euro beschikbaar. De Woonbond is gematigd positief. "Dit kan verhuurders zeker wel in beweging brengen", zegt woordvoerder Marcel Trip. Wel vindt de Bond het jammer dat het verbod pas in 2030 ingaat. Liever zou zij maatregelen zien die onmiddellijk een verschil maken. Trip denkt daarbij aan een huurbevriezing voor huizen met een slecht energielabel, of het aanmerken van enkel glas als gebrek. "2030 is nog ver weg. Mensen zitten nu met een hoge energierekening", aldus Trip. In de plannen wordt de strategie voor de verduurzaming van woningen in Nederland voor 2050 uiteengezet. Het gaat ook over koopwoningen van mensen met een lager inkomen. Vanaf 1 oktober dit jaar komen mensen met een inkomen onder modaal en zonder spaargeld in aanmerking voor een lening tegen nul procent rente.  Dat loopt via het Nationaal Warmtefonds. Dat draagt ook het risico van deze lening. Dat betekent dat het een achtergestelde lening is en dat bijvoorbeeld als de woning onder water staat en moet worden verkocht, het aflossen van de hypotheek dan voor gaat. Minister De Jonge: "Een duurzame woning moet voor iedereen betaalbaar zijn. We willen voorkomen dat mensen onnodig op hoge kosten worden gejaagd."||https://nos.nl/artikel/2431054-de-jonge-vanaf-2030-geen-woningen-meer-verhuren-met-slecht-energielabel
2022-06-01||Joe Biden praat met K-popband BTS over anti-Aziatisch racisme || De wereldwijd populaire K-popband BTS heeft tijdens een bezoek aan het Witte Huis met de Amerikaanse president Biden gepraat over anti-Aziatisch racisme. Het gesprek vond plaats naar aanleiding van de AANHPI Heritage-maand, waarin het Aziatisch-Amerikaanse erfgoed centraal staat. Een impressie van het bezoek van de BTS-leden aan het Witte Huis:  Biden zet zich al langer in voor de bestrijding van anti-Aziatische haatmisdrijven, die sinds de coronapandemie vaker voorkomen. In mei 2021 ondertekende hij hiervoor de Covid-19 Hate Crimes Act. Tussen maart 2020 en 31 december 2021 heeft de Aziatische belangenorganisatie Stop AAPI Hate in de VS meer dan 10.000 meldingen van haatincidenten geregistreerd tegen Aziatisch-Amerikaanse mensen en tegen mensen die van de Pacifische eilanden afkomstig zijn, meldt nieuwszender CBS. In 2021 opende een schutter in Atlanta het vuur in drie massagesalons, waarbij zes vrouwen van Aziatische afkomst om het leven kwamen. De aanslag werd krachtig veroordeeld door Biden en vice-president Harris. Ook in de staat New York waren datzelfde jaar hate crimes tegen Amerikanen van Aziatische afkomst, waaronder een in Yonkers en een in de stad New York. De zevenkoppige Zuid-Koreaanse band BTS genereerde met een persconferentie voorafgaand aan het gesprek met Biden veel aandacht. De livestream op het YouTube-kanaal van het Witte Huis werd door 310.000 belangstellenden tegelijk bekeken, meldt nieuwszender CNBC. Een aantal dat normaal nooit wordt bereikt bij persbriefings. De persruimte zat vol en fans verzamelden zich bij de hekken van het Witte Huis. Het is niet de eerste keer dat BTS de politieke arena betreedt. De leden van de boyband zijn door president Moon benoemd tot "speciale presidentiële gezanten voor toekomstige generaties en cultuur" om de mondiale diplomatie te bevorderen. Het is ook niet voor het eerst dat Biden zijn boodschap laat ondersteunen door beroemdheden. Zo sprak actrice en zangeres Selena Gomez met de president over geestelijke gezondheid. Socialite Paris Hilton kwam over de vloer om te praten over kindermishandeling.||https://nos.nl/artikel/2431049-joe-biden-praat-met-k-popband-bts-over-anti-aziatisch-racisme
2022-06-01||Man (40) aangehouden om aanranding 19-jarige vrouw in trein|| De politie heeft maandagavond een 40-jarige man uit Den Helder aangehouden op verdenking van het aanranden van een 19-jarige vrouw in een trein. Hij zou zich eind vorige maand hebben vergrepen aan de vrouw, die van Amsterdam naar Alkmaar reisde. Volgens de politie gaat het om de man van wie eerder een signalement werd verspreid: een man met een lichte huidskleur, die kalend is, kort blond haar heeft en een tatoeage in zijn gezicht heeft. Hij kon met behulp van camerabeelden en getuigenverklaringen worden opgespoord. Hij mag het verdere onderzoek in vrijheid afwachten. "We zagen geen aanleiding om hem gedurende het onderzoek vast te houden", zegt de politie daarover. Het grensoverschrijdende gedrag gebeurde 's avonds in een lege coupé en duurde 40 minuten. Eenmaal in Alkmaar werd het slachtoffer door personeel van de NS opgevangen. Of ze aangifte heeft gedaan, wil de politie niet zeggen. De NS kon vorige week niet verklaren waarom er tijdens de rit geen conducteur of medewerker door de coupé liep. Het spoorbedrijf zei daar verder onderzoek naar te zullen doen. De politie maakte vanmiddag ook bekend op zoek te zijn naar reizigers die getuige zijn geweest van een andere mogelijke aanranding. Volgens de politie werd gisteravond een 19-jarige vrouw in de trein op het traject Lelystad/Almere door een man betast terwijl ze sliep. Een omstander greep in en belde 112. De reiziger werd daarop bedreigd door de man, en door twee anderen die bij hem waren. Het gaat om twee mannen uit de Brabantse gemeente Cranendonck van 22 en 26 jaar en een 27-jarige man uit het Groningse Westerwolde. Het drietal werd in Almere aangehouden, maar de politie wil van meer getuigen weten wat er is gebeurd.||https://nos.nl/artikel/2431044-man-40-aangehouden-om-aanranding-19-jarige-vrouw-in-trein
2022-06-01||Groningen wil garanties dat extra gaswinning wordt uitgesloten|| De provincie Groningen, een groot aantal gemeenten en de besturen van de Veiligheidsregio en de waterschappen in Groningen willen dat een mogelijke verhoging van de gaswinning in Groningen helemaal van tafel gaat. Ze schrijven dat in een brief aan staatssecretaris Vijlbrief.  Onlangs maakte de Gasunie bekend dat de bouw van een stikstoffabriek in het Groningse Zuidbroek opnieuw vertraging heeft opgelopen. De installatie, gebouwd door Gasunie, is bedoeld om buitenlands gas geschikt te maken voor Nederlands gebruik. De installatie is een belangrijke schakel in het afsluiten van het Groningenveld: als het buitenlands gas in Zuidbroek kan worden gemengd met stikstof, is het gas uit de Groningse bodem niet meer nodig. Gedeputeerde van de provincie Groningen Johan Hamster wil van het kabinet een absolute garantie dat de gaswinning niet alsnog wordt verhoogd, nu er weer vertraging is met de bouw. "Extra gaswinning kan niet aan de hand zijn omdat de veiligheid van Groningers nog steeds niet gegarandeerd is." Vooralsnog wil het kabinet uiterlijk in 2024 de gaskraan in Groningen volledig dichtdraaien. Tot die tijd wordt de winning stapsgewijs afgebouwd. Maar met de vertraging van de bouw van de stikstoffabriek en de oorlog in Oekraïne, rijst de vraag of dat nog haalbaar is. Maandag waarschuwde minister Jetten van Klimaat dat het vullen van de Nederlandse gasvoorraden voor komende winter moeilijker wordt, nu Gazprom stopt met leveren. Jetten noemde het inzetten van Gronings gas een "aller-allerlaatste optie" als er echt grote problemen komen in de energievoorziening. Hij herhaalde daarmee eerdere woorden van het kabinet, dat in april stelde dat het openhouden van het Groningenveld alleen in het alleruiterste geval tot de mogelijkheden behoort. Daarvan is volgens de regering sprake wanneer de energielevering aan huishoudens en "andere beschermde afnemers zoals ziekenhuizen ernstig in gevaar komt". Hamster is van de beloftes op de hoogte, zegt hij in het NOS Radio 1 Journaal. "Maar het leek ons toch wijs een brief te sturen". Wat de gedeputeerde betreft is meer gaswinning in Groningen absoluut uitgesloten, zelfs als daar ruimhartige compensatie tegenover staat. "Er wachten nog 1500 tot 2000 Groningers op versterking van hun woning." Premier Rutte is vanmiddag opnieuw in de provincie om daar bijgepraat te worden over de vorderingen rond de aardbevingsproblemen. Het is de zevende keer dat Rutte een werkbezoek aan de provincie brengt, maar het is zijn eerste bezoek sinds het aantreden van Rutte IV. Het werkbezoek start in de stad Groningen bij het Instituut Mijnbouwschade Groningen. Dat is verantwoordelijk voor de afhandeling van alle schade veroorzaakt door bevingen. Later op de dag gaat Rutte met gedupeerden in gesprek over de impact van de schade.||https://nos.nl/artikel/2431039-groningen-wil-garanties-dat-extra-gaswinning-wordt-uitgesloten
2022-06-01||OM eist alleen tbs en geen celstraf tegen vrouw die halfzus doodde in Den Bosch|| Tegen de vrouw die wordt verdacht van het doodsteken van haar halfzus, vorig jaar oktober in Den Bosch, is geen celstraf maar alleen tbs met dwangverpleging geëist. Volgens het Openbaar Ministerie verkeerde ze ten tijde van de daad in een psychose. "Vanwege de ziektestoornis kan het haar niet worden aangerekend." Op 23 oktober werd de 20-jarige Anouk neergestoken in haar huis. Ze vluchtte naar de buren en overleed daar. De verdachte, Bouchra D., streamde de steekpartij live op Instagram. Tijdens de rechtszaak vandaag bleek dat het slachtoffer 88 steekwonden en 14 snijwonden had. D. zei op de zitting dat ze stemmen in haar hoofd hoorde. Die vertelden haar dat ze haar halfzus Anouk moest doden. Ze zou Anouk hebben aangevallen omdat ze, na thuiskomst van een feestje, het idee kreeg dat zij haar iets wilde aandoen. "Het zijn stemmetjes in mijn hoofd", verklaarde ze tijdens de rechtszaak, die Omroep Brabant volgt. Ze is na het feest op de overloop gaan zitten, met de rug tegen de muur, vertelde ze. Waarom ze dat deed, weet ze niet meer. Ze weet wel dat ze een mes vasthad. Dezelfde stemmen zouden haar hebben gezegd het mes te pakken en Anouk te doden. De vrouw was emotioneel, toen ze het verhaal vertelde aan de rechter. Uiteindelijk werd het "zwart voor mijn ogen". De verdachte werd na haar aanhouding onderzocht, onder meer in het Pieter Baan Centrum. Een aanleiding voor het doden van Anouk werd daarbij niet gevonden. Voor deskundigen is het duidelijk dat de verdachte in een psychose zat toen ze haar halfzus aanviel. Er was, stellen zij, sprake van "een ernstige stoornis, voortkomend uit schizofrenie en versterkt door overmatig cannabisgebruik". De onderzoekers concluderen dat zij tijdens de steekpartij volledig ontoerekeningsvatbaar was. Uit alle onderzoeken blijkt volgens het OM dat D. beïnvloed werd door waanideeën. "Op die fatale avond dacht ze in een spel te zitten dat op leven en dood werd gespeeld. Ze hoorde stemmen en was bang dat zij door Anouk zou worden vermoord." De officier van justitie stelt dat er ondanks de psychose sprake was van voorbedachte rade. Zo had D. al een mes op haar kamer en zat ze op de overloop op Anouk te wachten, stelt het OM. "Na het doden van Anouk heeft ze met de nodige kalmte gehandeld. Zij is haar telefoon gaan halen, is gaan livestreamen en is weer terug naar huis gegaan, waar ze in afwachting van de komst van de politie haar schoenen aantrok." Toch vindt de officier van justitie alleen tbs met dwangverpleging passend. "De psychotische stoornis heeft het denken en handelen van de verdachte in de aanloop naar deze daad volledig beheerst en daarom eis ik geen straf." Omdat het gevaar op herhaling groot is wil het OM dat ze langdurig wordt behandeld wordt. De rechter doet op 22 juni uitspraak.||https://nos.nl/artikel/2431038-om-eist-alleen-tbs-en-geen-celstraf-tegen-vrouw-die-halfzus-doodde-in-den-bosch
2022-06-01||Nabestaanden draaien niet meer op voor schoonmaken huis na moord|| Er komt een eind aan de situatie dat nabestaanden na een moord verantwoordelijk zijn voor het schoonmaken van het huis waar het misdrijf plaatsvond. Dat heeft minister Weerwind voor Rechtsbescherming toegezegd aan de Tweede Kamer. Voor het eind van dit jaar wil hij het regelen. Na een fataal misdrijf doet de politie sporenonderzoek op de plaats delict. Het daarna schoonmaken is niet de taak van de rechercheurs, al doen ze vaak wel hun best om de grootste rommel op te ruimen. Als een moord buiten heeft plaatsgevonden is de gemeente verantwoordelijk voor het schoonmaken, maar als iemand in zijn eigen huis gedood is, ligt de verantwoordelijkheid bij de nabestaanden. Ze moeten dan een gespecialiseerd schoonmaakbedrijf inhuren, of ze doen het zelf. Onacceptabel, vindt de Tweede Kamer, omdat familieleden al genoeg getraumatiseerd zijn op zo'n moment. "Je zal toch maar het bloed van je eigen kind moeten opruimen", zei Kamerlid Lilian Helder van PVV. Ook andere partijen willen dat zo gauw mogelijk geregeld wordt dat nabestaanden niet meer in deze situatie komen. Minister Weerwind is het met de Kamer eens. "Schrijnend en ernstig", noemde hij het. Er komt wat hem betreft een landelijke werkwijze, waarbij de nabestaanden niet meer opdraaien voor de reiniging. Hoe dat precies betaald gaat worden, werkt hij verder uit. "Ik vind gewoon dat dit geregeld moet worden", zei hij. Weerwind wil ook het schoonmaken na zelfdoding daarbij betrekken. De Kamerleden zijn blij met de toezegging, maar vinden het eind van het jaar wel ver weg. "Wat als er deze zomer zo'n ernstig misdrijf plaatsvindt en deze situatie doet zich voor. Wat doet u dan?", wilde SP'er Michiel van Nispen weten. Ook dan hoeft de familie niet op te draaien voor de reiniging, beloofde Weerwind.||https://nos.nl/artikel/2431034-nabestaanden-draaien-niet-meer-op-voor-schoonmaken-huis-na-moord
2022-06-01||Nederlanders steken grens over na Duitse accijnsverlaging op brandstof|| Vanaf vannacht zijn de brandstofprijzen in Duitsland verlaagd. Het liep niet gelijk storm bij de pompstations, maar in de loop van de ochtend werd het drukker: Nederlanders stonden op verschillende plekken in de rij om hun tank vol te gooien. Rond half negen ontstond in Gronau, net over de grens bij Enschede, alsnog een lange rij bij een tankstation, meldt RTV Oost. Toen de lengte van de rij opliep tot zo'n 200 meter, besloten automobilisten om te keren. Het contrast tussen Duitse en Nederlandse tankstations in de buurt van de grens is groot: Duitsland verlaagt met ingang van vandaag drie maanden lang de accijnzen op brandstof. De verlaging voor benzine is 30 cent per liter; die voor diesel 14 cent per liter. Ook de btw op brandstof wordt verlaagd. Door de accijnsverlagingen loopt het verschil in literprijs tussen Nederlandse en Duitse pompstations voor benzine op tot bijna 40 cent. Pomphouders verwachten dat veel automobilisten gaan uitwijken naar Duitsland. Bewoners van de rode gebieden hebben nu meer voordeel: Verslaggever Beau Heimensen ging ook bij een tankstation in Gronau kijken, waar het redelijk druk was. "Een stormloop wil ik het niet noemen maar je moet toch wel een paar minuten wachten op je beurt voordat je kunt gaan tanken", zei ze in het NOS Radio 1 Journaal. Heimensen sprak er een automobilist uit Almelo, die vanuit Hengelo naar Gronau gereden is. "We waren daar bij een vriend. Als je rustig rijdt ben je vanuit Almelo hier in een half uurtje. Maar vanuit Hengelo of Enschede ben je er zo." Een andere Nederlandse tanker komt uit Enschede. "Dat is zeven minuten rijden, dat heb ik er wel voor over. Ik tank hier sowieso altijd al, het was al goedkoper." Later vanochtend ging Heimensen naar een tankstation in Denekamp in Nederland, vlak bij de Duitse grens. Daar was het duidelijk rustiger. "Het is uitgestorven", zegt de Nederlandse pomphouder Louis Roeleveld. "Sinds de accijnsverlaging van 1 april liep het echt lekker door. Er zouden nu zo'n vijf, zes auto's hier hebben gestaan." Een inschatting van de inkomstenderving die hij de komende drie maanden gaat hebben, kan Roeleveld niet maken. "Je kunt nu niet zien wat de impact gaat zijn. We slagen er altijd in een scherpe prijs op de pomp te zetten, maar scherper dan dit lukt niet." Een groter prijsverschil met Duitsland is er eerder niet geweest, zegt de pomphouder. "We hebben altijd wel iets duurder gezeten, maar dit prijsverschil niet. En de overheid doet niets. Ik zou een gelijk accijnstarief willen over de hele EU." De Belangenvereniging Tankstations sprak eerder al zorgen uit over de grote prijsverschillen die nu ontstaan en de gevolgen voor Nederlandse pomphouders. "Feitelijk kan je niet concurreren met Duitsland op brandstofprijs", zei Tim Schoenmakers van de vereniging tegen de NOS. "De klant kijkt naar de prijs en gaat ergens anders heen." Overigens kunnen ook niet-autorijders in Duitsland rekenen op lagere reiskosten: vanaf vandaag geldt daar het '9-euro-ticket', een kaartje waarmee iedereen voor 9 euro per maand het meeste openbaar vervoer kan gebruiken. Alleen in snelle ICE- en intercitytreinen geldt het kaartje niet.||https://nos.nl/artikel/2431032-nederlanders-steken-grens-over-na-duitse-accijnsverlaging-op-brandstof
2022-06-01||Medewerkers op Schiphol krijgen deze zomer 840 euro per maand extra|| Werknemers op Schiphol krijgen vanaf vandaag een extra beloning voor het werken in de zomer. Ze gaan er 5,25 euro bruto per uur op vooruit. Voor iemand die voltijd werkt, betekent dit 840 euro bruto per maand extra. Dat heeft Schiphol met vakbonden FNV en CNV Vakmensen afgesproken. Het gaat om zo'n 15.000 mensen die de toeslag krijgen. Het akkoord kost de luchthaven 40 tot 50 miljoen euro. De zogenoemde zomertoeslag geldt voor beveiligers, schoonmakers, grondafhandeling (check-in, bagage en platform), besloten busvervoer en voor medewerkers die passagiers met beperkte mobiliteit helpen. Ook over de afgelopen meivakantie wordt de toeslag betaald. Medewerkers van Schiphol reageerden voorzichtig enthousiast op de loonsverhoging: De zomertoeslag loopt tot begin september. Daarna komt er voor een deel van de werknemers een toeslag van 1,40 euro per uur. Die geldt voor een jaar en is niet voor medewerkers die de grondafhandeling doen. Er wordt nog over gesproken of de vergoeding ook voor die medewerkers gaat gelden. "We hopen dat het akkoord een bijdrage levert aan het aantrekkelijk houden en maken van het werk op Schiphol", zegt Dick Benschop, de hoogste baas van Schiphol. De afgelopen weken drongen de vakbonden aan op het maken van nieuwe afspraken om het personeel op de luchthaven te ontlasten. "Anders wordt het een hete zomer", waarschuwde FNV-bestuurder Joost van Doesburg vorige maand. In het akkoord is afgesproken dat er voorlopig geen actie wordt gevoerd. De extra vergoedingen moeten ook helpen om extra personeel aan te trekken, al zeggen de vakbonden dat de tekorten met dit akkoord niet worden opgelost. "Het zal de komende tijd echt nog wel druk zijn op Schiphol", zegt CNV-bestuurder Erik Maas. De bonden eisten ook meer vaste banen, maar daarover zijn op korte termijn geen afspraken gemaakt. Wel is afgesproken dat er op langere termijn met de bonden gesproken gaat worden over aanbesteding van werk op Schiphol. In het akkoord zijn naast de toeslagen ook afspraken gemaakt over roosters en werktijden en het vergoeden van woon-werkverkeer. CNV-bestuurder Erik Maas ziet een verandering bij de luchthaven. "We hebben de problemen talloze keren aangekaart, maar meestal schoof Schiphol de verantwoordelijkheid van zich af naar andere bedrijven. Nu lijkt dan eindelijk het kwartje gevallen."||https://nos.nl/artikel/2431030-medewerkers-op-schiphol-krijgen-deze-zomer-840-euro-per-maand-extra
2022-06-01||Aanmeldcentrum Ter Apel weer vol: zeker 100 mensen slapen op stoelen|| Het aanmeldcentrum voor asielzoekers in Ter Apel was afgelopen nacht weer overvol, meldt RTV Noord. Volgens het COA moesten in ieder geval honderd mensen de nacht doorbrengen op stoelen in de wachtruimte van de Immigratie en Naturalisatiedienst. De sporthal bij het aanmeldcentrum was ook al ingezet als slaapplek, terwijl dat eigenlijk niet de bedoeling is. Daar lagen matrassen op de grond. Hoeveel mensen daar sliepen, is niet duidelijk. Sinds oktober is het aanmeldcentrum vaak overvol, vooral op maandag en dinsdag. Daarom worden ook andere ruimtes gebruikt om mensen op te vangen. Het Centraal Orgaan opvang asielzoekers (COA) kon vanmorgen nog niet precies zeggen hoeveel mensen op stoelen moesten slapen. In april werd afgesproken dat er maximaal tweeduizend asielzoekers in het landelijke aanmeldcentrum mogen verblijven. Ondanks die belofte waren er de afgelopen dagen veel meer mensen in Ter Apel, het enige aanmeldcentrum voor asielzoekers in Nederland. Dat betekent dat iedereen die asiel aanvraagt, als eerste naar Ter Apel moet. Doordat alle asielzoekerscentra overvol zitten - onder meer met duizenden statushouders die eigenlijk zouden moeten doorstromen naar een woning - kunnen asielzoekers niet overgeplaatst worden vanuit Ter Apel. Het COA verwacht dat er vanaf vandaag meer lucht komt voor het aanmeldcentrum. De veiligheidsregio's hebben afgesproken dat de komende tijd steeds vier gemeenten noodopvang regelen voor 150 mensen, voor de duur van twee weken. Dit zou in ieder geval voor de komende twaalf weken voldoende opvangcapaciteit moeten opleveren. Amsterdam-Amstelland, Zeeland, Groningen en Friesland gaan als eerste vier veiligheidsregio's twee weken lang crisisnoodopvang verzorgen voor zeshonderd asielzoekers.||https://nos.nl/artikel/2431027-aanmeldcentrum-ter-apel-weer-vol-zeker-100-mensen-slapen-op-stoelen
2022-06-01||Ollongren: grootste investering in defensie sinds einde Koude Oorlog|| Het geld dat het kabinet extra uittrekt voor defensie is de grootste investering sinds het einde van de Koude Oorlog. Dat heeft minister Ollongren gezegd bij de presentatie van de Defensienota. Het gaat om blijvend 5 miljard euro per jaar, dat is 40 procent meer. Ollongren sprak van een historisch moment vanwege de hoogte van het bedrag en ook vanwege de oorlog in Oekraïne. Ze benadrukte dat Nederland in 2024 en 2025 voldoet aan de NAVO-norm om 2 procent van het bruto binnenlands product in de strijdkrachten te investeren: "Ik wil geen wapenwedloop. Maar wil je vrijheid, een democratische rechtsstaat, veiligheid in Nederland en in Europa, dan móet je investeren in defensie, dat is gewoon een feit." In 2026 zit Nederland weer net onder de NAVO-norm. "Op termijn zullen we daar toch weer naar moeten kijken", erkende de minister. Deze week lekte een deel van de plannen al uit. Het extra geld gaat onder meer naar kruisvluchtwapens, zes extra F-35-gevechtsvliegtuigen (het totaalaantal komt daarmee op 52), uitbreiding van de Patriot-luchtverdediging en vier extra onbemande Reaper-drones. Die laatste worden bewapend. De vuurkracht wordt ook vergroot door meer Pantserhouwitsers weer in gebruik te nemen. De Cougar-transporthelikopters worden op termijn vervangen door nieuwe helikopters, die speciale operaties op land en op zee kunnen ondersteunen. Verder wordt een bataljon van de Luchtmobiele Brigade omgevormd naar een 'supporteenheid voor special operations forces'. Voor deze elite-eenheden wordt ook een helikoptereenheid ingericht. De voorraden voor munitie, brandstof en uitrusting worden vergroot. "Werken met de beste spullen en veel oefenen, waarbij tekorten niet constant parten spelen", noemt Defensie dat. Volgens Ollongren staat in de plannen centraal dat de "operationele gereedheid en de inzetbaarheid omhoog gaan, dat de gevechtskracht gericht wordt versterkt en dat de organisatie wendbaarder wordt". Verder wordt ingezet op het versterken van specialismen en op meer internationale samenwerking. Zo gaat de landmacht nog nauwer optrekken met Duitsland: "Van samenwerking naar integratie en uiteindelijk specialisatie", staat daar in de nota over. Defensie wil vaker samen met andere landen "slim inkopen". Er wordt ook geïnvesteerd in logistiek, geneeskundige troepen en "digitale slagkracht". Gisteren werd al bekend dat Defensie een akkoord met de bonden heeft bereikt over een nieuwe cao. Defensiemedewerkers gaan er ten minste 8,5 procent op vooruit. Het grootste deel van het extra geld was al afgesproken in het regeerakkoord. In de Voorjaarsnota werd daar vorige maand nog eens 2 miljard aan toegevoegd.||https://nos.nl/artikel/2431022-ollongren-grootste-investering-in-defensie-sinds-einde-koude-oorlog
2022-06-01||Dode gevonden op het Singel in Amsterdam, politie vermoedt misdrijf|| Op het Singel in het centrum van Amsterdam is afgelopen nacht een lichaam gevonden. De politie vermoedt dat de persoon slachtoffer is van een misdrijf. Rond 03.30 uur is het lichaam gevonden. Een omwonende vertelt tegen Het Parool dat er een bloedende man op straat lag, tegen een huis aan. Er werden ambulances en een traumahelikopter opgeroepen maar hulp mocht niet meer baten. De politie is sinds vannacht bezig met een onderzoek. Het Singel is voor een deel afgezet. Volgens een fotograaf zoeken agenten in de gracht naar een wapen. Over de identiteit van het slachtoffer is nog niets bekendgemaakt. ||https://nos.nl/artikel/2431021-dode-gevonden-op-het-singel-in-amsterdam-politie-vermoedt-misdrijf
2022-06-01||Aanhoudingen na schietincident Zoetermeer: 'Slachtoffer opgewacht en in hoofd geschoten'|| De politie heeft twee verdachten aangehouden die mogelijk betrokken waren bij een schietpartij gisteren in Zoetermeer. Een 17-jarige jongen raakte daarbij gewond. De verdachten komen uit Den Haag en zijn 17 en 18 jaar oud, meldt de politie. Het schietincident was rond 16.30 uur, op een parkeerterrein van een school, het mbo Rijnland. De jongen uit Delft die gewond raakte, is zelf naar het ziekenhuis gegaan. Het slachtoffer is een leerling van de school waar het gebeurde, meldt Omroep West. Hij ligt nog in het ziekenhuis. Meerdere leerlingen vertellen aan de regionale omroep dat het slachtoffer is opgewacht op de parkeerplaats en in zijn hoofd is geschoten. "Ik zag twee jongens met zwarte capuchons steeds heen en weer lopen bij het hek en op de trap hangen. Alsof ze op iemand wachtten", aldus een scholier. Leerlingen vertellen dat het 17-jarige slachtoffer door zijn moeder werd opgehaald. "Zij heeft het zien gebeuren en zij heeft hem ook naar het ziekenhuis gebracht", zegt een leerling. Toen de agenten aankwamen bij de school waren zowel het slachtoffer als de verdachten vertrokken. Getuigen vertelden dat er direct na het incident meerdere jongens wegrenden. Bij scholieren en medewerkers zit de schrik er goed in, laat locatiedirecteur Loes Janssen van de school weten. "We hebben nauw contact met de familie van het slachtoffer en leven met hen en alle betrokkenen mee. We ondersteunen studenten en collega's om deze verdrietige gebeurtenis een plek te geven." De politie zegt vaker rond de school aanwezig te zijn om betrokkenen met vragen te woord te staan. "We snappen dat dit veel onrust veroorzaakt", zegt een woordvoerder van de politie. De leerlingen kunnen met een vertrouwenspersoon praten als ze daar behoefte aan hebben. Er wordt ook gevraagd of ze het willen melden als ze iets gezien hebben van de schietpartij. De schietpartij volgt op een reeks eerdere incidenten in Zoetermeer. Zo werd een jongen neergeschoten in een speeltuin, ontplofte er vuurwerk bij een huis en werd een kogelgat aangetroffen in een woning. Het Openbaar Ministerie zei eerder dat de incidenten mogelijk het gevolg zijn van een ruzie tussen groepen jongeren. De gemeente heeft in drie wijken een samenscholingsverbod ingesteld. Voor burgemeester Michel Bezuijen van Zoetermeer is de maat vol. Vooral de jonge leeftijd van zowel daders als slachtoffers baart hem zorgen. "Het is onacceptabel dat jongeren of zelfs nog kinderen wapens of messen dragen en geweld verheerlijken", aldus Bezuijen. "Hoe ver moeten maatregelen, die ook impact hebben op onze inwoners, gaan? Dit pikken we niet in onze stad." Zonder op het politieonderzoek vooruit te willen lopen, zegt Bezuijen wel te rekenen "op stevige strafmaatregelen voor de daders". "En waar nodig schuw ik extra maatregelen, zoals gebiedsverboden voor betrokkenen, niet."||https://nos.nl/artikel/2431018-aanhoudingen-na-schietincident-zoetermeer-slachtoffer-opgewacht-en-in-hoofd-geschoten
2022-06-01||Staat hoeft slachtoffers Japanse bezetting niet te compenseren|| De Nederlandse Staat hoeft de slachtoffers van de Japanse bezetting in voormalig Nederlands-Indië financieel niet te compenseren. Dat heeft de rechtbank in Den Haag geoordeeld in een zaak die was aangespannen door de Stichting Japanse Ereschulden. Compensatie hoeft van de rechter niet te worden betaald omdat de zaak is verjaard. De Stichting Japanse Ereschulden (SJE) was een procedure tegen de Nederlandse Staat gestart vanwege de oorlogsschade die Nederlanders opliepen tijdens de Japanse bezetting in voormalig Nederlands-Indië, tijdens de Tweede Wereldoorlog. Naast de stichting eisten ook vijftien Nederlanders een schadevergoeding. Onder hen waren zowel mensen die zelf slachtoffer zijn geweest als familieleden van slachtoffers. Toch pleitte de rechtbank de Nederlandse Staat niet compleet vrij. Na de oorlog werd door Nederland compensatie uitgegeven, waarbij wel degelijk onderscheid werd gemaakt tussen slachtoffers van de Duitse en Japanse bezetters. "Dat viel ongunstig uit voor de slachtoffers van de Japanse bezetter en daar was geen rechtvaardiging voor", oordeelde de rechtbank. Op basis van verjaring werd de eis alsnog afgewezen. De voorzitter van de stichting, Jan van Wagtendonk (83), is toch blij zijn met de uitspraak. "Heel duidelijk is dat de Nederlandse Staat onrechtmatig heeft gehandeld. Het is jammer dat het is verjaard, maar de uitspraak geeft mij hoop dat we verder kunnen." Of er een hoger beroep volgt, wilde hij niet zeggen. Van Wagtendonk hoopt vooral op een gesprek met de politiek. "Ik heb als voorzitter van de stichting van alle kanten geprobeerd om met de politiek rond de tafel te komen. Nu ligt er een vonnis waarmee we kunnen zeggen: 'we hadden gelijk'. Vandaag is voor mij persoonlijk dus geen verlies." Advocaat Tom Barkhuysen, die de Stichting Japanse Ereschulden bijstaat, benadrukt dat de rechtbank heeft aangegeven dat de slachtoffers van de Duitse en Japanse bezetters anders behandeld zijn door de Staat. "Daarin lezen wij een oproep aan de politiek, om dat verschil - voor zover dat gaat - zoveel mogelijk recht te zetten." Tijdens de bezetting werden zowel burgers als krijgsgevangenen in Japanse concentratiekampen opgesloten. De stichting pleitte voor een compensatieregeling, omdat veel slachtoffers van de Japanse bezetting fysieke en geestelijke schade hebben opgelopen. De stichting sprak onder meer van uithongering, marteling, onthouding van medische zorg en seksuele uitbuiting. Volgens de SJE kon voor compensatie niet bij Japan worden aangeklopt, door twee verdragen die Nederland met Japan sloot. Het ging om het Vredesverdrag van San Francisco uit 1951 en het Stikker-Yoshida Protocol uit 1956. Japan heeft daar ook vaak op gewezen. Volgens de SJE liet de Nederlandse Staat Japan de schade afkopen, zonder dat de Staat vervolgens compensatie aan de slachtoffers uitkeerde. De stichting wilde daarom dat de Staat over de brug zou komen.||https://nos.nl/artikel/2431015-staat-hoeft-slachtoffers-japanse-bezetting-niet-te-compenseren
2022-06-01||Ravage in Culemborg door blikseminslag in boom: 'Onze auto is doorboord'|| In Culemborg is gisteravond een ravage ontstaan door bliksem die insloeg in een boom. Door de klap vlogen grote stukken hout in het rond. Ruiten van woningen sneuvelden en auto's in de omgeving raakten beschadigd. Ook vielen er dakpannen van huizen en in de voortuin van een woning kwamen de tegels omhoog, schrijft Omroep Gelderland. Er raakte niemand gewond. De bliksem sloeg gisteren rond 19.15 uur in. De boom waar het om ging zou ongeveer twintig meter hoog zijn geweest. Volgens een van de bewoners onweerde het nauwelijks. "Er was één blikseminslag en die raakte gelijk de boom voor ons huis. De wortelkluiten en delen van stoepen lagen vijf meter verderop. Onze auto is doorboord en total loss denk ik", zegt de vrouw. "We schrokken ons echt te pletter", zegt een man. "Het kwam als een donderslag bij heldere hemel, echt bizar. Ik zat met mijn vrouw tv te kijken en het leek alsof er een vuurbal doorheen ging. Alles ging gelijk uit." Buiten was er behoorlijk wat paniek, zegt hij. "Alles lag overhoop." Dit zijn beelden van de schade: Bij een blikseminslag komt veel energie en warmte vrij. Als de bliksem inslaat, koken de sappen in die boom, waardoor de boom uitzet en dus explodeert. Stukken hout kunnen tot wel honderden meters worden weggeslingerd. Twee jaar geleden ontplofte in Rijswijk een boom door bliksem, meldt Omroep West. Toen vlogen ook stukken hout bij mensen door de ramen heen naar binnen. De klap was zo hard dat stukken hout bleven steken in de gevel van een woning. Er raakte ook toen niemand gewond.||https://nos.nl/artikel/2431013-ravage-in-culemborg-door-blikseminslag-in-boom-onze-auto-is-doorboord
2022-06-01||Sparen zonder betaalrekening gaat geld kosten|| Grote banken maken het voor klanten onmogelijk om gratis een spaarrekening te hebben. Spaarders moeten bij ABN Amro, SNS en Regiobank verplicht de kosten van een betaalrekening betalen, ook als ze die niet willen. Klanten die niet willen betalen moeten vertrekken bij de banken. Daarover schrijft de Volkskrant. Het komt erop neer dat klanten maandelijks 2,55 tot 2,95 euro per maand moeten gaan betalen, terwijl ze nu geen geld kwijt zijn aan de bank. Bij ING is het al langer niet mogelijk om alleen een spaarrekening te hebben. Klanten die van vroeger nog alleen een spaarrekening hebben, benadert de bank met het verzoek om het geld over te maken naar een andere rekening. Een woordvoerder bevestigt namens SNS en Regiobank de verandering en zegt dat de bank met een verplichte betaalrekening klanten wil helpen. "Als bank willen we onze klanten helpen om beter hun dagelijkse bankzaken te organiseren. Daar kunnen we betere invulling aan geven door onze diensten te bundelen", zegt Harmen van der Schoor van moederbedrijf Volksbank. De verandering gaat op 1 juli in. Ook ABN Amro zegt de verandering door te voeren om klanten beter te kunnen helpen. Afgelopen jaar openden meer mensen spaarrekeningen bij verschillende banken om negatieve rente te ontlopen. Banken rekenen boven een bepaald bedrag negatieve rente. Om die te ontlopen, werd het geld bij verschillende banken gestald. Banken maakten sparen de afgelopen jaren minder aantrekkelijk. De spaarrente werd vrijwel 0 en voor sommige klanten werd er negatieve rente gerekend. Daar komen nu de kosten die horen bij een betaalrekening bij. De kosten voor de betaalrekeningen zijn al jarenlang aan het stijgen. Volgens de Consumentenbond is een betaalrekening in 5 jaar tijd gemiddeld 42 procent duurder geworden.||https://nos.nl/artikel/2431012-sparen-zonder-betaalrekening-gaat-geld-kosten
2022-06-01||Biden gaat nog stap verder: Oekraïne krijgt geavanceerd raketsysteem|| De Verenigde Staten gaan toch geavanceerde raketsystemen naar Oekraïne sturen die "preciezer belangrijke doelwitten op het slagveld kunnen raken", zo kondigt president Biden aan in een essay in The New York Times. Het gaat om het type M142 Himars, dat wordt uitgerust met raketten die een bereik hebben van maximaal zo'n 80 kilometer. Biden zei maandag nog tegenover journalisten dat de VS niet van zins was mobiele, offensieve raketlanceerinstallaties te leveren aan Oekraïne. Het leveren van dergelijke systemen ligt gevoelig, omdat het Oekraïne met de juiste munitie in staat stelt doelen in Rusland te bestoken. Een hooggeplaatste functionaris bevestigde maandag wel dat de optie om een systeem te sturen met raketten met een minder ver bereik nog op tafel lag. Voor die optie is nu dus gekozen. Biden zegt erover: "We moedigen Oekraïne niet aan om buiten zijn grenzen toe te slaan. We willen de oorlog niet verlengen door Rusland pijn te doen." Biden zegt in The New York Times dat hij ervan uitgaat dat deze oorlog uiteindelijk zal eindigen in een onderhandeling. In de tussentijd, schrijft Biden, is het zaak om in een zo goed mogelijke positie aan die onderhandelingstafel te verschijnen zodat Oekraïne zijn voorwaarden in die onderhandeling kan afdwingen. De Amerikaanse president zegt ook dat Amerika geen enkele druk op Oekraïne wil uitoefenen om een stuk van zijn grondgebied op te geven om zo een vrede of wapenstilstand te bereiken. Daarbij benadrukt Biden dat hij er niet op uit is om Poetin te verdrijven of troepen naar Oekraïne te sturen of Russische troepen aan te vallen. "Het voordeel van de Himars is dat die op wielen staat, en daardoor relatief snel en simpel te verplaatsen is, zegt generaal buiten dienst Mart de Kruif. "Dat is belangrijk, want als je raketten hebt afgevuurd moet je daarna snel weg zijn." Met het geleverde Himars-systeem wordt voor Oekraïne "een nadeel opgeheven", zegt De Kruif. "Het is beslist geen voordeel ten opzichte van de Russen. De Russen hebben al vergelijkbare systemen in bezit." Volgens De Kruif zal de levering niet alleen effect hebben op de gevechten in de Donbas, waar de Russen vorderingen maken. "De gevechten om Izjoem en rondom Cherson zijn van meer belang. Als Izjoem wordt ingenomen, kunnen de Russen de Donbas deels insluiten en de Oekraïense troepen daar vernietigen. En in Cherson zouden Russen kunnen worden teruggedreven tot oost van de Dnjepr en de dreiging op Odessa zal afnemen." Het systeem kan door Oekraïne relatief snel ingezet worden, denkt de oud-commandant. "Mogelijk worden Oekraïners al opgeleid in Polen en Roemenië, die deze systemen ook hebben. Dan heb je ook al een robuuste logistieke ondersteuning om de hoek. Daarnaast is het systeem makkelijker onder de knie te krijgen dan bijvoorbeeld de pantserhouwitser omdat het relatief eenvoudig te bedienen is."||https://nos.nl/artikel/2431005-biden-gaat-nog-stap-verder-oekraine-krijgt-geavanceerd-raketsysteem
2022-06-01||Staatssecretaris: pakje sigaretten moet in 2040 naar zo'n veertig euro || Staatssecretaris Van Ooijen wil de prijs van een pakje sigaretten verhogen naar rond de 40 euro in 2040, bevestigen Haagse bronnen na berichtgeving in De Telegraaf. Hij baseert zijn plan op recent wetenschappelijk onderzoek, dat uitwijst dat de helft van de rokers pas wil stoppen als rookwaar bijna onbetaalbaar wordt. De prijsverhoging moet in stapjes worden doorgevoerd. Nu kost een pakje sigaretten rond de 8 euro. In de coalitie is afgesproken om de prijs tot 2025 te verhogen naar 10 euro. Daarna moet er wat Van Ooijen betreft jaarlijks een vast bedrag van zo'n 2 euro bovenop komen. In het coalitieakkoord van dit kabinet is afgesproken om verder te streven naar het doel van 'een rookvrije generatie' in 2040. Van Ooijen verwacht dat het aantal rokers dan mede door de hoge prijzen is gedaald naar 7 procent. Nu rookt nog 20 procent van de Nederlanders. Het plan van de staatssecretaris is nog niet besproken in de ministerraad. Als het door zou gaan wordt Nederland koploper in Europa. In bijvoorbeeld Australië kost een pakje sigaretten al zo'n 26 euro. Van Ooijen wilde er vandaag weinig meer over kwijt dan dat hij voor de zomer met een voorstel komt om het aantal rokers verder terug te dringen. Volgens hem is het plan nog niet af. "Het gaat in elk geval niet gebeuren, dat roken goedkoper wordt." Uit de Tweede Kamer komen kritische reacties op de uitgelekte prijzen. Zo zegt Kamerlid Heerema van regeringspartij VVD dat "het noemen van bizarre prijsverhogingen voor een pakje sigaretten niks oplost en alleen maar onrust creëert." Volgens hem is ook geen rekening gehouden met "grenseffecten" en illegale handel in tabak.||https://nos.nl/artikel/2431002-staatssecretaris-pakje-sigaretten-moet-in-2040-naar-zo-n-veertig-euro
2022-06-01||Brand in Haags restaurant, ook naastgelegen hotel ontruimd || Een hotel aan het Buitenhof in Den Haag is vanmorgen ontruimd vanwege een brand in een naastgelegen restaurant. Volgens Omroep West moesten zo'n 25 hotelgasten naar buiten. Ze werden opgevangen in bussen. Er is niemand gewond geraakt. Rond 05.00 uur kreeg de meldkamer van de brandweer een melding over de brand. De hulpdiensten hadden veel moeite om de brand te vinden. De zoektocht duurde ongeveer een uur. Uiteindelijk bleek het vuur te woeden in een kantoorruimte in de kelder. Op foto's van het incident is veel rook te zien. De brandweer heeft een grote ventilator gebruikt om rook uit het pand te verdrijven. Rond 07.00 uur was de rook weg en konden gasten terug naar hun hotelkamers. Ook bewoners van omliggende woningen moesten hun huizen uit. De brandweer kijkt of ook zij weer terug kunnen. Door brandweerwagens en brandslangen op de trambaan, is het omliggende tramverkeer kort gestremd geweest. Inmiddels rijdt het bus- en tramverkeer weer. Uit onderzoek moet blijken waardoor de brand in de kelder heeft kunnen ontstaan.||https://nos.nl/artikel/2431000-brand-in-haags-restaurant-ook-naastgelegen-hotel-ontruimd
2022-06-01||Wekdienst 1/6: Goedkoper tanken in Duitsland • Tweede Kamer debatteert over Schiphol|| Goedemorgen! Het wordt waarschijnlijk een drukke dag voor tankstations net over de grens in Duitsland. In de Tweede Kamer is een debat over de problemen bij Schiphol Vooral in het midden en noorden vallen vrij veel buien, opnieuw lokaal met onweer. Het zuiden blijft droger en daarna schijnt de zon geregeld. Het wordt maximaal 15 tot 19 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor.  Amsterdam-Amstelland, Zeeland, Groningen en Friesland gaan als eerste vier veiligheidsregio's twee weken lang crisisnoodopvang verzorgen voor 600 asielzoekers. Het COA noemt het tegenover persbureau ANP "een zeer welkome bijdrage aan het aantal beschikbare opvangplekken". Het moet de druk op aanmeldcentrum Ter Apel verlichten. Daar sliepen de afgelopen weken meermaals asielzoekers op stoelen vanwege een gebrek aan slaapplekken. De veiligheidsregio's hebben afgesproken dat steeds vier gemeenten twee weken lang noodopvang regelen voor 150 mensen. De Dijk stopt ermee. Dat zegt zanger Huub van der Lubbe van de Amsterdamse band in de Volkskrant. Na de laatste tournee, die duurt tot eind december, is het voorbij. Intern was de beslissing al een tijdje genomen. "Dat het in de krant komt, is het laatste zetje", zegt Van der Lubbe. De Dijk bestaat sinds 1981. In 1987 scoorde de band de eerste grote hit met Mag Het Licht Uit. In 1994 volgde de tweede en laatste top 10-hit met Als Ze Er Niet Is: Fijne dag!||https://nos.nl/artikel/2430995-wekdienst-1-6-goedkoper-tanken-in-duitsland-tweede-kamer-debatteert-over-schiphol
2022-06-01||Huub van der Lubbe kondigt afscheid aan, De Dijk stopt na 41 jaar|| De band De Dijk stopt na 41 jaar. Zanger Huub van der Lubbe kondigt in een interview met de Volkskrant aan dat hij stopt. "Het was puur mijn beslissing. De jongens vinden het helemaal niks." De laatste tournee van de band duurt tot december van dit jaar, zegt Van der Lubbe. "Het is fijn dat we nog gaan toeren, dan kan het spelenderwijs een beetje inzinken bij iedereen." Volgens hem hebben ze de knoop al een tijdje geleden doorgehakt. "Het was allemaal geweldig, en dus is het raar om te zeggen: nu ga ik kijken of er voor mij nog iets anders in het vat zit. Maar ik doe het toch." De 69-jarige Van der Lubbe zegt dat de band "niet meer de verrassing biedt" waarvoor hij in de muziek ging werken. "En ik voel er niet zoveel voor om in herhaling te vallen." De Dijk bestaat sinds 1981 en scoorde hits als Bloedend hart, Mag het licht uit, Dansen op de vulkaan en Als ze er niet is. "Als je kijkt naar hoe we begonnen zijn: van zolderkamer naar Ziggo Dome. Meer dan drieduizend optredens. Gespeeld in Amerika, Rusland, Suriname, overal", zegt Van der Lubbe in de krant. "Potverdorie, wat zou ik nu nog willen? We hebben het bewezen, we hebben het gedaan." "Het was een regelrechte stairway to heaven, maar ik kan op die route niet verder. Ik moet weer terug naar de klei, in de hoop dat ik in de modder nog wat parels kan vinden." De zanger noemt gehoorproblemen ook als een van de redenen om te stoppen. Van der Lubbe heeft al jaren tinnitus, ofwel oorsuizen. Voor optredens stopt hij Ohraprax, een soort wasbolletjes in zijn oren. "Ik hoor dan net de toonhoogte en het ritme. Dat lukt best", vertelt hij. "Toch lig ik vaak 's nachts in bed te denken: oooh, ik geloof dat het weer erger is geworden. Dat is een kwelling die ik niet meer wil." In het interview blikt Van der Lubbe terug op hun optreden in Paradiso in 2019. "We zijn samen uitgegroeid tot een heel goeie band", zegt hij. "Luister maar naar de opnames van ons concert in Paradiso, toen ik die hoorde schoot ik in de lach, van verbijstering.":  De Amsterdamse groep won in zijn 41-jarig bestaan meerdere prijzen, zoals de Zilveren Harp in 1987, de Gouden Harp in 1993, de Edison Oeuvreprijs in 2005 en de Popprijs in 2008. Vorig jaar is de band door burgemeester Halsema onderscheiden met de Andreaspenning, voor hun invloed op de Nederlandse popmuziek en bijdrage aan het imago van Amsterdam als culturele hoofdstad. De band heeft in 2010 een plaat gemaakt met Amerikaanse soulzanger Solomon Burke. "Onze jeugdheld", noemt Van der Lubbe hem in de krant. Vlak voor hun gezamenlijke tour stierf Burke op Schiphol. "Als onze tournee was doorgegaan, had ik dolgraag met een gitaartje aan de zijkant gestaan. Misschien was ik wel de geschiedenis ingegaan als die beroemde sideman van Solomon Burke."||https://nos.nl/artikel/2430994-huub-van-der-lubbe-kondigt-afscheid-aan-de-dijk-stopt-na-41-jaar
2022-06-01||Duitsland verlaagt brandstofaccijns, 'tankrit' vaker de moeite|| Duitsland verlaagt met ingang van vandaag de accijnzen op brandstof. De verlaging voor benzine is 30 cent per liter; die voor diesel 14 cent per liter. Ook de btw op brandstof wordt verlaagd. Door de accijnsverlagingen loopt het verschil in literprijs tussen Nederlandse en Duitse pompstations voor benzine op tot bijna 40 cent. De accijnsverlagingen horen bij een groter pakket maatregelen waarmee burgers moeten worden ontlast voor de hoge energieprijzen. Zo krijgen burgers ook een eenmalige tegemoetkoming van 300 euro en zijn er compensatieregelingen voor onder anderen studenten en minima. Pomphouders verwachten dat veel automobilisten gaan uitwijken naar Duitsland. Bewoners van de rode gebieden hebben nu meer voordeel: Ook niet-autorijders kunnen in Duitsland rekenen op lagere reiskosten: vanaf vandaag geldt daar het '9-euro-ticket', een kaartje waarmee iedereen voor 9 euro per maand het meeste openbaar vervoer kan gebruiken. Alleen in snelle ICE- en intercitytreinen geldt het kaartje niet. De Belangenvereniging Tankstations sprak eerder al zorgen uit over de grote prijsverschillen die nu ontstaan en de gevolgen voor Nederlandse pomphouders. "Feitelijk kan je niet concurreren met Duitsland op brandstofprijs", zei Tim Schoenmakers van de vereniging tegen de NOS. "De klant kijkt naar de prijs en gaat ergens anders heen." Vannacht werden de brandstofprijzen in Duitsland verlaagd, maar het liep niet gelijk storm bij de pompstations. Vanmorgen is dat beeld veranderd: Nederlanders staan met velen in de rij om hun tank vol te gooien. Onder meer in de Duitse stad Gronau was het druk.||https://nos.nl/artikel/2430993-duitsland-verlaagt-brandstofaccijns-tankrit-vaker-de-moeite
2022-06-01||Zeker elf doden in zuiden van Mexico door orkaan Agatha|| In het zuiden van Mexico zijn zeker elf doden gevallen door overstromingen en modderstromen die werden veroorzaakt door orkaan Agatha. Volgens de gouverneur van de staat Oaxaca, Alejandro Murat, zijn er daarnaast nog zeker twintig mensen vermist. Mensen werden in hun huizen overvallen door de vele overstromende rivieren en aardverschuivingen, zei Murat tegen lokale media. Met name dorpen in berggebieden zouden zwaar zijn getroffen. Deze man raakte alles kwijt door de orkaan: Agatha kwam gisteren als krachtigste orkaan ooit gemeten in mei in Mexico aan land, met maximale windsnelheden van zo'n 165 kilometer per uur. De wind trok daken van huizen en zette wegen blank. Boven land verloor de orkaan snel kracht, maar door de zware regenval leidde Agatha op tal van plekken tot problemen. Agatha is de eerste orkaan in het orkaanseizoen aan de oostkant van de Stille Oceaan. Experts rekenen op een druk orkaanseizoen door onder meer natuurfenomeen La Niña, klimaatverandering en warm oceaanwater.||https://nos.nl/artikel/2430989-zeker-elf-doden-in-zuiden-van-mexico-door-orkaan-agatha
2022-06-01||Drugslab ontploft in schuur: dode en zwaargewonde || Bij een explosie in een schuur in het Friese Haule is gisteravond een dode en een zwaargewonde gevallen. De ontploffing vond plaats in een drugslab, zegt een woordvoerder van de politie. Na de explosie trokken hulpdiensten massaal naar het dorp: Volgens de brandweer is er geen brand in de schuur geweest. Een deel van het gebouw is ingestort door de explosie. De politie zette direct het gebied rond de schuur af en de brandweer vernevelde het omliggende gebied met water om zo eventuele gevaarlijke stoffen uit de lucht te halen. Het is niet bekend welke drugs in het lab werden gemaakt.||https://nos.nl/artikel/2430986-drugslab-ontploft-in-schuur-dode-en-zwaargewonde
