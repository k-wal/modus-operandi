2022-06-14||Europees Hof grijpt in: eerste asielvlucht uit VK naar Rwanda toch geannuleerd|| De eerste vlucht die asielzoekers vanuit het Verenigd Koninkrijk naar Rwanda moest brengen, is gisteravond toch niet vertrokken. Britse rechters besloten dat de vlucht gewoon mocht vertrekken, maar het Europees Hof voor de Rechten van de Mens zegt dat er een "reëel risico bestaat op onherstelbaar leed" bij de asielzoekers. Tot nu toe heeft het VK zo'n 130 asielzoekers aangewezen die in het kader van het omstreden plan naar Rwanda zouden worden gevlogen. Organisaties voerden verschillende rechtszaken om de vlucht te laten verbieden, maar alle bezwaren werden in het VK afgewezen. Individuele rechtszaken van asielzoekers die bepleiten dat hun rechten in Rwanda niet gewaarborgd zijn, hadden meer succes. Van de 31 potentiële asielzoekers op de vlucht bleven er zeven over. Eén van die zeven, die dus gisteravond zouden vertrekken, besloot naar het Europees Hof voor de Rechten van de Mens te stappen en dat oordeelde in een spoedprocedure in zijn voordeel. Daarop besloot het VK de vlucht toch niet te laten doorgaan, hoewel minister Truss van Buitenlandse Zaken eerder op de dag nog zei dat de vlucht sowieso zou vertrekken, ongeacht het aantal passagiers. De planning was dat de vlucht om 22.30 uur Britse tijd zou vertrekken van een militair vliegveld in Wiltshire. Het plan werd in april door premier Johnson aangekondigd, en is bedoeld om mensensmokkel over het Kanaal te ontmoedigen. Jaarlijks proberen tienduizenden asielzoekers in rubberbootjes via Frankrijk Groot-Brittannië te bereiken. De dreiging van uitzetting naar Rwanda zou hen daarvan moeten weerhouden. In Rwanda krijgen de asielzoekers de kans op een verblijfsvergunning van vijf jaar, met bijbehorende toegang tot onderwijs en werk. De Britten betalen zo'n 140 miljoen euro aan Kigali voor de opvang van de asielzoekers. De Britse oppositie en mensenrechtenorganisaties zijn kritisch over het plan, vanwege de mensenrechtensituatie in het Afrikaanse land. Politieke tegenstanders worden er vermoord en gemarteld, zeggen ngo's.||https://nos.nl/artikel/2432725-europees-hof-grijpt-in-eerste-asielvlucht-uit-vk-naar-rwanda-toch-geannuleerd
2022-06-14||Inlichtingendiensten moeten grote bak data burgers verwijderen|| Inlichtingendiensten AIVD en MIVD overtreden de wet door gegevens van burgers die geen onderwerp van onderzoek zijn, langdurig op te slaan. Dat concludeert de waakhond voor de inlichtingendiensten, de Commissie van Toezicht op de Inlichtingen- en Veiligheidsdiensten (CTIVD). De gegevens moeten worden verwijderd. Het gaat daarbij niet om wat critici het 'sleepnet' noemen, waarmee de inlichtingendiensten via ongerichte internettaps data van veel mensen tegelijk kunnen binnenhalen. In plaats daarvan gaat het om grote hoeveelheden privégegevens die de dienst via bijvoorbeeld een hack binnenkrijgt. De privacy-impact van zo'n 'bulk-dataset' kan vergelijkbaar of zelfs groter dan bij een internettap zijn. Zo zou een inlichtingendienst een telecomprovider kunnen hacken om de facturen van alle klanten in handen krijgen, om vervolgens van mogelijke terroristen de belgeschiedenis te achterhalen. Ook zou een mailprovider kunnen worden gekraakt. Om wat voor data het precies gaat, is niet bekend; het kan zowel Nederlanders als buitenlanders betreffen. "In de wet staat dat die gegevens anderhalf jaar mogen worden bewaard, maar ze hebben ze veel langer bewaard", zegt Addie Stehouwer, die over de klachten bij de CTIVD gaat. "Daarbij gaat het ook om gegevens waarvan ze weten dat ze nooit relevant zullen zijn." Het oordeel komt na een klacht van actiegroep Bits of Freedom. Het is niet de eerste keer dat de toezichthouder hiervoor waarschuwt, maar nu is het oordeel bindend. "We zijn heel blij met de uitspraak, en dat deze gegevens nu moeten worden vernietigd", zegt Lotte Houwing van Bits of Freedom. Dat de gegevens nu wel echt moeten worden verwijderd, komt door een inconsistentie in de inlichtingenwet. Als de CTIVD zelf onderzoek doet, kan de toezichthouder alleen adviezen uitbrengen. Het kabinet en het parlement hoeven daar in principe niets mee te doen. Maar als iemand een klacht indient, kan de toezichthouder wél een bindend oordeel opleggen. "We hebben onze klacht ingediend omdat de diensten de wet overtreden, maar de ministers er niets mee deden", zegt Houwing. "Het is problematisch dat dit gebeurt en dat ons systeem van toezicht niet in staat is om dat zelf op te lossen." Volgens de toezichthouder slaan de inlichtingendiensten de gegevens van 'onschuldige' burgers veel te lang op als ze een bulk-dataset in handen krijgen. De diensten hebben anderhalf jaar de tijd om de interessante gegevens uit zo'n dataset te halen en daarna moet de rest worden weggegooid, maar dat gebeurt niet: in plaats daarvan worden alle gegevens of een groot deel ervan bewaard. In de praktijk blijkt het namelijk ondoenlijk gigantische datasets binnen de wettelijke termijn van een jaar tot anderhalf jaar inhoudelijk te beoordelen. Daarom bestempelen de diensten datasets in hun geheel als 'relevant'; volgens die logica mochten alle gegevens worden bewaard, ook als daar nog gegevens van burgers tussen zaten die helemaal niet relevant zijn voor een onderzoek. De CTIVD waarschuwt niet voor het eerst dat dat van de wet helemaal niet mag. Al in 2019 schreef de CTIVD dat de manier waarop de gigantische datasets worden behandeld, niet deugt. In 2020 kregen de diensten opnieuw een tik op de vingers, en oordeelde de CTIVD dat een aantal datasets moest worden vernietigd. Dat gebeurde vervolgens niet. Wel kwamen de ministers van Binnenlandse Zaken en Defensie met een juridisch geitenpaadje om de diensten toch verder te laten werken met de datasets, omdat ze zo belangrijk zouden zijn. Maar niet alleen hielden de diensten zich niet aan de voorwaarden van dat geitenpaadje, het geitenpaadje deugt ook niet, schrijft de CTIVD. Naar vijf datasets deed de toezichthouder verder onderzoek, en in die gevallen konden de AIVD en de MIVD bovendien niet duidelijk aantonen hoe nuttig de datasets nu precies waren voor het onderzoek. Ook hadden AIVD-medewerkers veel makkelijker toegang tot datasets dan de bedoeling is. Ook het aftappen ligt onder een vergrootglas. Eerder kondigde de CTIVD aan verscherpt toezicht te houden op het op grote schaal aftappen. Sinds dat verscherpte toezicht hebben de diensten opnieuw de wet overtreden: ze tapten meer af dan waarvoor ze toestemming kregen, schreef de CTIVD afgelopen vrijdag aan de Kamer. Intussen wil het kabinet de inlichtingendiensten tijdelijk meer bevoegdheden geven in onderzoeken naar digitale dreigingen. Daarbij mogen de diensten ook makkelijker in bulk-datasets zoeken en aftappen, schreef de Volkskrant, die de wet heeft ingezien. De AIVD wilde niet ingaan op het besluit; de MIVD was niet bereikbaar voor commentaar.||https://nos.nl/artikel/2432715-inlichtingendiensten-moeten-grote-bak-data-burgers-verwijderen
2022-06-14||'Slechts 10 procent van beloofde wapens geleverd' • Gasprijs stijgt na bericht over minder gas|| Volgens Oekraïne heeft het Westen tot nu toe 10 procent van de beloofde wapens geleverd. De levering moet versneld worden, zegt viceminister van Defensie Hanna Maljar, anders verliest Oekraïne de oorlog. Maljar roept het Westen op om een duidelijk schema te geven waarin staat wanneer de resterende wapens worden geleverd. Elke vertraging komt Oekraïne duur te staan, stelt ze. Eerder vandaag deed president Zelensky opnieuw een beroep op het Westen voor zware wapens. "Als de wapenleveringen niet worden versneld zullen mensen blijven sterven. Als we wapens krijgen, gaan we vooruit", zei hij. De lichamen van 56 Russische militairen worden gerepatrieerd, zegt de Oekraïense commissaris voor vermiste personen in bijzondere omstandigheden tegen CNN. In ruil daarvoor worden de lichamen van 64 Oekraïense militairen, die zijn omgekomen bij de verdediging van de Azovstal-staalfabriek in Marioepol, teruggebracht naar Oekraïens gebied. Het Russische ministerie van Defensie heeft de uitwisseling nog niet bevestigd. Het is volgens de Oekraïense commissaris de derde keer dat er lichamen worden uitgewisseld. Hij zegt dat er nog meer volgen. De timing hangt af van de identificatie. Een ex-commandant van het Azov-bataljon zei eergisteren dat er nog zeker 200 lichamen van Oekraïense militairen in Marioepol zijn. Een medewerker van het Azov-regiment, die heeft geholpen met het identificeren van lichamen, zegt tegen CNN dat de mensen die in het mortuarium werken de doden vaak herkennen aan tatoeages of aan persoonlijke bezittingen die bij de lichamen zijn gevonden. Identificatie met dna is volgens haar lastig, omdat het verkrijgen van dna van familieleden een ingewikkeld proces is dat veel tijd vergt. Voormalig gouverneur van Californië Arnold Schwarzenegger zegt in een video dat Europa bloed aan zijn handen heeft omdat het brandstof van Rusland blijft kopen. "Natuurlijk zijn de Russen boos dat ze militairen en apparatuur verliezen, maar ze hoeven ten minste niet te betalen voor de oorlog", zegt de ex-bodybuilder. Volgens hem moeten landen stoppen met het kopen van gas en olie uit Rusland. "We hebben de technologie om te stoppen met het gebruik van fossiele brandstoffen. Dat zijn we verschuldigd aan de kinderen van Oekraïne, maar ook aan onszelf", vervolgt Schwarzenegger. Hij stelt dat het Westen ervoor moet zorgen dat de oorlog stopt, in plaats van "een onderdeel van het probleem te zijn". Defensiedeskundige Bob Deen van Instituut Clingendael geeft een toelichting op de laatste militaire en diplomatieke ontwikkelingen in Oekraïne. Mensen zijn in Charkov bijeengekomen om de militaire arts Evheni Chrapko te begraven. Hij sneuvelde tijdens de oorlog met de Russen, en redde naar verluidt honderden levens op het strijdtoneel sinds 2014. Door lokale media wordt hij geroemd als een pionier van de tactische geneeskunde, de gezondheidzorg op het slagveld. Chrapko stierf drie dagen geleden tijdens een missie. "Het is erg pijnlijk om zulke jonge, energieke en getalenteerde mensen te verliezen. Het zijn echte patriotten die hun leven gaven voor een mooie toekomst voor Oekraïne", schrijft de Nationale Universiteit van Charkov op Facebook. Op de weg richting de Roemeense grens zijn honderden Oekraïense trucks met graan gestrand. Ze proberen in de regio Odessa de grens met Roemenië over te steken. Al maanden is de exportroute via Oekraïense havensteden aan de Zwarte Zee afgesloten door Rusland. Nu exporteert Oekraïne zo veel mogelijk graan via Polen en Roemenië, onder meer via de weg. Het aantal trucks is daardoor fors toegenomen, met overbelaste grensposten als resultaat. De grote hoeveelheid papierwerk aan de grensposten zorgt voor extra vertraging. Sommige chauffeurs staan dagenlang te wachten. Zeker 20 miljoen ton graan ligt in Oekraïne te wachten om te worden geëxporteerd. Die klus is normaal gesproken met bijna 300 schepen geklaard, nu zijn er tienduizenden treinwagons en vrachtwagens nodig. Er wordt met man en macht gewerkt om zo veel mogelijk graan te exporteren, maar het blijkt een onmogelijke opdracht. Het Russische staatsgasbedrijf Gazprom meldt dat door de Nordstream-pijp richting Duitsland mogelijk 40 procent minder gas zal stromen. Volgens het bedrijf komt dit door technische problemen. Na het bericht schoot de Europese gasprijs omhoog. Het bedrijf zegt dat door de problemen zo'n 100 miljoen kubieke meter gas per dag door die leiding kan stromen, in plaats van de geplande 167 miljoen. Dit zou onder meer komen doordat het Duitse industrieconcern Siemens bepaalde pompapparatuur niet heeft teruggegeven die naar het bedrijf was gestuurd voor reparatie. Dit zou komen door sancties tegen Rusland. Na het bericht steeg de prijs voor gas op de Amsterdamse gasbeurs met zo'n 13 procent tot 94 euro per megawattuur. Op de Britse markt werd gas ongeveer 11 procent duurder. Op termijn wil de EU stoppen met het importeren van gas uit Rusland. Komend jaar moet de import met twee derde worden teruggebracht en per 2027 moeten de EU-landen helemaal zijn gestopt met Russisch gas.  Rusland heeft tientallen Britse journalisten, mediavertegenwoordigers en defensiefunctionarissen de toegang tot het land ontzegd. Dat meldt het Russische ministerie van Buitenlandse Zaken. Het gaat om 29 bekende journalisten, nieuwslezers en ander mediapersoneel van onder meer de omroepen BBC en Sky News en The Guardian. Ook de hoofdredacteuren van de kranten The Times, Daily Telegraph, Independent en The Guardian staan op de lijst. Volgens de Russen is dit een reactie op westerse sancties en het "verspreiden van valse informatie over Rusland". Ook zei het ministerie dat de journalisten bijdragen aan het aanwakkeren van russofobie in de Britse samenleving. Het inreisverbod is ook opgelegd aan twintig personen die volgens de Russen banden hebben met de Britse defensie-industrie en verantwoordelijk zijn voor de levering van westerse wapens aan Oekraïne. De beschietingen komen in Loegansk zo dichtbij dat Oekraïense militairen mensen in schuilkelders met grote haast evacueren. Ze worden met auto's vervoerd naar een veiligere plek. Alle ogen zijn gericht op de al weken zwaar belegerde stad Severodonetsk. De zware strijd om de laatste grote stad in de regio Loegansk staat volgens experts symbool voor het grotere plaatje. Heel langzaam, en met veel verliezen, maar gestaag winnen de Russische strijdkrachten terrein in de Donbas. Opvallend is de meest recente oproep van Oekraïne aan het Westen om meer zware wapens te leveren. Een adviseur van Zelensky twitterde gisteren een 'wensenlijst' met daarop een opmerkelijk hoog aantal kanonnen, mobiele raketinstallaties, tanks, pantservoertuigen en drones. Defensiedeskundige Peter Wijninga ziet dit verzoek van Oekraïne als een noodkreet. "Er staan zulke krankzinnig grote aantallen op, daar kan het Westen nooit aan voldoen." Op korte termijn dreigt voor het Oekraïense leger een groot tekort aan artilleriemunitie. Lees hier meer over de situatie in Severodonetsk: Paus Franciscus noemt Oekraïners die vechten om te overleven "moedig", maar zegt ook dat Rusland "misschien op de een of andere manier geprovoceerd" is om deze oorlog te starten. Dit zei de paus een maand geleden in een interview met het katholieke tijdschrift La Civiltà Cattolica, dat vandaag is gepubliceerd. Met zijn uitspraken doelt hij op de NAVO die steeds verder oostwaarts is opgeschoven richting Rusland. Voor de oorlog heeft de paus al eens gewaarschuwd dat de NAVO "blaffend aan de poorten van Rusland" stond. De paus veroordeelt de "wreedheid en bruutheid van de Russische troepen", maar zegt ook dat de situatie niet zwart-wit is. Hij noemt het sprookje van Roodkapje als voorbeeld. "We moeten af van het gebruikelijke Roodkapje-verhaal, en het idee dat Roodkapje goed was en de wolf slecht." Wel zegt de paus niet pro-Poetin te zijn. Ook zegt hij dat de Russen zich misrekend hebben in de oorlog. "De Russen dachten dat het in een week voorbij zou zijn. Ze liepen tegen een moedig volk aan, die vechten om te overleven." In zijn beroemde paastoespraak afgelopen april had de paus veel aandacht voor de oorlog in Oekraïne en riep hij op om een einde te maken aan de "wrede en zinloze" oorlog. Oekraïense burgers die zich verschuilen in en rondom de Azot-fabriek in Severodonetsk krijgen morgen de kans het terrein te verlaten, stelt het Russische ministerie van Defensie. Ook worden de Oekraïense strijdkrachten op het terrein opgeroepen hun wapens neer te leggen. De Oekraïense overheid had gevraagd of het Russische leger een humanitaire corridor kon opzetten, waardoor burgers uit de fabriek geëvacueerd kunnen worden. "Uit menselijke principes" kondigt het Russische ministerie van Defensie aan dit verzoek in te willigen, meldt persbureau Interfax. Volgens de gouverneur van de regio Loegansk schuilen er ongeveer 500 burgers in de kunstmestfabriek, onder wie 40 kinderen. Terwijl de stad Severodonetsk bijna helemaal is ingenomen door het Russische leger, is het Azot-complex nog in Oekraïense handen. Zaterdag brak er een brand uit nadat daar door beschietingen olie was gelekt. Het is onduidelijk of daar gewonden bij zijn gevallen. De Britse minister Truss van Buitenlandse Zaken zegt dat de regering er alles aan doet om de twee in Oekraïne gevangengenomen Britten vrij te krijgen. De 28-jarige Aiden Aslin en de 48-jarige Shaun Pinner vochten mee met het Oekraïense leger, maar werden in april opgepakt door Russische troepen. Een rechtbank in de zelfverklaarde volksrepubliek Donetsk achtte hen schuldig aan terrorisme en het werken als huurling. Samen met de 21-jarige Marokkaanse student Brahim Saadoun zijn de Britten ter dood veroordeeld. Truss sluit niet uit dat ze voor de vrijlating van de twee Britten direct moet onderhandelen met vertegenwoordigers van de zelfverklaarde Donetsk-republiek, hoewel ze niet in detail treedt over de plannen van de Britse regering. "Ik doe alles wat ik kan, zo goed als ik kan, om deze mensen vrij te krijgen." Volgens de minister moeten de twee Britse militairen, die al langer in Oekraïne woonden, als krijgsgevangenen worden behandeld. De Conventie van Genève bepaalt dat krijgsgevangenen een humane behandeling moeten krijgen en dat ze niet mogen worden geëxecuteerd zonder eerlijk proces. Ook de vader van de Marokkaanse Saadoun zei eerder dat zijn zoon als krijgsgevangene moet worden behandeld en niet als huurling. Russische troepen hebben aan het front in de regio Charkov voor het eerst in enkele weken een kleine voortgang geboekt. Dat meldt het Britse ministerie van Defensie in zijn nieuwste inlichtingenupdate. Het belangrijkste doel is op dit moment nog steeds Severodonetsk en de focus ligt dan ook op het belegeren van die stad. Volgens de Britten is het verder aannemelijk dat de Russische wapenindustrie moeite heeft met het voldoen aan de vraag. Dat zou onder meer komen door diverse sancties en het gebrek aan expertise. De productie van geavanceerde richtkijkers en elektronica zou moeizaam verlopen.||https://nos.nl/liveblog/2432587-slechts-10-procent-van-beloofde-wapens-geleverd-gasprijs-stijgt-na-bericht-over-minder-gas
2022-06-14||NAVO-minitop in Catshuis in aanloop naar 'mogelijk cruciale' top in Madrid|| Premier Rutte en de leiders van zes andere NAVO-landen hebben op het Catshuis in Den Haag gesproken over de oorlog in Oekraïne, de mogelijke toetreding van Finland en Zweden tot de NAVO en de toekomst van het militaire bondgenootschap. Na afloop klonk vooral eenheid: de landen zeggen meer met elkaar te willen samenwerken. Op uitnodiging van premier Rutte en zijn Deense collega Frederiksen waren de premiers van België, Letland, Polen, Portugal en de president van Roemenië naar Den Haag gekomen. Ook NAVO-topman Stoltenberg was aanwezig. Volgens Rutte was het een kans om informeel te praten in aanloop naar de volgens hem "misschien wel cruciale" NAVO-top van eind deze maand in Madrid. Volgens Rutte was de oorlog in Oekraïne "natuurlijk" het belangrijkste onderwerp. "Poetin moet deze oorlog niet winnen", zei hij op een persconferentie na afloop. "We willen hier onze standvastige en voortdurende steun voor Oekraïne uitspreken. En ik roep Poetin opnieuw op deze agressie te stoppen." Zijn Poolse collega Morawiecki zei wel dat de NAVO-landen niet genoeg hebben gedaan om Oekraïne te beschermen en te steunen. Volgens Morawiecki moet Oekraïne meer zware wapens geleverd krijgen, iets waar NAVO-baas Stoltenberg zich bij aansluit. Ook moeten wat Morawiecki betreft bevroren bezittingen van rijke Russen worden ingezet om Oekraïne opnieuw op te bouwen. "We moeten de bezittingen van de oorlogsmisdadigers afpakken", zei hij. De leiders achten de NAVO "de hoeksteen" van de trans-Atlantische veiligheid. NAVO-baas Stoltenberg wees er in de persconferentie op dat de landen meer geld willen steken in defensie. Ook Nederland gaat dat doen, bleek eerder al. Volgens de NAVO-normen moet 2 procent van het bruto binnenlands product aan defensie worden besteed. In de laatste plannen van Nederland wordt die norm in 2024 en 2025 gehaald, maar daarna volgens de meest recente Defensienota niet meer. "Dit is het moment om de Europese defensie-industrie te versterken", zei premier De Croo van België. "Made in Europe moet staan voor kwaliteit." Premier Rutte zei er verder zeker van te zijn dat Finland en Zweden kunnen toetreden tot het militaire bondgenootschap, ondanks de bezwaren van Turkije. De twee landen dienden vorige maand hun lidmaatschapsaanvraag in, als reactie op de Russische invasie in Oekraïne. President Erdogan van Turkije ligt echter dwars, omdat de twee landen volgens hem Koerdische milities steunen. Er wordt volgens Rutte hard gewerkt aan het wegnemen van de Turkse zorgen.||https://nos.nl/artikel/2432702-navo-minitop-in-catshuis-in-aanloop-naar-mogelijk-cruciale-top-in-madrid
2022-06-14||Boze boeren blokkeren spoor in de Achterhoek|| Boze boeren hebben vanavond in de Achterhoek enige tijd het spoor geblokkeerd. Ze voerden actie tegen de stikstofplannen van het kabinet. Bij station Lichtenvoorde-Groenlo in Lievelde legden ze twee treinen aan een ketting. Door het spoor te blokkeren wilden de boeren "voorkomen dat de dieseltrein op het traject Lievelde-Winterswijk nog langer stikstof uitstoot in het prachtige Natura2000-gebied Korenburgerveen", zo laat de actievoerende boer Henk Oonk weten. Vanwege de actie kwam het treinverkeer tussen Winterswijk en Vorden stil te liggen. Het is niet bekend hoe laat dat weer op gang komt. Passagiers die zijn gestrand in Lievelde zijn door actievoerders met een elektrische auto naar de plaats van bestemming gebracht. Vervoerder Arriva laat bij Omroep Gelderland weten "hartstikke veel begrip" te hebben voor het boerenprotest. "Maar dat betekent niet dat je aan onze treinen kunt komen en de veiligheid van onze mensen en onze passagiers in het geding brengt", aldus een woordvoerder.||https://nos.nl/artikel/2432700-boze-boeren-blokkeren-spoor-in-de-achterhoek
2022-06-14||Bestelbus stort vanaf viaduct op fietspad|| In de Gelderse gemeente Wijchen is een bestelbus van een viaduct gevallen. De bus kwam op het onderliggende fietspad terecht, een paar meter lager. De bestelbus reed rond 18.20 uur over de A326 en schoot door onbekende oorzaak over de vangrail. Het voertuig belandde op zijn zijkant. Op die plek op het fietspad reed niemand op het moment van de crash, weet Omroep Gelderland. De hulpdiensten rukten groot uit, inclusief een traumahelikopter. De brandweer bevrijdde de buschauffeur, die gewond met spoed naar het ziekenhuis werd gebracht. Het is niet bekend hoe hij of zij eraan toe is. ||https://nos.nl/artikel/2432693-bestelbus-stort-vanaf-viaduct-op-fietspad
2022-06-14||Nog veel vragen over coronaplannen Kuipers, branches willen duidelijkheid|| Meerdere sectoren willen dat de overheid meer duidelijkheid geeft over de nieuwe coronastrategie. Minister Kuipers (Volksgezondheid) kwam gisteren met zijn plan, waarin vooral staat dat de sectoren plannen moeten maken om een nieuwe coronabesmettingsgolf te voorkomen. Veel sectoren weten inmiddels wel wat voor maatregelen ze kunnen nemen en hebben al plannen klaarliggen voor een volgende coronagolf. Maar welke maatregelen ze wanneer moeten nemen is voor de cultuursector, de horeca en de detailhandel onduidelijk. Ook weten ze niet precies wanneer ze recht hebben op financiële compensatie. De sectoren is gevraagd plannen in te dienen voor verschillende scenario's die door de Wetenschappelijke Raad voor het Regeringsbeleid en wetenschapsorganisatie KNAW zijn opgesteld. Dat gaat van scenario 1 (terug naar normaal, corona is voorbij) tot het worstcasescenario 5 (corona wordt dodelijker). Bij een nieuwe opleving van het virus zijn de plannen van de sector de basis. "Een belangrijke vraag voor ons is: wat definieert nu in welk scenario we zitten?", zegt Jolanda Jansen. Zij is directeur van Ahoy Rotterdam en voorzitter van de Alliantie van Evenementenbouwers. "Zijn dat de ziekenhuisopnames, of andere criteria? Er is heel veel onduidelijk." Ook in de horeca leeft die vraag, zegt voorzitter Robèr Willemsen van Koninklijke Horeca Nederland, die naar eigen zeggen al sinds januari aan het praten is over dit onderwerp. "Eerst stuurden we op kwetsbare ouderen, toen op IC-capaciteit, ziekenhuisopnames en besmettingen. Waar moeten we in onze plannen nu rekening mee houden?" Jeroen Bartelse, directeur van TivoliVredenburg in Utrecht en leider van de Taskforce Culturele en Creatieve Sector, wil toe naar een alarmeringssysteem, zoals het KNMI ook gebruikt voor het weer, waarin duidelijk wordt in welke fase het virus zit. Daarvoor zijn de deskundigen van het RIVM nodig. "We willen ook weten wat het effect is van bepaalde maatregelen. En ook willen we meer maatwerk. Want de maatregelen die je in een museum of bioscoop neemt, zijn heel anders dan die in een popzaal of in de nachtcultuur." De verschillende partijen willen ook weten welke maatregelen wel en geen zin hebben. Er zijn volgens Jansen (Ahoy) allerlei maatregelen te bedenken. "Triage vooraf, zitplaatsen, loopschema's. Maar het komt erop neer: welke maatregel heeft welke impact gehad en wanneer is wat nodig?" De branches willen daarvoor in gesprek met de deskundigen. Bartelse: "We hebben globaal een indeling gemaakt wat we wanneer moeten doen. En we hebben de overheid nodig om te zeggen welke maatregelen effectief zijn, en de overheid moet zeggen wat wanneer nodig is." Het ministerie van VWS laat weten de vragen van de sectoren goed te begrijpen. "Effectieve bestrijding van een virus kan alleen door verschillende maatregelen te nemen die elkaar aanvullen", laat een woordvoerder weten. "De effectiviteit van maatregelen kan dan ook alleen op het niveau van gehele maatregelenpakketten bekeken worden. Individuele maatregelen doorrekenen is niet mogelijk omdat maatregelen met elkaar samenhangen en daarmee elkaars effect beïnvloeden." De woordvoerder zegt dat er "zo snel mogelijk" solide plannen voor alle sectoren moeten zijn. "We hebben in de afgelopen jaren al veel ervaringen opgedaan, dus we beginnen niet bij nul. Daarnaast monitoren we continu het virus om zo snel mogelijk te kunnen handelen indien nodig. Mocht dit nodig zijn dan staan we klaar met opschaalcapaciteit om te kunnen vaccineren en testen. Dit doen we met GGD's. Dat staat nu allemaal gereed." Helemaal uitsluiten dat zwaardere maatregelen nodig zijn, kan het ministerie niet. "Het virus is onvoorspelbaar", zegt de woordvoerder. "Als we in een zwart scenario belanden, kan het helaas nodig zijn om zwaardere maatregelen te nemen. Het is daarom belangrijk om zo goed mogelijk voorbereid te zijn."||https://nos.nl/artikel/2432687-nog-veel-vragen-over-coronaplannen-kuipers-branches-willen-duidelijkheid
2022-06-14||Post-covid kan nog eens duizenden zorgmedewerkers baan kosten|| Al zeker duizend zorgmedewerkers zijn hun baan kwijtgeraakt of staan op het punt die te verliezen door het post-covidsyndroom, ook wel 'long covid' genoemd. Zij raakten in de eerste coronagolf besmet met het virus. Dat staat in een rapportage die vakbond FNV heeft overhandigd aan de Tweede Kamer. En het aantal van duizend zal vermoedelijk nog sterk oplopen, blijkt uit een analyse van de cijfers door de NOS. Van de zorgmedewerkers die bij het meldpunt van de vakbond aanklopten, is maar zo'n 30 procent tijdens de eerste golf besmet geraakt. Bijna 70 procent van de melders kreeg de besmetting later. Dat deel is dus minder dan twee jaar ziek (de wettelijke ontslaggrens). Als de huidige trend doorzet, zou het aantal ontslagen zorgmedewerkers in de komende jaren verdrievoudigen. Voor deze mensen betekent dat in de meeste gevallen het aanvragen van een WIA-uitkering, waarmee hun inkomen sterk terugloopt. Van de zorgmedewerkers die zich hebben gemeld bij het long covid-meldpunt van vakbond FNV, is driekwart werkzaam in verpleeghuizen, ziekenhuizen, de gehandicaptenzorg of thuiszorg: Opvallend is ook dat zo'n 35 procent van de melders aangeeft kosten te hebben gemaakt voor hun revalidatie. "Ik heb veel onderzoeken naar de oorzaak van de klachten gehad die onder het eigen risico vielen", zegt een van hen tegen de vakbond. Het gaat daarbij vooral om vermoeidheid (95 procent van de melders) en een verminderde concentratie (87 procent). Maar ook vergeetachtigheid (78 procent), kortademigheid (66 procent) en regelmatige hoofdpijn (62 procent) komen veel voor. In iets mindere mate ervaren zorgmedewerkers met post-covid hartkloppingen, depressiviteit en een verminderd reuk- en smaakvermogen. In februari liet het kabinet weten zorgmedewerkers met post-covid tegemoet te willen komen. Minister Helder voor Langdurige Zorg kondigde een subsidieregeling aan waarmee werkgevers deze mensen langer in dienst kunnen houden. In een Kamerbrief gisteravond zette Helder die regeling nog eens uiteen. Via de subsidie kunnen zorgmedewerkers die uitzicht hebben op herstel 6 tot 12 maanden langer in dienst gehouden worden. De FNV stelde in april dat die regeling te laat komt en tekortschiet. Daarom eiste de bond samen met onderwijsvakbond AOb vorige maand een herstelfonds van 150 miljoen voor zorg- en onderwijsmedewerkers die kampen met het post-covidsyndroom.||https://nos.nl/artikel/2432686-post-covid-kan-nog-eens-duizenden-zorgmedewerkers-baan-kosten
2022-06-14||Nu 50 tenten bij aanmeldcentrum Ter Apel, 'snel echte oplossing nodig'|| Opnieuw hebben asielzoekers in het aanmeldcentrum in Ter Apel in tenten geslapen. Het Rode Kruis zette gisteravond veertig extra tenten neer zodat mensen niet in de buitenlucht hoefden te overnachten. Maandag zette de hulporganisatie al tien tenten neer op het terrein van het azc. Het Centraal Orgaan opvang asielzoekers (COA) had om de tenten gevraagd. Aanvankelijk zei het COA dat de tien tenten bedoeld waren voor één nacht, maar dat is dus niet gelukt. De tenten zijn geplaatst op een parkeerterrein: In de vijftig tenten kunnen in totaal 200 mensen slapen. Het Rode Kruis heeft ook veldbedden en dekens geleverd. De organisatie zegt dat het gaat om een noodoplossing, en dit niet voor lange tijd te willen doen. "Er moet nu heel snel een langetermijnoplossing komen. Zo kunnen we mensen niet opvangen", zegt directeur Marieke van Schaik. Naast de 150 mensen in de reguliere nachtopvang ligt ook de sporthal vol met 50 asielzoekers. Nu er ook geen ruimte meer is op de 130 stoelen in het kantoor van de IND, was er het risico dat asielzoekers buiten op de grond moesten slapen. Ook worden al 95 asielzoekers opgevangen in een doorstroomlocatie in Stadskanaal, waar ze ook in tenten moeten slapen. De instroom van asielzoekers in Nederland is niet hoger dan gemiddeld in de afgelopen jaren. De oorzaak van het overvolle aanmeldcentrum in Ter Apel is de slechte doorstroom naar andere azc's. Ook sluiten er geregeld noodopvanglocaties, zoals vorige maand in Nijmegen en Breda. Een ander probleem is de huidige woningnood. Die leidt ertoe dat statushouders niet aan een sociale huurwoning kunnen komen, maar in het azc moeten blijven. Van de asielzoekers die in de afgelopen twaalf maanden naar Nederland kwamen, komt 40 procent uit Syrië. Andere asielzoekers komen voornamelijk uit Afghanistan, Turkije en Jemen. Al langer pleiten adviesorganen voor een ander opvangsysteem. Vandaag kwamen de Raad voor het Openbaar Bestuur en de Adviescommissie voor Vreemdelingenzaken met het advies om niet langer het Rijk, maar de gemeenten verantwoordelijk te maken voor de opvang van asielzoekers. Eerder pleitte die laatste commissie ervoor om gemeenten te dwingen om asielzoekers op te vangen.||https://nos.nl/artikel/2432685-nu-50-tenten-bij-aanmeldcentrum-ter-apel-snel-echte-oplossing-nodig
2022-06-14||Rouw na geweldsgolf Burkina Faso: 'Terroristen gingen van huis tot huis' || In Burkina Faso zijn drie dagen van nationale rouw afgekondigd na een geweldsgolf zaterdagavond in de noordelijke stad Seytenga. Militairen hebben inmiddels 79 lichamen geteld. Volgens de autoriteiten zijn er minstens honderd en mogelijk 165 doden gevallen.  Het was in de dagen ervoor al onrustig in het gebied. Het begon zaterdag met een aanslag op een politiepost, waarbij elf agenten werden gedood.  "Daarna ging het echt mis", zegt correspondent Saskia Houttuin. "Overlevenden vertellen hoe gewapende mannen van deur tot deur zijn gegaan om mensen om te brengen." Ook werden huizen, winkels en een ziekenhuis in brand gestoken. Duizenden bewoners zijn de regio ontvlucht naar omliggen dorpen en steden. De verantwoordelijkheid voor het geweld is niet opgeëist. Een lokale bestuurder heeft tegen de Franse krant Libération gezegd te vermoeden dat Islamitische Staat erachter zit. Die terreurgroepering is actief in de regio en zou een uitvalsbasis hebben vlak bij Seytenga. De afgelopen jaren zijn er meer aanslagen geweest in Burkina Faso die werden toegeschreven aan IS of al-Qaida. In de stad Solhan, in het noordoosten, werden in juni vorig jaar 160 mensen gedood door extremisten. Begin dit jaar werd een staatsgreep gepleegd in Burkina Faso. De democratisch gekozen president werd verdreven door militairen, die meer veiligheid beloofden. Ze kregen steun van de bevolking omdat er veel onvrede was over de veiligheidssituatie. "De militairen beloofden van de staatsveiligheid prioriteit nummer één te maken. Maar het is alleen maar onveiliger geworden", zegt Houttuin. "Terroristen hebben nog meer delen van het land in handen gekregen." Er zijn wel stappen gezet. De nieuwe machthebbers willen de dialoog aangaan met de terroristen en proberen de coördinatie binnen het leger te verbeteren. Maar tot nu toe heeft dat nog weinig uitgehaald. "De militaire regering heeft bij haar aantreden de bevolking tot september de tijd gevraagd om de situatie te verbeteren. Het is de vraag of dat gevolgen gaat hebben, als de zomer straks voorbij is en de veiligheidssituatie nog niet is verbeterd."||https://nos.nl/artikel/2432673-rouw-na-geweldsgolf-burkina-faso-terroristen-gingen-van-huis-tot-huis
2022-06-14||Kabinet noemt boerenprotest bij huis minister onacceptabel|| Het kabinet vindt de demonstratie die een groep boeren afgelopen vrijdag hield voor het woonhuis van VVD-minister Van der Wal niet acceptabel. Dat zei staatssecretaris Van der Burg van Justitie en Veiligheid in de Tweede Kamer. Daar leven veel vragen over de intimiderende werking van bepaalde protestacties van boeren, zoals die van Voll Gass van vrijdag en eerder die van Farmers Defence Force. Een groot deel van de Kamer nam daar al direct afstand van. Voor woensdag 22 juni is er weer een grote demonstratie aangekondigd in Den Haag. D66-Kamerlid Paternotte vindt dat het te normaal dreigt te worden dat ministers - en hun partners en kinderen - thuis te maken krijgen met burgers die het niet eens zijn met het kabinetsbeleid. "Hoe kon dit nu gebeuren vrijdag?", wilde hij van de staatssecretaris weten. Het was immers bekend dat het kabinet die dag met omstreden stikstofplannen zou komen. Staatssecretaris Van der Burg herhaalde dat de politie de protestactie niet heeft zien aankomen, en eenmaal ter plaatse geen strafbare feiten heeft geconstateerd. "Maar wij ervaren deze demonstratie allemaal als intimiderend. Dat is onacceptabel. Iedereen heeft het recht om te demonstreren, maar doe dat wel op ordentelijke wijze." Paternotte vroeg zich af wat er juridisch te doen is tegen demonstraties die eigenlijk te ver gaan. Ook de Partij voor de Dieren vindt het overduidelijk dat intimidatie een doel op zich is geworden. "Vindt de staat het dan geen intimidatie dat ze met trekkers komen?", vroeg Kamerlid Wassenberg. "Een trekker is geen normaal vervoermiddel. Als deze boeren boodschappen doen, pakken ze de auto, niet de trekker." De staatssecretaris vindt tractoren ook intimiderender dan "fietsend of lopend naar een demonstratie komen". Maar intimiderend overkomen is niet vanzelf een strafbaar feit, zei hij. "Wij kunnen niet optreden want daar is geen wettelijke basis voor. Een burgemeester kan ingrijpen door te zeggen waar in een stad een demonstratie is toegestaan. Die zou bijvoorbeeld kunnen bepalen dat er rondom een bepaald woonhuis niet gedemonstreerd mag worden." SGP en BBB namen afstand van de actie voor de deur van de minister. Maar zij vinden dat er te veel aandacht is voor boerenprotesten in vergelijking met de volgens hen ook intimiderende acties van bijvoorbeeld Greenpeace en Extinction Rebellion. Het bezoek van boeren van Farmers Defence Force aan toenmalig D66-fractievoorzitter Jetten, die van hen thuis een voedselpakket kreeg overhandigd, vindt Kamerlid Van der Plas minder erg. "Wat is daar nou eigenlijk gebeurd?" zei zij. Van der Burg vond die relativering niet vanzelfsprekend. "Ik kan u zeer intimiderend een sinaasappel komen brengen mevrouw Van der Plas." Over de aangekondigde demonstratie van volgende week woensdag is het laatste woord nog niet gezegd. De Haagse burgemeester Van Zanen (VVD) heeft om hulp gevraagd van de Rijksoverheid bij het tegenhouden van tractoren op de snelweg. De protestactie kan de stad opnieuw ontregelen. Daarbij speelt mee dat op dezelfde dag wordt gestart met de opbouw voor Veteranendag op het Malieveld. Verschillende landbouworganisaties zoals LTO Nederland willen meedoen als het protest ordelijk blijft. Tractoren horen er wel bij, vindt LTO-voorzitter en oud-CDA-politicus Van der Tak. Hoe groot de demonstratie van organisator Agractie wordt is nog niet duidelijk, emotioneel wordt het waarschijnlijk wel. "Moord met voorbedachten rade tegen boerenbedrijven en de toekomst van boerengezinnen laten wij niet gebeuren!" staat er bij de oproep.||https://nos.nl/artikel/2432672-kabinet-noemt-boerenprotest-bij-huis-minister-onacceptabel
2022-06-14||Nieuwe cao voor winkelpersoneel: 4,4 procent meer loon|| Retailwerkgevers en vakbonden hebben een cao-akkoord gesloten voor het winkelpersoneel. De 175.000 medewerkers in winkels krijgen een loonsverhoging van 4,4 procent. De looptijd van de nieuwe cao is een half jaar, van 1 juli tot en met 31 december. Naast de loonsverhoging hebben partijen afspraken gemaakt om avondwerk te beperken tot maximaal twee avonden per week, behalve in de drukke maand december. Verder krijgen medewerkers het recht om gebroken diensten te weigeren en krijgen parttimemedewerkers voorrang bij vacatures. INretail, de belangenbehartiger van de winkelbedrijven, onderhandelde de voorbije weken met de vakbonden CNV, De Unie, AVV en RMU. Dat gebeurde wederom zonder de FNV, die al een paar jaar niet meer wil onderhandelen. De achterban van de vakbonden moet het cao-akkoord nog wel goedkeuren.||https://nos.nl/artikel/2432671-nieuwe-cao-voor-winkelpersoneel-4-4-procent-meer-loon
2022-06-14||Eerste vaatje Hollandse Nieuwe levert recordbedrag van 113.500 euro op || Het eerste haringvaatje van het seizoen is vanmiddag op de Scheveningse visafslag geveild voor 113.500 euro, een record. De traditie is na twee coronajaren weer in ere hersteld. Met de veiling wordt elk jaar het haringseizoen afgetrapt. Het eerste vaatje Hollandse Nieuwe is verkocht aan VNV, de vereniging van Nederlandse visspecialisten. De opbrengst is flink hoger dan drie jaar geleden. Toen ging het eerste vaatje haring voor 95.500 euro over de toonbank, schrijft Omroep West. Het geld gaat ieder jaar naar een goed doel. Dit jaar is dat Stichting Ambulance Wens. Met het bedrag kan een ambulance worden gekocht. Die kost ongeveer 92.000 euro. Tijdens de veiling werd de vis ook gekeurd om de kwaliteit van dit jaar te beoordelen. "Mooie, volvette haring", aldus de jury.||https://nos.nl/artikel/2432668-eerste-vaatje-hollandse-nieuwe-levert-recordbedrag-van-113-500-euro-op
2022-06-14||RIVM: fors meer coronagevallen, begin van een nieuwe golf|| Het RIVM ziet een forse toename van het aantal coronagevallen. Afgelopen week nam het aantal vastgestelde besmettingen toe met 64 procent ten opzichte van de week ervoor. Ook het aantal virusdeeltjes in het rioolwater neemt sinds twee weken weer toe, zegt het gezondheidsinstituut. Dat geldt ook voor de meldingen bij de Infectieradar, waar mensen coronagerelateerde klachten kunnen melden. De toename van het aantal coronagevallen leidt niet tot veel meer ziekenhuisopnames. Het gaat om een stijging van 12 procent. Ook het aantal positief geteste verpleeghuisbewoners neemt niet hard toe, zegt het RIVM. De stijging van het aantal coronabesmettingen is te zien in alle leeftijdsgroepen, en was het grootst in de regio's Amsterdam-Amstelland, Utrecht en Hollands-Midden. Het aantal vastgestelde besmettingen geeft geen beeld van het totale aantal coronagevallen, omdat een test bij de GGD niet meer nodig is na een positieve zelftest. Epidemioloog Susan van den Hof van het RIVM vindt dat het aantal besmettingen op dit moment "wel heel erg snel" toeneemt. Volgens haar is een begin te zien van een nieuwe coronagolf. Die wordt waarschijnlijk veroorzaakt door de BA.4 en BA.5-subvarianten van de omikronvariant van het virus. Die verspreiden zich gemakkelijker dan vorige varianten. "Hoe hoog die golf gaat worden en hoelang die gaat duren, en wat dat gaat betekenen voor de ziekenhuisopnames, dat is op dit moment heel moeilijk te zeggen", zegt Van den Hof. Ze wijst erop dat de kans om ernstig ziek te worden door die varianten kleiner is, mede vanwege vaccinaties en al eerder doorgemaakte besmettingen. "Maar als er heel veel mensen ziek worden, dan zal het aantal ziekenhuisopnames toch toe gaan nemen", zegt de epidemioloog. Daardoor kan de inhaalzorg opnieuw onder druk komen te staan. "En meer mensen melden zich ziek, waardoor ook werkgevers en de hele maatschappij daar last van hebben." Volgens Van den Hof is het van belang dat mensen zelf maatregelen nemen. "Het beleid is om de samenleving zo lang mogelijk open te houden. Dat betekent dat iedereen een verantwoordelijkheid heeft. Het belangrijkste is dus om thuis te blijven bij klachten en je te testen, om te voorkomen dat je andere mensen besmet." De toename van het aantal coronagevallen is ook in andere landen zichtbaar. In de Verenigde Staten is al langer sprake van een stijging van het aantal coronabesmettingen, maar daar gaat een andere subvariant van omikron rond.||https://nos.nl/artikel/2432664-rivm-fors-meer-coronagevallen-begin-van-een-nieuwe-golf
2022-06-14||Brand op passagiersschip in Biesbosch, 225 mensen geëvacueerd|| Op een passagiersschip in Nationaal Park De Biesbosch heeft een brand gewoed. Volgens de brandweer zijn alle 225 passagiers geëvacueerd. Er is niemand gewond geraakt. Het gaat om mensen die op leeftijd zijn. Velen van hen zijn slecht ter been en hebben een rolstoel of rollator. De passagiers zijn geëvacueerd door de brandweer, met ondersteuning van de bemanning. Ook de KNRM en Rijkswaterstaat hielpen om ze veilig aan wal te brengen. De ene passagier was er meer van onder de indruk dan de ander: Het schip is aangemeerd bij een werkhaven in het natuurgebied. Daarom is er een andere rondvaartboot onderweg waarmee de passagiers naar de thuishaven in Drimmelen worden gebracht. Volgens de brandweer is er geen paniek geweest. De brand begon bij een generator in de machinekamer van de rondvaartboot. De brandweer heeft het vuur geblust met een blusboot. Het schip is van het bedrijf Zilvermeeuw. De rederij heeft meerdere rondvaartboten en verzorgt dagtochtjes in de regio. De directeur van het bedrijf zegt tegen Omroep Brabant dat het om een kleine brand ging. "Er waren geen vlammen te zien en er was maar een klein beetje rookontwikkeling", zegt hij. Volgens hem kon het schip nog varen maar is het voor de zekerheid aangemeerd. "Het is allemaal goed afgelopen. We hadden geluk met de locatie waar het gebeurde. We konden hier meteen bij de werkhaven terecht", vervolgt de directeur.||https://nos.nl/artikel/2432663-brand-op-passagiersschip-in-biesbosch-225-mensen-geevacueerd
2022-06-14||Auto vol zwemvesten: verdachten van mensensmokkel in Limburg van de weg geplukt|| Op de A67 bij Venlo heeft de politie gisteren twee mannen van de weg geplukt die verdacht worden van mensensmokkel. De Koninklijke Marechaussee vond in hun auto's onder meer een rubberboot, buitenboordmotoren en zwemvesten. Het gaat om een 40-jarige Fransman en een Duitser van 33, schrijft 1Limburg. Ze werden aangehouden bij twee verschillende controles. In de auto van de Fransman lag een jerrycan met benzine, een boot, een buitenboordmotor en verschillende pompen. De auto van de Duitser zat ook tjokvol spullen: zijn voertuig was volledig beladen met reddingsvesten, een buitenboordmotor en een jerrycan.||https://nos.nl/artikel/2432662-auto-vol-zwemvesten-verdachten-van-mensensmokkel-in-limburg-van-de-weg-geplukt
2022-06-14||Achttien jaar cel voor liquidatie in Rotterdamse wijk Prinsenland|| Twee mannen zijn tot achttien jaar cel veroordeeld voor de liquidatie van een 58-jarige man in Rotterdam-Prinsenland. Het slachtoffer, Cevat Bozdag, werd in juni 2020 vanuit een voorbijrijdende auto neergeschoten, toen hij samen met zijn vrouw de hond uitliet. Er werden 25 kogels op hem afgevuurd. Over het motief van de moord is weinig tot niets bekend. Het AD schreef eerder dat Bozdag banden had met het criminele circuit. Ingewijden vertelden tegen de krant dat de afrekening te maken zou hebben met een ruzie over een partij cocaïne met een straatwaarde van 20 miljoen euro. Bozdag zou zijn vermoord in opdracht van een groep criminelen in Turkije. De twee veroordeelden komen beide uit Amsterdam. Ze hebben steeds ontkend iets met de dood van het slachtoffer te maken te hebben. Tijdens de rechtszaak beriepen ze zich op hun zwijgrecht. Het OM kon geen directe relatie vinden tussen de twee en het slachtoffer. Uit onderzoek bleek wel dat het dna van de schutter op hulzen zat die bij het slachtoffer zijn aangetroffen, maar volgens de rechter is niet vast te stellen wie heeft geschoten en wie de chauffeur was. Daarom kregen beide mannen dezelfde straf. Wat tijdens de inhoudelijke behandeling van de rechtszaak, vorige maand, ook duidelijk werd is dat de aanslag minutieus is voorbereid. De veroordeelden hadden in de weken voor de aanslag al dertien 'voorverkenningen' gedaan rond de woning van Bozdag, schrijft Rijnmond. De vluchtauto is later uitgebrand teruggevonden.||https://nos.nl/artikel/2432661-achttien-jaar-cel-voor-liquidatie-in-rotterdamse-wijk-prinsenland
2022-06-14||Kolonie grote sterns op Texel weggevaagd door vogelgriep|| De broedkolonie van grote sterns in natuurgebied De Petten op Texel is weggevaagd door vogelgriep. Van de 7000 vogels zijn er 3000 dood gevonden. De rest drijft vermoedelijk dood op zee of is weggetrokken. In een kleinere kolonie een stuk verderop heerst ook vogelgriep. De verwachting is dat de 1000 vogels daar het ook niet overleven. Grote sterns werden nog niet eerder getroffen door vogelgriep. Zeevogelbioloog Mardik Leopold van Wageningen Universiteit volgt de vogels al jaren en ziet het met lede ogen aan: De grote stern is een trekvogel die in grote kolonies aan de kust broedt. Er waren ongeveer 20.000 broedparen in Nederland. De kolonie bij De Petten op Texel was een van de grootste van Nederland. Grote sterns broeden dicht op elkaar. Het virus slaat dus snel over. In De Petten zijn alle jongen doodgegaan. De ouderparen die het tot nu toe overleefden, zijn mogelijk naar andere leefgebieden vertrokken. De vrees is dat ze daar het virus verder verspreiden. De hoogpathogene vogelgriep van het type H5N8 is sinds 2016 in Nederland. Vooral watervogels en pluimvee zijn vatbaar. Onder wilde vogels werden eerst de kuifeenden getroffen, daarna de brandganzen. De huidige variant besmet ook kolonievogels als grote sterns en meeuwen. Het is voor het eerst dat de vogelgriep ook in de broedperiode heerst. In voorgaande jaren was het virus tijdens het voorjaar het land uit. Nu is het virus altijd aanwezig; het is endemisch geworden. Tegen vogelgriep onder wilde vogels bestaat geen remedie. Om verspreiding te dempen, worden de kadavers zoveel mogelijk weggehaald. Dat zorgt er ook voor dat aaseters als roofvogels en vossen niet massaal ziek worden door het eten van besmet vlees. In dit filmpje meer uitleg over de vogelgriep en de risico's: Mensen raken zelden besmet met vogelgriep. Er zijn enkele gevallen bekend van mensen die intensief contact hadden met zieke vogels. Daarom dragen de onderzoekers die dode vogels weghalen beschermende kleding. Virologen maken zich wel zorgen over mogelijke mutaties van het vogelgriepvirus. In het ergste geval zou het kunnen leiden tot een nieuwe pandemie. Natuurmonumenten vindt dat het tijd wordt voor een publiekscampagne door de Rijksoverheid. Om mensen te waarschuwen geen dode of zieke vogels aan te raken, en ook hun honden erbij weg te houden.||https://nos.nl/artikel/2432659-kolonie-grote-sterns-op-texel-weggevaagd-door-vogelgriep
2022-06-14||'Navalny mogelijk overgeplaatst naar strenger strafkamp'|| De Russische oppositieleider Aleksej Navalny is niet meer in het strafkamp waar hij ruim een jaar gevangenzat, zeggen zijn woordvoerder Kira Jarmisj en zijn stafchef Leonid Volkov. Volgens hen is het niet duidelijk waar Navalny nu verblijft. Jarmisj vreest dat hij is overgeplaatst naar een nog strenger bewaakte strafkolonie. Vanmorgen kwam Navalny's advocaat hem opzoeken in de Russische strafkolonie IK-2, waar de oppositieleider vastzat vanwege onder meer fraudebeschuldigingen. Volgens Jarmisj kreeg de advocaat te horen dat Navalny niet meer aanwezig was. Ook het Russische staatspersbureau Ria Novosti maakt daar melding van. Volgens het persbureau, dat de advocaat van Navalny heeft gesproken, is hem niet verteld waar de oppositieleider naartoe is gebracht. Maar dat is wettelijk ook niet mogelijk, schrijft Ria Novosti. Om veiligheidsredenen krijgen familie en andere bekenden van een gedetineerde pas informatie over een overplaatsing als de gevangene op de plaats van bestemming is aangekomen. Volgens Navalny's woordvoerder Jarmisj doen er geruchten de ronde dat de Kremlin-criticus naar strafkolonie IK-6 is overgeplaatst, die volgens haar nog beruchter is dan de strafkolonie waar hij eerder vastzat. "Zolang we niet weten waar hij is, verblijft hij alleen met het systeem, dat al eens heeft geprobeerd om hem te vermoorden", zegt ze, doelend op een zenuwgasaanval op Navalny waarvan wordt vermoed dat het Russische regime erachter zat. "Dus het is nu onze belangrijkste taak om hem zo snel mogelijk te vinden." Navalny werd in januari vorig jaar opgepakt op een luchthaven in Moskou, direct na zijn terugkeer uit Duitsland. Daar had hij maanden in een ziekenhuis doorgebracht om te herstellen van een zenuwgasvergiftiging. Volgens onderzoekscollectief Bellingcat zat de Russische geheime dienst achter de aanval. De oppositieleider werd kort na zijn arrestatie op het vliegveld veroordeeld tot 2,5 jaar cel, omdat hij zich niet had gehouden aan een meldplicht die hij eerder opgelegd had gekregen. Wie is Aleksej Navalny? NOS op 3 maakte vorig jaar deze video over de Kremlin-criticus: Navalny zou over ruim een jaar vrijkomen, maar daar kwamen in maart nog eens negen jaar bij. Toen werd de oppositieleider in een rechtszaal in de strafkolonie veroordeeld voor grootschalige fraude en minachting van de rechtbank. Vorige maand meldde Navalny op Instagram dat hij ook nog wordt aangeklaagd voor het oprichten van een extremistische organisatie en wegens haat zaaien richting de autoriteiten. Na zijn veroordeling in maart werd al gevreesd dat Navalny zou worden overgeplaatst naar een andere strafkolonie, met een nog strenger regime.  Mensenrechtenorganisaties bestempelen de zaken tegen Navalny als politieke schijnprocessen. Ze spreken van valse aanklachten en roepen internationale leiders op zich hard te maken voor de vrijlating van de oppositieleider. Zelf zegt Navalny dat de aanklachten tegen hem zijn verzonnen en dat ze bedoeld zijn om zijn politieke ambities te dwarsbomen.||https://nos.nl/artikel/2432658-navalny-mogelijk-overgeplaatst-naar-strenger-strafkamp
2022-06-14||Britse minister laat eerste asielzoekersvlucht naar Rwanda doorgaan|| De eerste vlucht met asielzoekers die van het Verenigd Koninkrijk naar Rwanda worden gebracht, gaat door vandaag. Dat heeft de Britse minister Truss van Buitenlandse Zaken gezegd. De vlucht staat vanavond rond 22.30 uur Nederlandse tijd gepland. Er moeten zeven of acht asielzoekers naar het Afrikaanse land worden gebracht. Rwanda krijgt van het Verenigd Koninkrijk geld voor de opvang. De overeenkomst geldt vooralsnog voor de komende vijf jaar. De eerste vluchtelingen komen terecht in de hoofdstad Kigali, in het Hope Hostel: Er is veel kritiek op de constructie die in april door premier Johnson werd aangekondigd. Tegenstanders wijzen op de mensenrechtensituatie van Rwanda, waar politieke tegenstanders van de regering volgens organisaties als Human Rights Watch en Amnesty International de afgelopen jaren zijn gearresteerd en gemarteld en journalisten met beperkingen van de persvrijheid te maken hebben. In totaal hebben 130 mensen te horen gekregen dat ze in aanmerking komen voor uitzetting naar Rwanda, onder wie ook Afghanen en Syriërs. Tientallen asielzoekers hebben individuele rechtszaken gewonnen waardoor ze niet mee hoeven. Er komen ook vandaag nog drie zaken voor de rechter voordat het vliegtuig kan vertrekken. Een verzoek om de hele vlucht te blokkeren, werd gisteren afgewezen door het Hof van Beroep. Ook een allerlaatste poging vandaag bij het Hooggerechtshof haalde het niet. Bij een uitzettingscentrum in de buurt van luchthaven Gatwick werd de afgelopen dagen geprotesteerd door tegenstanders:  Buitenlandminister Truss zei vandaag bij een ochtendprogramma van de BBC te verwachten dat de vlucht vandaag doorgaat, zelfs al zijn er maar een paar asielzoekers aan boord, "uit principe". Als asielzoekers niet meegaan op deze vlucht, dan gaan ze met de volgende, stelde de minister. "Het is een belangrijk onderdeel van onze strategie om de mensensmokkelaars aan te pakken die handel drijven in de hoop en dromen van mensen." De regering Johnson argumenteert dat asielzoekers worden ontmoedigd met de dreiging van deportatie naar Rwanda. Of dat werkt is de vraag. Sinds de aankondiging van het Rwanda-plan is het aantal asielaanvragen nog niet afgenomen. Op de kritiek op de Rwanda-constructie antwoordde Truss vandaag dat de tegenstanders maar met een alternatief moeten komen om illegale immigratie aan te pakken.||https://nos.nl/artikel/2432656-britse-minister-laat-eerste-asielzoekersvlucht-naar-rwanda-doorgaan
2022-06-14||Val Severodonetsk lijkt kwestie van tijd, 'wensenlijst Zelensky is noodkreet'|| Het is niet de vraag of, maar wanneer Rusland Severodonetsk inneemt. De zware strijd om de laatste grote stad in de regio Loegansk staat volgens experts symbool voor het grotere plaatje. Heel langzaam, en met veel verliezen, maar gestaag winnen de Russische strijdkrachten terrein in de Donbas. Ondertussen wordt president Zelensky's retoriek steeds feller. "Ik denk niet dat we met militair ingrijpen al ons grondgebied kunnen heroveren", zei hij in een interview met Nieuwsuur twee weken geleden. Maar in zijn toespraak van afgelopen nacht beloofde hij de Oekraïners dat de volledige Krim zal worden teruggepakt. Ook opvallend is de meest recente oproep van Oekraïne aan het Westen om meer zware wapens te leveren. Een adviseur van Zelensky twitterde gisteren een 'wensenlijst' met daarop een opmerkelijk hoog aantal kanonnen, mobiele raketinstallaties, tanks, pantservoertuigen en drones: Defensiedeskundige Peter Wijninga ziet dit verzoek van Oekraïne als een noodkreet. "Er staan zulke krankzinnig grote aantallen op, daar kan het Westen nooit aan voldoen." Ter vergelijking: voorheen vroeg Oekraïne nog om zestig MLRS, oftewel mobiele raketinstallaties, nu zijn dat er 300. Dat komt neer op ongeveer de helft van alle MLRS waar de VS over beschikt. Op korte termijn dreigt voor het Oekraïense leger een groot tekort aan artilleriemunitie, legt Wijninga uit. De militairen gebruiken nu nog veel Russische munitie voor de van oorsprong Russische kanonnen, maar daar past geen munitie in van westerse makelij. "Dus straks moeten ze al die kanonnen aan de kant zetten, omdat ze er geen munitie voor hebben." Daardoor wordt hun afhankelijkheid van westerse wapenleveranties nog groter. Ook om een andere reden heeft Oekraïne snel meer westerse houwitsers en vooral raketartillerie nodig. Die raketartillerie heeft een groter bereik dan de Russische artillerie en dat levert een belangrijk voordeel op op het slagveld. Vooral omdat de strijd in de Donbas een slijtageslag is, waar Rusland met zijn veel grotere voorraad aan onnauwkeurige kanonnen en munitie in het voordeel is. Alle ogen zijn nu gericht op de al weken zwaar belegerde stad Severodonetsk. Volgens de gouverneur van de regio Loegansk hebben Oekraïense strijdkrachten nog een klein deel van de stad in handen. Drie belangrijke bruggen zouden door Russische bombardementen zijn vernietigd. Dit zou betekenen dat het erg moeilijk wordt voor de Oekraïense militairen om de stad westwaarts te verlaten, evenals voor de ongeveer 500 burgers die zich voor de gevechten hebben verscholen. Burgers in schuilkelders, vooral ouderen, worden met grote haast door militairen naar auto's gebracht om te vluchten naar veiliger plaatsen: De strijd om deze stad is vergelijkbaar met die om havenstad Marioepol, zegt oud-commandant Landstrijdkrachten Mart de Kruif. "Het is man tegen man en die gevechten gaan lang duren. Het gaat ten koste van hoge verliezen, om een stad die wel belangrijk maar niet echt van strategisch belang is", zegt hij in het NOS Radio 1 Journaal. Het zwaarbevochten Marioepol was als havenstad onmisbaar voor de Russische invasieplannen. De verovering van Severodonetsk zou voor Moskou vooral een morele opsteker zijn, zegt ook Wijninga. "Het zal voor propagandadoeleinden als een overwinning worden uitgebuit. Ook om het lage moreel van de Russische militairen op te krikken." Gezien het Russische overwicht denkt Wijninga dat het een kwestie van tijd is. "Voor Oekraïne zou het verlies van Severodonetsk een grote klap zijn. Zelensky noemde het al 'de sleutel' tot de rest van de Donbas." Volgens Wijninga rest het Russische leger in het laatste stukje Donbas nog open vlakten en twee kleine steden. Maar ook daar zal Oekraïne waarschijnlijk hard om blijven vechten. Het tij zou kunnen keren door de wapenleveranties uit het buitenland. Hoe eerder Oekraïne het grote geschut in stelling brengt, hoe sneller Zelensky zijn grote woorden over een heroveringscampagne waar zou kunnen maken. Maar in het huidige tempo dreigt Oekraïne volgens experts de strijd om de Donbas langzaam te verliezen.||https://nos.nl/artikel/2432652-val-severodonetsk-lijkt-kwestie-van-tijd-wensenlijst-zelensky-is-noodkreet
2022-06-14||'Klusjesman' gezin Ruinerwold drie jaar de cel in voor vrijheidsberoving|| 'Klusjesman' Josef B. moet drie jaar de cel in voor vrijheidsberoving van de jongste zes kinderen van het gezin uit Ruinerwold. De rechtbank van Assen sprak hem wel vrij van betrokkenheid bij mishandeling van de kinderen en van vrijheidsberoving van de drie oudste kinderen.  Zes van de negen kinderen van Gerrit Jan van D. woonden samen met B. en hun vader jarenlang geïsoleerd op een afgelegen boerderij. Daar predikte de vader zijn eigen geloof, waarvan B. een volgeling was. De kinderen waren nooit door hun vader aangegeven bij de burgerlijke stand, bezochten geen school en kregen geen medische zorg. Van D. was ervan overtuigd dat de buitenwereld slecht was en dat zijn jongste zes kinderen daar niet mee in aanraking mochten komen. Oostenrijker Josef B. had volgens de rechtbank van 1999 tot 2019 een cruciale rol bij het in stand houden van het isolement waarin de kinderen moesten opgroeien, schrijft RTV Drenthe. Hij hielp de vader onder meer zijn panden te huren en bracht boodschappen. Ook ondersteunde B. hem financieel.  De rechtbank gelastte zijn onmiddellijke gevangenneming. De man was niet bij de uitspraak aanwezig. De rechtbank woog mee dat B. ook medeverantwoordelijk was voor de vrijheidsberoving in 1999 van een Oostenrijker die ook een volgeling was van de vader. Hij werd door B. en Van D. vastgebonden, opgehangen en daarna lange tijd opgesloten met nauwelijks eten. Het Openbaar Ministerie eiste vorige maand vier jaar celstraf tegen B. Hij heeft zelf altijd volgehouden dat hij niks verkeerd heeft gedaan. Het gezin in Ruinerwold werd in oktober 2019 ontdekt nadat een van de kinderen was ontsnapt en hulp had gevraagd in het dorp. De agenten troffen nog eens vijf jongvolwassenen aan in een niet afgesloten verborgen ruimte. Vader Gerrit Jan van D. zat vast van oktober 2019 tot begin maart vorig jaar. Hij werd verdacht van vrijheidsberoving en mishandeling van zijn negen kinderen en van seksueel misbruik van enkele van hen. Hij is nooit veroordeeld. De strafzaak werd stopgezet omdat Van D. als gevolg van een hersenbloeding niet in staat was om terecht te staan. Hij kwam vrij en woont in een instelling, gescheiden van zijn kinderen.||https://nos.nl/artikel/2432650-klusjesman-gezin-ruinerwold-drie-jaar-de-cel-in-voor-vrijheidsberoving
2022-06-14||Mojo hoopt concert Rolling Stones nog dit jaar in te halen|| Mojo doet er alles aan om het afgelaste concert van The Rolling Stones in de Johan Cruijff Arena in Amsterdam dit jaar nog in te halen. Wanneer is nog niet bekend, maar de concertorganisator hoopt zo snel mogelijk een datum te vinden. Het concert ging gisteren op het laatste moment niet door omdat leadzanger Mick Jagger positief testte op corona. "We werken met man en macht aan het vinden van een datum. Alle pijlen zijn erop gericht om het dit jaar nog te laten gebeuren", aldus Mojo tegen Het Parool. Het webcareteam van Mojo draaide overuren om alle vragen te beantwoorden. "Mensen wilden vooral weten of het waar was dat het concert niet doorging", zegt de woordvoerder. Om ervoor te zorgen dat zo veel mogelijk mensen werden geïnformeerd stond op de matrixborden langs de weg dat het concert niet doorging. Ook op een aantal stations van de NS werd het omgeroepen, laat Mojo weten. Verder hebben mensen met een kaartje een e-mail of een sms gehad. Komende vrijdag zouden de Stones hun opwachting maken in Bern in Zwitserland, maar ook dat concert gaat niet door vanwege de besmetting van Jagger. De kaartjes voor beide concerten blijven overigens geldig. De show in Milaan, op 21 juni, gaat vooralsnog wel door. De 78-jarige Jagger zit nu in isolatie in Nederland, zegt een woordvoerder van de band tegen persbureau Reuters. Jagger heeft milde symptomen en blijft de komende vijf dagen in isolatie.||https://nos.nl/artikel/2432647-mojo-hoopt-concert-rolling-stones-nog-dit-jaar-in-te-halen
2022-06-14||How to murder your husband-auteur veroordeeld voor moord op echtgenoot|| In de Verenigde Staten is een vrouw veroordeeld tot een levenslange gevangenisstraf voor de moord op haar man in 2018. Saillant genoeg schreef de 71-jarige Nancy Crampton-Brophy zeven jaar voor de moord een online essay met de titel: How to murder your husband. De 63-jarige Daniel Brophy gaf in 2018 les op een koksschool in Portland. Hij werd op 2 juni van dichtbij neergeschoten toen hij in een klaslokaal emmers met ijs en water aan het vullen was voor zijn leerlingen. Toen die korte tijd later in het lokaal aankwamen, vonden ze hun docent bloedend op de grond. Van de dader ontbrak ieder spoor. Crampton-Brophy plaatste een dag later een bericht op Facebook: "Ik heb slecht nieuws", schreef ze. "Mijn man en beste vriend, chef Dan Brophy, is gisterochtend vermoord. Ik heb het er momenteel erg moeilijk mee om alles te begrijpen." Maar nog geen drie maanden later werd Crampton-Brophy zelf verdacht van de moord op haar man, met wie ze twintig jaar getrouwd was. Op beelden van bewakingscamera's was te zien dat ze van en naar de koksschool reed rond het tijdstip van de moord. Ook had ze in de periode daarvoor twee vuurwapens gekocht, waarvan er een van hetzelfde model was als het moordwapen. De Amerikaanse had bovendien een belangrijk motief: geld. Het echtpaar had financiële problemen en de dood van haar echtgenoot zou Crampton-Brophy ruim 1 miljoen dollar opleveren via zijn levensverzekering. CNN schreef eerder dat de vrouw drie dagen na de moord op haar man naar de hoofdrechercheur had gebeld met de vraag of hij op schrift kon zetten dat zij geen verdachte was. Dan kon ze die brief aan verzekeringsmaatschappijen sturen, aldus de Amerikaanse nieuwszender. Haar verzoek werd geweigerd. Amerikaanse media schrijven volop over het essay dat Crampton-Brophy in 2011 schreef. Daarin zette ze in 700 woorden uiteen wat volgens haar de voordelen ("scheiden is duur, en wil je echt je bezittingen delen?") en nadelen waren ("ik wil geen tijd in de gevangenis doorbrengen") van het vermoorden van een gemene echtgenoot. Het blog mocht uiteindelijk niet als bewijs dienen in de rechtszaal, omdat het jaren eerder was geschreven als onderdeel van een schrijfcursus. Crampton-Brophy schreef vaker: ze publiceerde in eigen beheer romans over onder meer moord, ontrouw en misdaad, met titels als The wrong husband. Op sociale media gaat onder meer deze foto rond, van het echtpaar Brophy: In de rechtbank bleef Crampton-Brophy ontkennen dat ze schuldig was aan de moord op haar echtgenoot. Naar eigen zeggen had ze een gat in haar geheugen over de ochtend van zijn dood. Dat haar auto was gesignaleerd in de buurt van de koksschool berustte volgens haar op toeval. En de twee vuurwapens die ze had gekocht, wilde ze gebruiken voor onderzoek voor een nieuw boek, zei ze tegen de jury. Toch is de Amerikaanse nu dus veroordeeld tot levenslang, met een mogelijkheid tot vervroegde vrijlating na 25 jaar. Haar advocaten zijn van plan in hoger beroep te gaan. Voor een dochter van de overleden Brophy uit een eerder huwelijk is de zaak klip en klaar: "Je hebt ervoor gekozen om te liegen, bedriegen, stelen en uiteindelijk de man te vermoorden die je grootste fan was. Je was - om met jouw woorden te spreken - de verkeerde vrouw."||https://nos.nl/artikel/2432644-how-to-murder-your-husband-auteur-veroordeeld-voor-moord-op-echtgenoot
2022-06-14||Regeringspartij CDA eist aanpassing stikstofplan kabinet|| Het CDA wil dat de stikstofplannen van het kabinet worden aangepast. Dat zegt Tweede Kamerfractievoorzitter Heerma. "Binnen het CDA staat niet ter discussie dat er iets moet gebeuren, maar we zullen pleiten voor aanpassingen op cruciale punten." Hij noemt de kabinetsplannen "niet uitvoerbaar". Heerma zegt dat hij dit weekend veel contact heeft gehad met partijgenoten uit de provincies waar het speelt. Die hadden onder meer kritiek op het gebrek aan perspectief voor boeren. Uit de plannen die vrijdag zijn gepresenteerd blijkt dat niet alle boeren door kunnen gaan met hun bedrijf. Het CDA benadrukt dat het geen kaalslag moet worden en dat het landelijk gebied leefbaar moet blijven. Volgens de CDA-fractie moet niet zo eenzijdig naar verkleinen van de veestapel worden gekeken en zijn er "alternatieve manieren" om stikstofreductie te bereiken. Heerma noemt onder meer innovatie van de agrarische sector. De fractieleider zegt verder dat er gekeken moet worden naar de luchtvaart, industrie en verkeer. "Het hele plaatje moet worden bekeken." Heerma benadrukt dat zijn partij het debat de komende tijd in gaat "met als doel om de plannen aan te passen". Het kabinet kondigde vrijdag aan dat de stikstofuitstoot in delen van ons land met 70 procent moet worden teruggedrongen. Het gaat om 131 gebieden vlak bij kwetsbare natuur. Hoe de reductie wordt ingevuld, moeten de provincies bepalen. Die moeten voor 1 juli 2023 duidelijk maken hoe zij de doelen denken te bereiken. Niet alleen bij het CDA leiden de stikstofplannen tot beroering: op een congres van regeringspartner VVD werd zaterdag een voorstel aangenomen door de leden om de plannen aan te passen. VVD-Kamerlid Van Campen zei vanochtend dat die motie "een heel duidelijke zorg" uitsprak. Maar hij wilde er niet aan dat de plannen moeten worden aangepast. "Het kabinet heeft doelen gesteld en nu gaan we in gesprek over hoe die worden bereikt, met maatwerk." Coalitiepartij D66 wil dat het kabinet gewoon vasthoudt aan de doelen. En volgens fractievoorzitter Paternotte willen de andere coalitiepartijen dat ook. "Ik heb er heel veel begrip voor dat het lastige politieke keuzes zijn", zei hij in reactie op de woorden van Heerma. "Maar ik heb niet het idee dat het CDA iets wil veranderen aan de afspraken." De vierde coalitiepartner ChristenUnie wijst er net als Heerma op dat ook andere sectoren moeten bijdragen aan de reductie. "Er moet een eerlijke verdeling van de pijn komen: luchtvaart, verkeer, industrie en de bouw moeten ook bijdragen", zegt fractievoorzitter Segers. Plannen voor die sectoren zijn nog in de maak en Segers wil daarop wachten voor "een breder verhaal". "We kunnen pas verder als de andere plannen er zijn." Kijk hier naar de kritiek van regeringspartijen CDA en ChristenUnie. CDA-fractieleider Heerma zegt dat de doelen overeind blijven, maar dat de plannen aangepast moeten worden. Hoe precies wordt nog niet echt duidelijk:||https://nos.nl/artikel/2432643-regeringspartij-cda-eist-aanpassing-stikstofplan-kabinet
2022-06-14||Whisky-oorlog tussen Denen en Canadezen na halve eeuw beslecht|| Een territoriaal geschil tussen Denemarken en Canada dat al bijna een halve eeuw voortduurt is beslecht. De inzet was een rotsachtig eilandje van 1,3 vierkante kilometer ten zuiden van de Noordpool. Tot wapengekletter is het nooit gekomen tussen de Denen en de Canadezen, maar beide landen wilden het eilandje niet zonder slag of stoot aan de ander geven. Daarom is het stukje land, dat tussen Groenland en het Canadese eiland Ellesmere ligt, nu opgedeeld in tweeën. Precies over de helft loopt sinds vandaag de grens. Minutieus uitgemeten, zodat beide landen evenveel grondgebied kunnen claimen. Het conflict ontstond in 1973. In dat jaar bepaalden Canada en Denemarken waar de grens door de Straat van Nares moest komen. Die waterweg loopt tussen Canada en Groenland, dat bestuurlijk onder het koninkrijk Denemarken valt. En helemaal bovenin in het midden van de straat ligt dat piepkleine Hanseiland, dat is vernoemd naar de Groenlandse ontdekkingsreiziger Hans Hendrik. Het is niet meer dan een rots, op Google Maps moet je heel ver inzoomen voordat je het ziet. Een eiland zonder enige vorm van leven bovendien. En noemenswaardige mineralen of andere natuurlijke bronnen heeft het ook al niet, weet persbureau AP. En toch claimden beide landen het stukje aarde, want het Noordpoolgebied eromheen biedt wel tal van natuurlijke rijkdommen, meldde het wetenschappelijke tijdschrift Kijk vorig jaar. In 1984 kreeg de strijd een nieuwe wending. De Deense minister voor Groenlandzaken plantte een vlag op het eiland en begroef er een fles schnaps bij. Op een briefje schreef hij: "Welkom op het Deense eiland". De Canadezen verdroegen die brutaliteit niet en gingen met de eigen vlag en een fles Canadese brandy onder de arm een eigen stempel op het eiland drukken. Sindsdien planten beide landen beurtelings hun vlag op het eiland en is de strijd de Whisky-oorlog gaan heten. Maar aan dit conflict is nu dus voorgoed een einde gekomen. "We geven een duidelijk signaal af dat het mogelijk is om conflicten over grensgebieden op een vreedzame en pragmatische manier op te lossen, waarbij beide partijen als winnaar uit de bus komen", zegt de Deense minister Kofod van Buitenlandse Zaken. Hij noemt het een "belangrijk signaal nu er zo veel oorlog en onrust in de wereld is". Of Deense en Canadese functionarissen nu geproost hebben met een glas whisky is niet duidelijk.||https://nos.nl/artikel/2432642-whisky-oorlog-tussen-denen-en-canadezen-na-halve-eeuw-beslecht
2022-06-14||Commissie Eerste Kamer wil 'discriminatiecheck' op wetten|| Bij het maken van nieuwe wetten moeten kabinet en parlement een checklist afwerken om te voorkomen dat het voorstel leidt tot discriminatie. Daarvoor pleit een parlementaire onderzoekscommissie van de Eerste Kamer. Bij sommige wetsvoorstellen kan het zinvol zijn om een 'discriminatie-effectrapportage' op te stellen, zoals die er ook al is voor milieueffecten, zegt de commissie onder leiding van GroenLinks-senator Ruard Ganzevoort. De commissie werd vorig jaar ingesteld naar aanleiding van een Eerste Kamermotie van de VVD en GroenLinks. Daarin werd opgeroepen onderzoek te doen naar de oorzaken van het verschil tussen de wet op papier en de wet in de praktijk als het gaat om discriminatie. Wetten op het gebied van arbeidsmarkt, onderwijs, sociale zekerheid en justitie blijken onbedoeld nogal eens discriminerende effecten te hebben. Het komt niet vaak voor dat de Eerste Kamer een parlementair onderzoek instelt. In de Tweede Kamer gebeurt dat regelmatig. Zo werden recent de uitvoeringsinstanties onderzocht, net als het ICT-beleid bij de overheid. Kabinet en parlement moeten een stevigere rol op zich nemen om discriminatie tegen te gaan, vindt de parlementaire onderzoekscommissie. Die heeft vragen opgesteld die de wetgever zichzelf kan stellen bij het maken van een nieuwe wet. Zo zouden wetten geschreven moeten worden met als uitgangspunt dat burgers goedwillend en deugdzaam zijn. De overheid moet dus meer vertrouwen hebben in de burgers. "Dat is de basis van een rechtvaardige samenleving", schrijft de commissie in het eindrapport 'Gelijk recht doen'. Ook moet er meer aandacht zijn voor de mensen die door een wet geraakt worden. Niet iedereen kan zich even goed redden in de maatschappij en daarom moet de wetgever niet langer uitgaan van de zogenaamde 'normburger'. Daarnaast moet de wetgever oppassen voor stigmatiserend taalgebruik en moeten wetten vooral niet te ingewikkeld zijn. Dat kan ertoe leiden dat mensen geen gebruik maken van bepaalde rechten, omdat ze de wet niet snappen. Wetten die specifiek gericht zijn op het tegengaan van discriminatie werken onvoldoende, constateert de onderzoekscommissie. Probleem is dat je met wetten maar moeilijk opvattingen en de moraal van mensen kan veranderen. Bovendien zijn ze vaak te complex, waardoor het voor bijvoorbeeld werkgevers en onderwijsinstellingen niet duidelijk is wat er van hen wordt verwacht. Toch is het volgens Ganzevoort goed om wettelijke plichten op te leggen aan werkgevers en uitvoeringsinstanties, bijvoorbeeld door ze jaarlijks te laten rapporteren wat ze hebben gedaan tegen discriminatie. Wat ook goed werkt zijn quota voor minderheden in een organisatie of voorkeursbeleid, stelt hij. De commissie pleit verder voor het handhaven van de beslisruimte die ambtenaren nu hebben bij de uitvoering van wetten, zodat ze maatwerk kunnen leveren.||https://nos.nl/artikel/2432640-commissie-eerste-kamer-wil-discriminatiecheck-op-wetten
2022-06-14||'Diefstal van ongekende omvang', twintig containers gestolen in Mexico|| In Mexico heeft een groep van ongeveer vijftien gewapende overvallers volgens de politie een overval van "ongekende omvang" gepleegd. Ze hebben van een opslagplaats in de stad Manzanillo, 400 kilometer ten westen van Mexico-Stad, zeker twintig containers vol edelmetalen en elektronica geroofd. Een woordvoerder van de lokale politie zegt tegen de Mexicaanse krant Milenio dat zo'n grote diefstal er niet eerder is voorgekomen. "Er zijn eerder containers gestolen, maar nog nooit zoveel tegelijkertijd." De gewapende overvallers vielen binnen bij een transportbedrijf en overmeesterden daar het beveiligingspersoneel. Vervolgens namen ze bijna tien uur de tijd om alle containers op het terrein door te spitten en uit te zoeken welke ze mee wilden nemen. De uitgekozen containers hebben ze waarschijnlijk met hijskranen op hun trucks geladen. De buit is nog niet teruggevonden. Mexicaanse autoriteiten willen nog niet veel kwijt over de overval, die al op 5 juni heeft plaatsgevonden. Pas gisteren kwam er nieuws over naar buiten. Het hoofd van de nationale douane bevestigde wel aan de Mexicaanse pers dat de georganiseerde misdaad erachter zit en dat het Openbaar Ministerie de zaak onderzoekt.||https://nos.nl/artikel/2432638-diefstal-van-ongekende-omvang-twintig-containers-gestolen-in-mexico
2022-06-14||Van Lienden voelt zich eenling in strijd tegen 'de meute' || Sywert van Lienden heeft bij een hoorzitting in de rechtbank in Amsterdam uitgehaald naar het Openbaar Ministerie, de politiek, de media en ook de rechtbank. "Er is hier geen sprake van een misstand, maar van een nationaal misverstand", zei hij over het verzoek van het OM om hem te ontslaan als bestuurder van de Stichting Hulp Alliantie (SHA). Van Lienden beschuldigt het OM en oud-medewerkers van de stichting van het verstrekken van misinformatie. "Alles wordt door elkaar geklutst." Ook Tweede Kamerleden en ministers zouden onjuiste informatie hebben gegeven over de mondkapjesdeal met de bv van Van Lienden en twee zakenpartners. Als gevolg van de berichtgeving is het drietal bedreigd, zei Van Lienden. En de rechtbank kreeg het verwijt dat hem een goede verdediging onmogelijk wordt gemaakt, omdat honderden pagina's aan verweerschrift die hij had opgesteld niet in deze zaak zijn toegelaten. "Een rechtstaat zou bescherming moeten bieden als de meute zich tegen een eenling keert." In de hoorzitting was de vraag aan de orde of Van Lienden en zijn zakenpartner Bernd Damme ontslagen moeten worden als bestuursleden van de SHA. Ze waren al geschorst. Het OM en oud-medewerkers van SHA dringen aan op ontslag omdat het bestuur opdracht moet geven voor een onderzoek naar handelwijze van Van Lienden, Damme en een andere zakenpartner die eerder opstapte. Zolang Van Lienden en zijn zakenpartner zelf nog bestuurslid zijn, kunnen ze dat onderzoek belemmeren, redeneert het OM. Bijvoorbeeld door de administratie te wijzigen of zoek te maken. Van Lienden en Damme verzetten zich tegen hun ontslag. Ze vinden dat ze niets verkeerds hebben gedaan. "Ik heb naar eer en geweten gehandeld", zei Van Lienden. Volgens hem heeft de SHA geen toekomst als hij en Damme plaats moeten maken voor andere bestuurders. "De klanten, het netwerk, dat is met ons verweven. Het belang van continuïteit zou mee moeten spelen", zei Van Lienden. De drie verdienden in 2020 miljoenen aan de verkoop van mondkapjes aan het ministerie van Volksgezondheid. Die order liep via hun bv Relief Goods Alliance (RGA). Volgens Van Lienden was daarvoor gekozen, omdat de werkmaatschappij van de SHA daar niet geschikt voor was. Het ministerie en andere klanten zouden daarvan op de hoogte zijn geweest en ook van het feit dat Van Lienden en zijn zakenpartners de aandeelhouders waren. De activiteiten van de RGA zouden strikt gescheiden zijn geweest van die van de stichting SHA, waarvoor ze onbezoldigd werkten. Het OM vermoedt dat de twee in strijd met de statuten van SHA hebben gehandeld. Daar gaat een eventueel nieuw bestuur mogelijk onderzoek naar doen. De uitkomst kan zijn dat de drie partners hun miljoenen aan de stichting moeten overmaken. Van Lienden zegt dat hij niets te verbergen heeft. Zijn aanblijven staat volgens hem een onderzoek niet in de weg. "Ik ben een strenge slager", antwoordde hij op de vraag of hij dan niet de slager is die zijn eigen vlees keurt. Ook oud-SHA-medewerkers willen dat de twee ontslagen worden. "Zij zijn slachtoffer, zij zijn beschadigd", zei hun advocaat. Een oud-medewerker verklaarde op zijn beurt: "Ook wij zijn ongelooflijk veel tijd kwijt geweest aan alles wat in de media kwam. We werden gebeld door journalisten. Wij voelden ons geïncrimineerd." De oud-medewerkers zeiden ook dat ze door de geschorste bestuursleden of familie van die bestuursleden worden geïntimideerd. Ze zouden dreigmails hebben gehad. Bij het betreden van de rechtbank zou een naaste van Van Lienden "hypocriet" tegen een oud-medewerker hebben geschreeuwd. Ook zou iemand een middelvinger naar deze medewerker hebben opgestoken. Van Lienden spreekt tegen dat hij iemand heeft geïntimideerd. Van Lienden hoorde het betoog van het OM en de advocaten van de oud-medewerkers glimlachend en hoofdschuddend aan. Hij en zijn partners blijven erbij dat ze niets verkeerd hebben gedaan. In juni vorig jaar noemde hij de winst die de RGA heeft behaald wel "excessief veel". Zelf hield hij er 9 miljoen euro aan over. Hij zou dat bedrag willen houden, maar eventueel rendement erover aan goede doelen willen schenken. Van Lienden heeft goede hoop dat het onderzoek van onderzoeksbureau Deloitte naar de politieke besluitvorming rond de mondkapjesdeal hem zal vrijpleiten. Hij heeft het conceptrapport gelezen en kreeg naar eigen zeggen een positieve indruk. Minister Helder voor Langdurige Zorg zei vorige maand dat dit rapport hoogstwaarschijnlijk na de zomer klaar is. De rechtbank in Amsterdam doet op 21 juli uitspraak over het wel of niet ontslaan van Van Lienden en Damme uit het bestuur van de SHA.||https://nos.nl/artikel/2432636-van-lienden-voelt-zich-eenling-in-strijd-tegen-de-meute
2022-06-14||Van Gennip: geen plan om werklozen uit Franse banlieues naar Nederland te halen || Minister Van Gennip van Sociale Zaken zegt dat er geen plan ligt om werklozen uit Franse probleemwijken naar Nederland te halen om hier de krapte op de arbeidsmarkt te bestrijden. Dat zegt ze naar aanleiding van de commotie die vanmorgen ontstond na een interview met haar in het AD. Daarin opperde ze de mogelijkheid dat jeugdwerklozen uit Frankrijk en Spanje in ons land aan de slag kunnen gaan in de horeca en in de kassen. "Ik kan mij voorstellen dat we investeren in die Franse of ook bijvoorbeeld Spaanse schoolverlaters", zei ze tegen de krant. Van verschillende kanten werd het idee meteen afgeschoten. Kamerleden vinden het een "waanzinnig" of "kansloos" plan. Ze denken dat met de arbeidsmigranten de problemen uit de banlieues geïmporteerd worden, terwijl er in Nederland nog zo veel mensen langs de kant staan. Van Gennip haast zich nu te zeggen dat ook zij vindt dat eerst die mensen ingezet zouden moeten worden. Haar uitspraken kwamen voort uit de omstreden voorstellen van de Europese Commissie om arbeidsmigranten uit Noord-Afrika te halen om het tekort op de arbeidsmarkt op te lossen. Het kabinet is daartegen. "Dan sla je een paar stappen over, denk ik", zegt Van Gennip over het Europese plan. "Eerst moeten we kijken naar de één miljoen mensen die hier nog aan de kant staan en proberen de vele deeltijders wat meer te laten werken. En dan moeten we ook de huidige arbeidsmigranten in Nederland nog beter gaan behandelen." Kijk hier naar de uitleg van Van Gennip: Ze heeft in het interview wel haar zorg willen uitspreken over de jeugdwerkloosheid in veel Europese landen. "En tegelijkertijd praten we dan over het halen van mensen uit Noord-Afrika." Toch is het mogelijk dat Franse jongeren uit probleemwijken in Nederland aan de slag gaan, legt Van Gennip uit. Binnen de EU geldt het vrije verkeer van personen. "Als ze willen kan het gewoon, maar nogmaals: er ligt geen plan om ze op te halen." Vanmiddag moest de minister in het wekelijkse vragenuur in de Tweede Kamer uitleg komen geven.||https://nos.nl/artikel/2432635-van-gennip-geen-plan-om-werklozen-uit-franse-banlieues-naar-nederland-te-halen
2022-06-14||Eerst succesvol, daarna ingehaald: Internet Explorer met pensioen|| Generaties zijn ermee opgegroeid, maar de kans dat je de browser nu nog gebruikt is klein. Morgen gaat Internet Explorer, jarenlang dé browser van Microsoft, met pensioen. De positie van belangrijkste browser is alweer tien jaar in handen van Google Chrome. We staan er niet vaak bij stil, maar de browser is al jaren een belangrijke toegangspoort tot het internet. De eigenaar daarvan is daarmee een belangrijke speler in de techwereld. Internet Explorer werd uitgebracht in de zomer van 1995. "Microsoft was eigenlijk erg laat", zegt Steven Pemberton, die als onderzoeker al bijna veertig jaar werkt bij het Centrum Wiskunde & Informatica. "Op dat moment was Netscape heel populair en had dat bedrijf de markt in handen. Microsoft moest veel doen om dat in te halen." Bekijk hier hoe Microsoft op tv reclame maakte voor Internet Explorer bij de introductie in 1995: De softwaregigant zette in op het gebruik van webstandaarden, vertelt Pemberton: HTML (voor de opbouw van de pagina) en CSS (voor de opmaak ervan). Deze twee worden nog altijd veel gebruikt. "Je zou kunnen zeggen: het bedrijf zette de eerste stappen tot professionalisering", zegt Pemberton. In de jaren die daarop volgden, ging het snel. Een browser werd een essentieel onderdeel van het digitale leven. In 1999 werd Internet Explorer de nummer één. Het voordeel dat Microsoft ten opzichte van de concurrentie had, was dat de browser werd meegeleverd met het belangrijkste besturingssysteem voor computers: Windows. "Toen Microsoft met Internet Explorer eenmaal een machtspositie had, stopten ze eigenlijk ook met de ontwikkeling", zegt Pemberton. "De motivatie was weg. Daarmee vertraagde Microsoft in feite de ontwikkeling van het internet." Daarnaast had Internet Explorer een beruchte reputatie: het zat bomvol beveiligingsproblemen. "Het is waar dat Microsoft in Internet Explorer te weinig heeft gedaan aan beveiliging", zegt Pemberton. "Chrome was daarin anders en had hier wel aandacht voor. Maar ook daar is het meer pleisters plakken dan echt kijken hoe je fundamenteel dingen kunt veranderen." Google deed er vanaf het begin alles aan om Chrome groot te maken. Pemberton herinnert zich een grote reclamecampagne voor de browser in Amsterdam. Daarnaast was de inzet om de browser beschikbaar te maken voor zoveel mogelijk besturingssystemen. "Google zag al snel dat ze een browser nodig hadden, omdat dat de basis was van al hun diensten." Vanaf 2009 ging het bergafwaarts met Internet Explorer, binnen twee jaar had Google Chrome Microsofts browser ingehaald: Uiteindelijk is het resultaat dat de ene techgigant (Google) de andere (Microsoft) heeft afgelost. Pemberton is niet te spreken over de dominantie van Google. "Het probleem is dat browsermakers hebben geaccepteerd dat Google de grootste is. Ze kunnen dat bedrijf niet inhalen en niet zo snel bewegen." Het is de vraag of Chrome nog van de eerste plek te stoten is. "Als je die vraag in 1999 had gesteld, had het ook onmogelijk geleken voor een concurrent van Microsoft om groot te worden", zegt Pemberton. Het gebeurde toch, dus het kan. Maar op dit moment is er geen voor de hand liggende partij - die bovendien de financiële middelen heeft - om deze plek over te nemen.||https://nos.nl/artikel/2432632-eerst-succesvol-daarna-ingehaald-internet-explorer-met-pensioen
2022-06-14||Donny Roelvink zwaargewond bij opnamen filmpje: 'Heel erg geschrokken'|| Donny Roelvink is gisteren zwaargewond in het ziekenhuis beland, nadat hij bij het opnemen van een video in Hilversum werd aangereden door een auto. De realityster vertelt dat zelf via Instagram. "Het is heel snel gegaan", vertelt de 24-jarige Roelvink. "Ik weet alleen nog dat ik een klap voelde. Een paar minuten later werd ik wakker in een ambulance. Wonder boven wonder ben ik niet in levensgevaar geweest. Dit ziet er natuurlijk heel heftig uit. Maar op een paar gebroken ribben en een kleine klaplong na is het gelukkig niet erger dan dat geworden." Vader Dries Roelvink zegt tegen De Telegraaf dat zijn zoon is aangereden door een Hummer die bestuurd werd door een vriend van hem. "Hij had met een paar vrienden het plan opgevat om een filmpje na te doen van hun grote idool, bodybuilder Ronnie Coleman, waarbij Coleman op straat een zware fitnessoefening uitvoert en daarbij ging het mis". In het filmpje wordt de bodybuilder gefilmd vanuit een Hummer. "Ik ben wel heel erg geschrokken", vervolgt Roelvink junior. "Ik had niet verwacht dat zoiets kleins zo fataal had kunnen zijn. Ik zat gisteren nog met vrienden te barbecueën in de tuin. En de volgende dag lig je dan hier. Dat geeft je dan wel even die reality-check van: hé, het kan zo klaar zijn. Het gevaar zit in een klein hoekje. Dit heeft me vooral mentaal heel erg geraakt."||https://nos.nl/artikel/2432630-donny-roelvink-zwaargewond-bij-opnamen-filmpje-heel-erg-geschrokken
2022-06-14||Zes jaar cel voor verkrachten en zwanger maken stiefdochter|| Een 43-jarige man uit Coevorden heeft in hoger beroep een celstraf van 6 jaar gekregen voor het verkrachten van zijn (toen) 12-jarige stiefdochter. De straf valt hoger uit dan de vier jaar cel die de rechtbank in Assen hem eerder oplegde. Het gerechtshof tilt er zwaar aan dat het kind op haar dertiende zwanger raakte en een abortus moest ondergaan. Het meisje werd vanaf februari 2020 ruim een jaar lang in haar eigen slaapkamer misbruikt. Dat gebeurde op de dagen waarop haar moeder werkte en zij aan de zorg van haar stiefvader was toevertrouwd. Volgens de rechters heeft de man "op grove wijze misbruik gemaakt van het vertrouwen dat in hem was gesteld en heeft hij het kind fysiek en psychisch flink beschadigd". Tot op de dag van vandaag gaat het niet goed met het slachtoffer en kampt ze met de gevolgen van het misbruik, schrijft RTV Drenthe. Het hof stelde vast dat de man geen voorbehoedsmiddelen gebruikte, terwijl hij wist dat het meisje zwanger kon raken. Dat was volgens het gerechtshof ook de reden dat de man er bij de moeder op aandrong dat het meisje de pil moest gaan gebruiken. Hij heeft willens en wetens het meisje blootgesteld aan het risico op een zwangerschap, die ook daadwerkelijk volgde. "Het spreekt voor zich dat een abortus op zo'n jonge leeftijd zeer ingrijpend is geweest", is het oordeel van het hof in Leeuwarden. Uit psychisch onderzoek bleek eerder dat de man geen last heeft van een stoornis. De daad wordt hem daarom volledig aangerekend. Omdat de kans op herhaling laag wordt ingeschat, acht het hof een zorg- of behandeltraject niet nodig. Naast de celstraf van zes jaar kreeg de (nu ex-) stiefvader een contactverbod van vijf jaar opgelegd. Ook moet hij het slachtoffer een schadevergoeding van 15.000 euro betalen.||https://nos.nl/artikel/2432626-zes-jaar-cel-voor-verkrachten-en-zwanger-maken-stiefdochter
2022-06-14||Amerikaanse zangeres Lizzo past nummer aan na kritiek over woord 'spastisch'|| De Amerikaanse zangeres Lizzo heeft haar nummer Grrrls aangepast na kritiek over het gebruik van het woord 'spastisch'. De single, die vorige week vrijdag uitkwam, bevat de tekst: Do you see this shit? I'ma spazz. I'm about to knock somebody out (zie je deze shit, ik word spastisch. Ik ga iemand slaan). Met I'ma spazz wordt in straattaal bedoeld dat iemand kwaad wordt of dat iemand rare dingen zegt of doet op ongepaste momenten. Het gebruik in deze context wordt echter door mensen met spasticiteit als beledigend ervaren. Direct na het uitkomen van Grrrls, werd de zangeres door een deel van haar fans en een aantal Amerikanen met een fysieke beperking opgeroepen om het nummer aan te passen. Nu heeft ze de tekst dus aangepast. De tekst I'ma spazz is vervangen door Hold me back (houd mij tegen). In een verklaring zegt de zangeres hierover dat ze geluisterd heeft naar de kritiek en dat het nooit haar intentie was "om gebruik van denigrerende taal aan te moedigen". "Als een dikke, zwarte vrouw in Amerika heb ik vaak pijnlijke woorden mijn kant opgeslingerd gekregen", verklaart Lizzo. "Dus ik begrijp welke kracht woorden kunnen hebben, of dat nou opzettelijk of onopzettelijk gebeurt." Beluister de nieuwe versie van het lied, zonder de mogelijk aanstootgevende tekst hier: Lizzo is de artiestennaam van Melissa Viviane Jefferson. Ze spreekt zich in haar singles en in het dagelijks leven uit voor diversiteit en inclusiviteit en heeft op TikTok bijna 24 miljoen volgers. Hoewel ze al langer bezig was, werd de zangeres bij het grote publiek in 2019 bekend. Zij werd in dat jaar door het tijdschrift Time verkozen tot entertainer van het jaar. In 2020 won ze een BET-award voor beste vrouwelijke R&B/Popartiest. De BET-awards gelden als de belangrijkste prijzen voor zwarte Amerikaanse artiesten. Ze versloeg dat jaar onder anderen Beyoncé. Ook won ze in hetzelfde jaar drie Grammy Awards. Haar bekendste nummers zijn Good As Hell, Juice en Truth Hurts. De zangeres trad in Nederland onder meer op in Afas Live en op Best Kept Secret. NPO 3FM noemde haar optreden op het festival in 2019 "de leukste show van het weekend". Bekijk de videoclip van Juice:||https://nos.nl/artikel/2432617-amerikaanse-zangeres-lizzo-past-nummer-aan-na-kritiek-over-woord-spastisch
2022-06-14||Provincies: 'Een derde van ov-lijnen verdwijnt zonder noodsteun van kabinet'|| Het kabinet stopt te snel met financiële steun voor openbaar vervoer, waarschuwen provinciebesturen. Ze zijn bang dat er als gevolg veel lijnen moeten sluiten. Tijdens de coronacrisis nam het aantal passagiers met bijna 50 procent af, waardoor ov-bedrijven in geldproblemen zijn geraakt. Om het ov-netwerk in stand te houden, kregen de vervoersbedrijven van het kabinet noodsteun. Nu het ernaar uitziet dat het Rijk daar eind dit jaar mee wil stoppen, trekken zij aan de bel. Volgens de provinciebestuurders is de steun nog hard nodig omdat het ov nog steeds niet zo populair is als voor de crisis. Zij verwachten dat het nog tot 2026 duurt voordat alle reizigers zijn teruggekeerd. "Of we leggen tientallen miljoen bij per jaar om ons netwerk in stand te houden, of we schrappen tot 30 procent van de ov-lijnen", waarschuwt Arne Schaddelee, als gedeputeerde voor de provincie Utrecht verantwoordelijk voor Mobiliteit, in het NOS Radio 1 Journaal. Provincies hebben dat soort bedragen volgens hem niet zomaar liggen. Om het ov-netwerk in stand te houden, kregen de vervoersbedrijven van het kabinet noodsteun. In ruil daarvoor moest er wel een deel bezuinigd worden door de vervoersbedrijven. Gedeputeerden van de twaalf provincies schrijven in een opiniestuk in Trouw dat ze een herstelplan voor de komende vier jaar hebben opgezet. Volgens de provinciebestuurders is steun ook na de jaarwisseling hard nodig. De overheid baseert zich op andere cijfers, van het Kennisinstituut voor Mobiliteitsbeleid, waarin staat dat volgend jaar alweer 97 procent van de reizigers terugkeert naar de treinen, bussen, trams en metro's. Het eventueel sluiten van verbindingen kan vooral grote gevolgen hebben voor mensen met lagere inkomens, die niet makkelijk terug kunnen vallen op de auto. "Zij zijn echt afhankelijk van het ov", zegt Schaddelee. "En dat is juist de groep mensen die bij elke crisis het hardst geraakt worden." Daarnaast waarschuwen de gedeputeerden dat het openbaar vervoer in de komende jaren juist extra belangrijk zal worden. Door de klimaat- en de stikstofcrisis, maar ook om de toenemende drukte op de wegen tegen te gaan. Daarom vragen de provincies aan het Rijk om "hun verantwoordelijkheid te nemen".||https://nos.nl/artikel/2432615-provincies-een-derde-van-ov-lijnen-verdwijnt-zonder-noodsteun-van-kabinet
2022-06-14||Overstromingen in Yellowstone in VS, park voor het eerst in 34 jaar dicht|| In Yellowstone National Park in het westen van de Verenigde Staten hebben overstromingen forse schade veroorzaakt. Daardoor is het bij toeristen populaire park afgesloten voor bezoekers, voor het eerst in 34 jaar. De overstromingen waren het gevolg van forse regenval en een snel smeltende sneeuwlaag. Er zijn meldingen binnengekomen van weggespoelde bruggen, huizen en bomen. Belangrijke wegen zijn verwoest of bedekt door modder en stenen. Ook zijn er hoogspanningsmasten gesneuveld, waardoor delen van het park zonder stroom zitten. De rampendienst is bezig de precieze schade in kaart te brengen. Door modderstromen zijn sommige dorpen en kleine steden geïsoleerd geraakt. Inwoners zijn geëvacueerd per boot en helikopter. Het is nog onduidelijk om hoeveel mensen het gaat. Ook is het niet bekend hoeveel bezoekers er in het park vastzitten. De schade in het park is groot: De hulpdiensten in Park County, waar enkele afgezonderde dorpen en steden liggen, waarschuwen mensen dat het water niet overal meer drinkbaar is door de overstromingen. Mensen die op een veilige plek zitten, wordt geadviseerd daar de nacht door te brengen. Alle vijf de ingangen van het park blijven hoogstwaarschijnlijk zeker tot en met morgen gesloten. De kans is groot dat het noordelijke deel, waar de meeste schade is, veel langer gesloten blijft, zegt de opzichter van Yellowstone. Dat terwijl het hoogseizoen voor toeristen twee weken geleden is begonnen. Meteoroloog Cory Mottice uit de staat Montana is geschokt door het noodweer. "We hebben nog nooit in ons leven zulke overstromingen gezien", zegt hij tegen persbureau AP. Volgens hem is het zwaarste noodweer nu achter de rug. De komende dagen gaat het minder regenen en koelt het ook af, waardoor er minder sneeuw zal smelten. Yellowstone National Park is een zeer populaire locatie voor toeristen die door de VS trekken. Het park staat bekend om zijn geisers, grizzlyberen en andere dieren, en de mooie landschappen. Vorig jaar brachten bijna 4,9 miljoen mensen een bezoek aan het park. Ze verblijven er vaak meerdere dagen. Yellowstone ligt hoofdzakelijk in de staat Wyoming, met nog kleine delen in Montana en Idaho. Met een oppervlakte van 9000 vierkante kilometer is het een van de grootste parken van de VS (en ongeveer zo groot als de provincies Utrecht, Noord-Holland en Zuid-Holland samen).||https://nos.nl/artikel/2432612-overstromingen-in-yellowstone-in-vs-park-voor-het-eerst-in-34-jaar-dicht
2022-06-14||Supermaan boven Nederland goed te zien, bekijk de foto's|| In heel Nederland was van gisteravond tot vanochtend een supermaan te zien, een maan die groter lijkt dan normaal. Ook komende nacht is het verschijnsel waar te nemen, zo is de verwachting. Een supermaan komt een paar keer per jaar voor en is een gevolg van de eivormige baan om de aarde die de maan aflegt. Daardoor staat de maan nu zo'n 27.000 kilometer dichter bij de aarde dan gemiddeld en is hij dus veel helderder te zien. Veel hobbyisten en fotografen bleven ervoor wakker of stonden er extra vroeg voor op. Deze foto's kregen we binnen. Heb jij de supermaan ook vastgelegd? Mail je beelden naar ooggetuige@nos.nl.||https://nos.nl/artikel/2432603-supermaan-boven-nederland-goed-te-zien-bekijk-de-foto-s
2022-06-14||Minister wil jonge arbeidsmigranten uit Franse banlieues halen || Minister Van Gennip (Sociale Zaken en Werkgelegenheid) stelt voor om werkloze jongeren uit de Franse voorsteden (banlieues) naar Nederland te halen om bijvoorbeeld in de horeca of in de kassen te werken. In een interview met het AD zegt ze dat de Nederlandse economie niet kan draaien zonder arbeidsmigranten. Vanwege de krapte op de arbeidsmarkt is er op dit moment veel personeel nodig. Van Gennip kijkt daarbij eerst naar de ruim 1 miljoen Nederlanders die geen baan hebben. Ook hoopt ze bijvoorbeeld dat mensen met een deeltijdbaan meer willen gaan werken. Maar ze denkt dat daarnaast nog veel arbeidsmigranten nodig zijn, en zegt in het AD: "In Frankrijk is echt een hoge jeugdwerkloosheid, zeker in de banlieues. Veel hoger dan wij hier kennen. Ik zou mij kunnen voorstellen dat we investeren in die Franse of ook bijvoorbeeld Spaanse schoolverlaters." De banlieues rond bijvoorbeeld Parijs staan te boek als probleemwijken met veel drugshandel en criminaliteit. Van Gennip denkt dat werk zou kunnen helpen om jongeren op het goede pad te brengen. "De eerste vraag die de minister zichzelf moet stellen is: willen de jongeren die daar wonen dit werk doen wat wij hier hebben", zegt Hafid Ballafkih, lector Arbeid en Human Capital in Transitie aan de Hogeschool van Amsterdam in het NOS Radio 1 Journaal. "Het gaat voornamelijk om kaswerk, en het zijn dezelfde jongeren als wij hier hebben." Daarnaast zijn de aantallen volgens hem niet groot genoeg om de krapte op te lossen. "Misschien haal je er 100, 200, laten we zeggen duizend mensen, maar dat lost het probleem niet op. Het probleem is veel groter." Veel partijen in de Tweede Kamer reageren afwijzend op het pleidooi van Van Gennip. Volgens JA21 is het "vragen om problemen" als we jongeren uit de probleemwijken naar Nederland halen. Net als de PVV, Forum voor Democratie en de Groep Van Haga wil JA21 dat de minister opheldering komt geven in de Kamer. Volgens PVV-leider Geert Wilders is het kabinet "totaal de weg kwijt". Ook regeringspartij VVD noemt het een "kansloos plan". Van Gennip zou zich moeten richten op de 1 miljoen mensen die in Nederland nog langs de kant staan, zegt Kamerlid Zohair El Yassini. Volgens de SP dient het kabinet vooral de belangen van de bedrijven en niet van de samenleving. Vorige maand zei Van Gennip in de Tweede Kamer dat ze liever arbeidsmigranten uit de Europese Unie naar Nederland haalt, dan uit landen als Marokko, Egypte en Tunesië. Maar als we alleen naar Europa kijken redden we het niet om genoeg mensen te vinden, zegt Ballafkih. Daarvoor moeten we volgens hem naar Afrika kijken. "Maar dat willen we niet, zeggen we als land zijnde. Dat is dan prima, maar dan moet je denken aan kwalitatieve groei", zegt hij. "Dus niet meer mensen in bepaalde beroepen, maar misschien bepaalde beroepen waar we geen mensen voor kunnen krijgen langzaam uit laten sterven. Dat is ook een constructie." We zijn te laat ingesprongen, zegt hij. "Over de vergrijzingsgolf werd in de jaren 80 al geschreven, dat die eraan kwam. Het is heel spijtig maar er wordt geen actief beleid op gevoerd. Het is pleisters plakken."||https://nos.nl/artikel/2432599-minister-wil-jonge-arbeidsmigranten-uit-franse-banlieues-halen
2022-06-14||Wekdienst 14/6: Sywert van Lienden gehoord • Uitspraak in zaak 'klusjesman' Ruinerwold|| Goedemorgen! Sywert van Lienden en zijn compagnon Bernd Damme worden in de civiele zaak rond de zogenoemde mondkapjesdeal gehoord en in Assen doet de rechter uitspraak in de zaak tegen de 'klusjesman' van het gezin in het Drentse Ruinerwold dat jaren afgezonderd van de buitenwereld leefde. Eerst het weer: Er is flink wat zon, maar vanmorgen in het noorden zijn er ook enkele wolkenvelden. Er staat de hele dag weinig wind en het wordt maximaal 20 tot 23 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Sywert van Lienden en zijn zakenpartners Bernd Damme, die zoals eerder in deze wekdienst gemeld vandaag voor de civiele rechter staan, en Camille van Gestel worden door het Openbaar Ministerie (OM) nu ook verdacht van witwassen, meldt NRC. Eerder was al bekend dat justitie de drie oprichters van de stichting Hulptroepen Alliantie verdenkt van oplichting en verduistering. Het deed denken aan de invalbeurt van doelman Tim Krul op het WK van 2014: de Australische doelman Andrew Redmayne mocht in het beslissende WK-kwalificatieduel tegen Peru vlak voor het einde van de verlenging invallen en vervulde vervolgens in de penaltyserie een heldenrol. Hij deed een dansje om zijn tegenstanders te verwarren en dat leek te lukken. Een van de penaltynemers schoot op de paal en Redmayne stopte een penalty, waarmee de Australiërs ten koste van Peru een WK-ticket bemachtigden. Fijne dinsdag!||https://nos.nl/artikel/2432590-wekdienst-14-6-sywert-van-lienden-gehoord-uitspraak-in-zaak-klusjesman-ruinerwold
2022-06-14||Kinderombudsvrouw: let ook op pesten buiten schooltijd|| Om het probleem van pesten aan te pakken, moet breder worden gekeken dan alleen naar pesten op school. Dat stelt Kinderombudsvrouw Margrite Kalverboer in het rapport In eenzaamheid gepest (.pdf). "Pesten gebeurt niet alleen op school, maar ook in de buurt, online, op de sportvereniging en zelfs thuis", zegt Kalverboer, die naast de school ook een rol ziet weggelegd voor andere professionals die met kinderen werken, zoals sportcoaches, jongerenwerkers en wijkagenten. "Voor hen is het soms lastig om pesten en discriminatie te herkennen en bespreekbaar te maken. Zij hebben hier handvatten voor nodig, zodat kinderen pesten ook makkelijker bespreekbaar durven maken." Hoe belangrijk dat is, weet jongerenwerker Fernando Rijswijk. Hij combineert een balletje trappen altijd met een goed gesprek: Want pesten is desastreus, zegt de Kinderombudsvrouw. "Het doet iets met het zelfbeeld van mensen. Ze worden er onzeker van. Ze denken dat het hun schuld is. Ze voelen zich klein, gekrenkt en gekwetst. Dat komt het hele leven terug." Kalverboer liet onderzoek doen onder kinderen die gepest worden. Ruim 500 kinderen vulden een vragenlijst is. Zij vragen om een hardere aanpak van pestkoppen. Ook vinden ze dat andere kinderen moeten weten hoe het voelt om gepest of buitengesloten te worden. Bij de meeste kinderen die worden gepest, gebeurt dat vanwege hun uiterlijk, kleding of gedrag. In 1 op de 3 gevallen gaat het om discriminatie. Zo worden kinderen bijvoorbeeld gepest om hun handicap of omdat ze verliefd zijn op iemand van hetzelfde geslacht. Vijftien procent van de gepeste kinderen geeft hun leven een onvoldoende als rapportcijfer. Deze kinderen vertellen vaak niemand dat ze gepest worden. School is de plek waar het meest gepest wordt. De impact is het grootst als de kinderen daarnaast ook in de buurt of online worden gepest. Daarom moet het aanpakken van pesten niet alleen op school gebeuren, zegt de Kinderombudsvrouw. "Als bekend wordt dat een kind ergens gepest wordt, zou je moeten kijken of dat op andere levensdomeinen ook gebeurt", zegt Kalverboer. "Dan moet ook de wijkagent aan de slag in die buurt om pesten te voorkomen. Je komt er niet door het alleen een schoolkwestie te laten zijn."||https://nos.nl/artikel/2432589-kinderombudsvrouw-let-ook-op-pesten-buiten-schooltijd
2022-06-14||Hollywoodsterren na schietdrama's: vuurwapengebruik in films moet anders|| Zo'n tweehonderd Hollywoodsterren, onder wie actrice Julianne Moore, producent Shonda Rhimes, acteur Mark Ruffalo en comédienne Amy Schumer roepen in een open brief op tot verantwoord vuurwapengebruik in films. "We vragen schrijvers, regisseurs en producers om bedachtzaam te zijn met vuurwapengeweld op het scherm en om te laten zien wat goede manieren zijn om vuurwapens veilig te kunnen gebruiken", schrijven de sterren samen met non-profitorganisatie Brady Campaign. Zo roepen ze hun collega's op om "verantwoord wapenbezit" te laten zien en om de consequenties van roekeloos wapengeweld te tonen. Daarnaast vragen de briefschrijvers om scènes waarin kinderen met vuurwapens te zien zijn, te beperken. Volgens de Hollywoodsterren ligt de verantwoordelijkheid van de "wapengeweld-epidemie" bij "lakse wapenwetten" die worden ondersteund door politici die meer bezig zijn met hun angst om macht te verliezen dan met het redden van levens. Maar toch kunnen de makers iets doen, vinden ze. Dankzij film en televisie zijn namelijk eerder al culturele houdingen geëvolueerd, ten opzichte van roken, rijden onder invloed, het dragen van autogordels en gelijkheid binnen huwelijken. De brief komt een paar weken na schietpartijen in de VS waarbij tientallen mensen omkwamen, onder meer op een basisschool in Uvalde, Texas en in een supermarkt in Buffalo, New York.||https://nos.nl/artikel/2432588-hollywoodsterren-na-schietdrama-s-vuurwapengebruik-in-films-moet-anders
2022-06-14||Zelensky: strijd eist angstaanjagende tol • 'Alle bruggen Severodonetsk vernietigd'|| Het blog van maandag 13 juni is gesloten. Dinsdag starten we een nieuw blog. Van de Oekraïense landbouwvelden is een kwart minder bezaaid dan voor de Russische invasie, zegt plaatsvervangend landbouwminister Taras Visotski. De afname komt niet alleen doordat er gevochten wordt in het land, maar ook omdat Rusland de export blokkeert. Daardoor verbouwen boeren minder export-georiënteerde gewassen. De oogst zal vermoedelijk genoeg zijn voor binnenlandse behoeften, vooral aangezien miljoenen bewoners naar het buitenland gevlucht zijn. Bepaalde gewassen, zoals sojabonen, zijn ongeveer in oppervlakte gelijk gebleven, maar mais is gedaald van 5,5 miljoen hectare voor de oorlog naar 4,6 miljoen hectare nu. Visotski noemde geen getallen over graan. Oekraïne is een van 's werelds grootste graanexporteurs en veel landen zijn voor hun voedselzekerheid afhankelijk van de productie van het gewas in Oekraïne. President Zelensky noemt het aantal Oekraïense doden dat valt in de strijd om de stad Severodonetsk angstaanjagend. In een videotoespraak zei hij dat de gevechten in de oostelijke regio Donbas grote gevolgen hebben voor de burgers en het leger van zijn land. Volgens Zelensky heeft zijn land te maken met het "absolute kwaad". Daarom hebben zijn militairen geen keuze en moeten ze het gebied tot aan de Russische grenzen bevrijden, stelt hij. De president denkt dat de strijd in de Donbas "zonder twijfel in de militaire geschiedenis herinnerd zal worden als een van de meest gewelddadige veldslagen in Europa". De Marokkaanse vader van de door Russen gevangengenomen Brahim Saadoun zegt dat zijn zoon geen huurling is. Mijn 21-jarige zoon moet behandeld worden als een krijgsgevangene omdat hij een Oekraïense staatsburger is die zich vrijwillig heeft overgegeven aan Russische soldaten, zegt de vader tegen Persbureau Reuters. Een krijgsgevangene mag volgens de Geneefse Conventies niet geëxecuteerd worden zonder eerlijk proces. Tegen de veroordeling wordt beroep aangetekend, laat de vader weten. De in Marokko geboren Saadoun kreeg vorig jaar de Oekraïense nationaliteit, nadat hij een militaire training had gevolgd. Dat was nodig omdat hij luchtvaarttechnologie aan een universiteit in Kiev wilde studeren. Hij werd vorige week, samen met de Biritten Aiden Aslin en Shaun Pinner, schuldig bevonden aan terrorisme en het werken als huurling. Het drietal is ter dood veroordeeld. In een onderzoek naar de dood van meer dan 12.000 Oekraïense burgers wordt strafrechtelijk onderzoek gedaan. Onder meer bij Boetsja worden daarom lichamen opgegraven uit massagraven. Ongeveer 15 procent van de Russen die meer dan een miljoen dollar (958.890 euro) bezitten, verhuist voor het eind van dit jaar naar een ander land. Dat meldt The Guardian op basis van migratiedata van Henley & Partners. De rijke Russen zijn het niet eens met Poetins invasie van Oekraïne, en willen daarom vertrekken. "In het afgelopen decennium zijn welvarende individuen uit Rusland geëmigreerd in toenemende aantallen. Dat was een vroeg waarschuwingssignaal voor de huidige problemen waar het land nu mee te maken heeft", zegt hoofd onderzoek Andrew Amoils bij New World Wealth, dat de gegevens voor Henley verzamelde. Historisch gezien zorgt de versnelling van de emigratie van rijke mensen vaak voor een ineenstorting van de economie van een land, legt Amoils uit. "Die mensen vertrekken het eerst, omdat ze de middelen hebben om dat te doen." Ook uit Oekraïne vertrekken veel vermogende inwoners. Daar gaat het om bijna de helft van alle mensen die meer dan een miljoen dollar bezitten. Het Russische leger heeft de derde en laatste brug naar Severodonetsk vernietigd, zegt de regionale gouverneur van Loegansk op de berichtendienst Telegram. Daardoor zou de evacuatie van burgers niet meer mogelijk zijn. Er is volgens hem nog wel een toegangsweg naar de stad. De inwoners die in de belegerde stad zijn achtergebleven verblijven daar in "extreem moeilijke omstandigheden", schrijft de gouverneur verder. Het veroveren van de stad zien de Russen als een belangrijke stap in de verovering van de Donbas. De bedden voor vluchtelingen uit Oekraïne zijn voor 89 procent bezet. Dat meldt persbureau ANP. In totaal zijn er 48.500 beschikbaar, waarvan er sinds vandaag ruim 43.000 in gebruik zijn. Ongeveer 20.000 Oekraïners hebben elders een plek gevonden, bijvoorbeeld bij gastgezinnen in Nederland. De overheid wil dat gemeenten in totaal 75.000 plekken voor Oekraïense vluchtelingen regelen. Sinds vorige week worden crisisopvangplekken niet langer meegeteld in het aantal beschikbare bedden voor Oekraïners. Vanwege de grote druk op de asielzoekerscentra zijn die plekken ook beschikbaar voor asielzoekers uit andere landen. Het aantal beschikbare bedden voor uitsluitend Oekraïners is daardoor gedaald. Op een markt in de zelfverklaarde onafhankelijke regio Donetsk zijn bij Oekraïense artillerieaanvallen zeker drie doden gevallen, onder wie een vrouw en een kind. Nog eens 18 mensen raakten gewond, meldt persbureau Reuters op basis van regionale functionarissen. Volgens een woordvoerder van de pro-Russische separatisten waren er veel mensen aanwezig op de markt. Onder de gewonden zijn volgens de lokale gezondheidsautoriteiten ook twee kinderen. De burgemeester van de zuidelijke havenstad Marioepol beschrijft aan de BBC hoe het leven eruitziet nu het Russische leger de stad heeft veroverd. Volgens hem zitten er zo'n 100.000 inwoners vast in de stad. "Ze hebben geen schoon water, geen voedsel en geen elektriciteit", zegt burgemeester Boistjenko tegen de Britse omroep. Volgens Boitsjenko liggen er nog veel lichamen in de kapotgeschoten gebouwen. "De dood is overal in Marioepol", zegt hij. "De Russen hebben de lichamen van de mensen die ze hebben gedood niet uit de gebouwen gehaald. Veel doden liggen nog onder het puin. Volgens dokters wordt komende zomer verschrikkelijk. Het kan duizenden levens kosten." Daarmee doelt hij op een mogelijke uitbraak van cholera in de stad. De burgemeester, die zelf niet meer in de stad is, omschrijft de situatie als catastrofaal. Hij roept internationale organisaties op om de inwoners te evacueren. Hij zegt dat mensen meerdere dagen in de rij moeten wachten om water te krijgen. "En er wordt gevochten om voedsel. De Russen dwingen mensen om de ruïnes op te ruimen in ruil voor water." Naar de dood van meer dan 12.000 Oekraïense burgers wordt strafrechtelijk onderzoek gedaan. Dat zegt de Oekraïense politie tegen het persbureau Interfax-Ukraine. Van zeker 1200 doden is de identiteit nog niet vastgesteld, vaak doordat de lichamen in verre staat van ontbinding verkeren. Een groot deel van de 12.000 lichamen is in massagraven aangetroffen. In driekwart van de gevallen gaat het om mannen. Bij 2 procent gaat het om kinderen. Alleen al in de regio rond de hoofdstad Kiev zijn meer dan 1500 burgerdoden aangetroffen. In een massagraf bij Boetsja lagen 116 lichamen. Volgens de politie zijn er slachtoffers bij die door Russische sluipschutters zijn vermoord. Veel mensen zijn bezweken als gevolg van verwondingen die ze door landmijnen opliepen. Er worden er dagelijks nog lichamen van omgekomen burgers gevonden, zegt de politie. De ter dood veroordeelde en in Marokko geboren Brahim Saadoun heeft de Oekraïense nationaliteit en omdat hij zichzelf overgaf moet hij dus als krijgsgevangene worden beschouwd. Dat zegt zijn vader tegen persbureau Reuters. Saadoun en twee Britten, Aiden Aslin en Shaun Pinner, werden vorige week door Oost-Oekraïense separatisten schuldig bevonden aan "terroristische activiteiten" en ter dood veroordeeld. Saadoun had zich vrijwillig bij het leger van Oekraïne gemeld en was onder meer betrokken bij gevechten in Marioepol. Volgens zijn vader kreeg hij in 2020 de Oekraïense nationaliteit. Die kreeg hij nadat hij een jaar militaire training had gekregen, een voorwaarde om aan de technische universiteit van Kiev luchtvaart- en ruimtevaarttechniek te studeren. Zijn vader zegt dat Saadoun in beroep gaat tegen de veroordeling. Mychajlo Podoljak, een adviseur van president Zelensky, heeft op Twitter een flinke wensenlijst van zware wapens gepresenteerd die volgens hem nodig zijn om de oorlog te beëindigen. Op zijn lijst staan 1000 houwitsers, 300 lanceersystemen voor raketten, 500 tanks, 2000 pantservoertuigen en 1000 drones. Die wapens zouden uit het westen naar Oekraïne moeten komen. Met zijn bericht is Podolyak duidelijk naar de Europese bestuurders: "We wachten op een besluit". Deze week komen Europese defensieministers bij elkaar in Brussel. Oekraïne heeft westerse landen herhaaldelijk om meer wapens en munitie gevraagd, maar verschillende landen, zoals Duitsland, blijven terughoudend. Nederland heeft onder meer vijf pantserhouwitsers en een onbekend aantal drones richting Oekraïne gestuurd. Oost-Europadeskundige Bob Deen reageert onder de tweet en noemt de wensenlijst "ambitieus". Volgens Deen is het ook de vraag wat Podolyak met het eindigen van de oorlog bedoelt. "De Russische opmars tot stilstand brengen, recent bezet gebied heroveren tot de line of contact van 24/2, of doorvechten tot Simferopol en Novoazovsk?" De impact van de Russische agressie tegen Oekraïne, de energieprijzen en de haperende wereldhandel zetten een rem op de economische groei in Nederland. Die valt dit jaar nagenoeg stil, en zal pas aan het eind van het jaar weer aantrekken. Dat stelt De Nederlandsche Bank (DNB). De gemiddelde inflatie komt dit jaar uit op 8,7 procent. Pas volgend jaar zal de inflatie naar verwachting afnemen. Gezien de grote onzekerheid rond het verloop van de oorlog in Oekraïne heeft DNB ook een alternatief scenario gemaakt. Daarbij pakt de economische impact van de oorlog nog zwaarder uit, met meer onzekerheid, hogere energie- en voedselprijzen en een grotere afname van de wereldhandel. Als de toevoer van Russische olie en gas helemaal stopt, raakt dat ook bedrijven en valt de productie uit. In dat geval neemt de economische groei verder af en koerst de economie in 2023 af op een recessie, en stijgt de inflatie naar 10,8 procent.||https://nos.nl/liveblog/2432483-zelensky-strijd-eist-angstaanjagende-tol-alle-bruggen-severodonetsk-vernietigd
2022-06-14||'Van Lienden, Damme en Van Gestel nu ook verdacht van witwassen'|| Sywert van Lienden en zijn zakenpartners Bernd Damme en Camille van Gestel worden door het Openbaar Ministerie nu ook verdacht van witwassen, meldt NRC. Eerder was al bekend dat justitie de drie oprichters van de stichting Hulptroepen Alliantie verdenkt van oplichting en verduistering. Bij de verkoop van hun mondkapjes beweerden zij 'om niet' te werken, maar via hun commerciële bv Relief Goods Alliance maakten ze toch winst. Onder meer hun grootste deal, van 40 miljoen mondkapjes voor het ministerie van Volksgezondheid, voerden ze via de bv uit. Daar hielden ze meer dan 20 miljoen euro aan over. Het OM heeft op 24 mei besloten de eerdere verdenking uit te breiden, meldt NRC op basis van bronnen en een woordvoerder van het Functioneel Parket bevestigt de uitbreiding tegenover de krant. Volgens het strafdossier komt de uitbreiding doordat de drie ondernemers zichzelf vanuit Relief Goods Alliance miljoenen euro's aan dividend hebben uitgekeerd. Zo kregen ze geld in handen dat mogelijk voortkwam uit een misdrijf, wat volgens justitie neerkomt op witwassen, bevestigen bronnen aan NRC. Van Lienden spreekt op Twitter van "nieuws dat geen nieuws is", omdat volgens hem bij een verdenking van verduistering automatisch ook witwassen hoort. "Overigens klinkt 'witwassen' als leek ernstig. In deze kwestie gaat het om een simpele overboeking", schrijft Van Lienden verder.||https://nos.nl/artikel/2432586-van-lienden-damme-en-van-gestel-nu-ook-verdacht-van-witwassen
2022-06-14||Advies: leg asielopvang bij gemeenten, Rijk houdt opvangcrisis in stand|| Gemeenten, en niet langer het Rijk, moeten verantwoordelijk worden voor de opvang van kansrijke asielzoekers. Bij binnenkomst moet de Immigratie- en Naturalisatiedienst (IND) dat onderscheid met kansarme asielzoekers zo snel mogelijk maken, veel sneller dan nu gebeurt. Dit staat in een advies van de Raad voor het Openbaar Bestuur en de Adviescommissie voor Vreemdelingenzaken aan VVD-staatssecretaris Van der Burg.  De opvang van asielzoekers moet volgens het advies een wettelijke verplichting worden voor iedere gemeente. Het aantal asielzoekers hangt af van het aantal inwoners. Iedere gemeente krijgt voldoende geld van het kabinet om de nieuwkomers van meet af aan goed te begeleiden en in te bedden in de lokale samenleving. Volgens beide adviesorganen is de "bijna continue crisis in de opvang van asielzoekers" van de laatste jaren "een crisis die het Rijk zelf creëert en in stand houdt". Zodra de instroom van asielzoekers inzakt, worden asielzoekerscentra gesloten en wordt er bezuinigd op de IND en op opvangorganisatie COA. Als de aantallen vervolgens weer oplopen of als de uitstroom uit de azc's stokt, zijn er daardoor volgens de opstellers van het advies "adhoc-maatregelen" nodig en ontstaat er een crisissituatie. Gevolg is dat de kwaliteit van de opvang geregeld "door de humanitaire ondergrens zakt", asielzoekers een "valse start" krijgen in Nederland en het draagvlak bij de bevolking en de politiek afbrokkelt. In plaats van "krampachtig" vast te houden aan een systeem dat niet werkt, is de tijd gekomen om het roer om te gooien, staat in het advies. Op dit moment moeten het COA en de staatssecretaris steeds aan gemeenten vragen of zij opvangplekken willen regelen. Sommige zijn daartoe bereid, andere niet. Dat zet de verhoudingen geregeld onder druk. Tussen overheden onderling, maar ook in de plaatselijke politiek en samenleving. Daarvoor in de plaats moet er dus een gemeentelijke opvangverplichting komen, is het advies. Net zoals die nu al geldt voor de huisvesting van statushouders: asielzoekers met een verblijfsvergunning. Het COA blijft dan alleen nog verantwoordelijk voor de opvang van die asielzoekers (bijvoorbeeld uit de zogenoemde veilige landen) die weinig kans hebben om in Nederland te mogen blijven. Een dergelijk systeem leidt volgens het advies tot meer duidelijkheid en voorspelbaarheid. "Inwoners van een gemeente weten straks wat ze te wachten staat, in plaats van dat ze zich overvallen voelen door de komst van asielzoekers", denkt voorzitter Han Polman van de ROB. "Kijk naar hoe het nu al gaat met de statushouders", zegt ACVZ-voorzitter Monique Kremer. "Gemeenten hebben weliswaar moeite om voldoende woningen voor die groep te vinden, maar over de verdeling op zich bestaat geen discussie." Voorwaarde is wel dat er meer stabiliteit komt in de financiering van met name de IND, zodat die snel een eerste inschatting over de kansen van een asielaanvraag kan maken en vervolgens een stuk sneller definitief kan beslissen. Nu lopen de achterstanden bij die aanvragen weer op, mede door personeelsgebrek bij de dienst, dat ontstond na eerdere bezuinigingen. Daardoor moeten asielzoekers lang wachten, ook als zij een grote kans maken om in Nederland te mogen blijven, en loopt ook hun integratie vertraging op.  Daarnaast zou er volgens het advies een "ijzeren buffervoorraad' van asielplekken moeten worden aangehouden, die voorkomt dat er steeds enorm moet worden opgeschaald bij pieken in de instroom. En er moet meer ruimte komen voor gemeenten om de opvang op hun manier te regelen, inclusief kleinschaliger locaties dan nu gebruikelijk is. Die kleinere locaties kunnen over het algemeen op meer draagvlak rekenen.||https://nos.nl/collectie/13898/artikel/2432584-advies-leg-asielopvang-bij-gemeenten-rijk-houdt-opvangcrisis-in-stand
