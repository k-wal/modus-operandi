2022-06-12||Compromis in VS over nieuwe wapenwet: 'Stap in de goede richting'|| Republikeinen en Democraten hebben in het Amerikaanse Congres overeenstemming bereikt over beperkte aanscherpingen van de wapenwet. Hoewel veel Democraten de maatregelen niet ver genoeg vinden gaan, wordt er hiermee voor het eerst sinds 1994 weer een significante wapenwet aangenomen. Het compromis over maatregelen komt na de bloedige aanslagen op een supermarkt in Buffalo en een school in Texas. Daarbij kwamen respectievelijk 10 en 21 personen om het leven, onder wie 19 kinderen. In beide gevallen was de dader 18 jaar oud en had hij zijn wapen legaal verkregen. Beide partijen gaan akkoord met een breder antecedentenonderzoek voor wapenkopers jonger dan 21 jaar. Ook wordt het met 'red flags laws' makkelijker wapens af te nemen van verwarde of mogelijk gewelddadige personen en wordt voor meer daders van huiselijk geweld wapenbezit aan banden gelegd. Daarnaast wordt er meer geld uitgetrokken voor suïcidepreventie en andere psychische hulp. Er gaat ook meer geld naar beveiliging van scholen. Het voorstel wordt gesteund door een groep van tien Republikeinen, negen Democraten en een onafhankelijke senator. De plannen gaan veel minder ver dan de Democraten en een merendeel van de Amerikaanse burgers willen. Zij hadden graag een totaalverbod gezien op de verkoop van semi-automatische wapens als de AR-15 die voor beide aanslagen werd gebruikt, of op zijn minst een verbod op verkoop daarvan aan jongeren. Ook hadden ze de grootte van magazijnen willen beperken en bredere achtergrondcontroles voor alle wapenkopers willen invoeren. Die plannen hebben echter geen enkele kans in het Congres, omdat de benodigde supermeerderheid van 60 senatoren ontbreekt. Democraten reageren desalniettemin gematigd positief op deze voorzichtige samenwerking. President Biden noemt het een belangrijke stap in de juiste richting, al zegt hij ook dat het "niet alles bereikt wat ik noodzakelijk acht". Wapenlobby NRA is kritischer. Het extra geld voor beveiliging en psychische hulp is welkom, maar de organisatie wijst uit principe elke inperking van het grondwettelijke wapenrecht af. Mitch McConnell, de Republikeins leider in de Senaat, noemt het compromis "een aanzienlijke vooruitgang op het gebied van psychische gezondheid en de veiligheid op school, met respect voor het tweede amendement". Hij hoopt op brede steun van zijn partij. Afgelopen weekend werd er op veel plekken in het land geprotesteerd voor strengere wapenwetten. De Congresleden die nu een compromis hebben bereikt hopen nog voor de zomer met wetsvoorstellen te komen, al zal de precieze formulering daarvan nog verder overleg vergen.||https://nos.nl/artikel/2432467-compromis-in-vs-over-nieuwe-wapenwet-stap-in-de-goede-richting
2022-06-12||Moordenaar van Milica van Doorn in gevangenis overleden|| Hüseyin A., de man die begin dit jaar in hoger beroep werd veroordeeld voor het verkrachten en vermoorden van de 19-jarige Milica van Doorn in 1992, is in de gevangenis overleden. Dat bevestigt de advocaat van de nabestaanden van Milica van Doorn, Richard Korver. De 51-jarige A. overleed vanochtend rond 11.00 uur, na het sporten. Reanimatie mocht niet meer baten. De doodsoorzaak wordt onderzocht. Volgens Korver was er geen sprake van een misdrijf of van zelfmoord.  De advocaat van Hüseyin A., Gerald Roethof, reageert tegen De Telegraaf ontstemd op het feit dat nabestaanden van Milica van Doorn en de pers eerder op de hoogte waren van het overlijden dan hij en de familie van A. "Dit had echt anders gemoeten", zegt Roethof. Volgens de raadsman wordt morgen beslist of sectie noodzakelijk is. A. werd in februari in hoger beroep veroordeeld tot negentien jaar en zeven maanden gevangenisstraf voor de moord in Zaandam. Hij was in 2017 aangehouden na een dna-verwantschapsonderzoek. Daaraan had Hüseyin A. zelf niet deelgenomen, maar zijn broer wel. Na zijn arrestatie verklaarde A. aanvankelijk dat hij was bezeten door geesten, later zei hij dat hij in 1992 een geheime seksuele relatie had met Van Doorn. Na zijn veroordeling in hoger beroep ging A. nog in cassatie, maar die procedure is nu met zijn overlijden geëindigd.||https://nos.nl/artikel/2432460-moordenaar-van-milica-van-doorn-in-gevangenis-overleden
2022-06-12||Prognose: Macron grootste in Franse parlement, absolute meerderheid onzeker|| De partij van president Emmanuel Macron, die samenwerkt met twee kleinere partijen, is als grootste uit de bus gekomen bij de eerste ronde van de Franse parlementsverkiezingen. Nog onduidelijk is of hij op een absolute meerderheid kan rekenen. Macrons blok Ensemble weet zich vooralsnog verzekerd van meer zetels dan de grootste concurrent, een coalitie van vijf linkse partijen die hun krachten hebben gebundeld in de 'Nieuwe Ecologische en Sociale Volksunie' (Nupes). Dat blijkt uit prognoses van onderzoeksbureau Ipsos. Ensemble, waarin Macrons partij Renaissance verreweg de grootste is, krijgt naar verwachting 255 tot 295 van de 577 zetels in de Assemblée Nationale, de Franse Tweede Kamer. Voor het linkse Nupes zijn dit er 150 tot 190. In percentages gerekend kregen beide blokken overigens ongeveer evenveel stemmen: iets meer dan 25 procent. Daarna volgt Marine le Pens Rassemblement National met 19 procent. Macrons partij, die tot vorige maand La République en Marche heette, haalde bij de vorige verkiezingen in 2017 meer dan 300 zetels. Dat is dus meer dan de absolute meerderheid van minimaal 289. Door 'weglopers' was dat aantal sindsdien afgenomen tot 266. Op basis van de prognoses heeft de onlangs herkozen Macron nu nog zicht op een nieuwe absolute meerderheid, maar zeker is dat niet. Over een week gaan de Fransen opnieuw naar de stembus voor de tweede en beslissende ronde in districten waar nog geen duidelijke winnaar is. Premier Élisabeth Borne gaat aan kop in het district Calvados (in Normandië). Daar neemt ze het in de tweede ronde op tegen de kandidaat van Nupes. De rechts-radicale Eric Zemmour, die dit jaar presidentskandidaat was, werd uitgeschakeld in Var (in het zuiden van Frankrijk). Mogelijk haalt zijn partij geen enkele zetel in de Assemblée.||https://nos.nl/artikel/2432455-prognose-macron-grootste-in-franse-parlement-absolute-meerderheid-onzeker
2022-06-12||Nederlander tijdens jacht aangezien voor wild zwijn, raakt zwaargewond|| In Duitsland is een Nederlander van 54 zwaargewond geraakt tijdens een jacht op wilde zwijnen. Hij werd in de nacht van vrijdag op zaterdag geraakt door een geweerschot van een andere Nederlander. Het slachtoffer assisteerde zijn landgenoot tijdens een zwijnenjacht bij Niedersohren in de Duitse deelstaat Rijnland-Palts. Het ging mis toen de 65-jarige jager zijn assistent op een gegeven moment aanzag voor een wild zwijn, meldt de Duitse politie. De zwaargewonde man kreeg eerste hulp in een ziekenhuis en is daarna opgenomen in een kliniek voor specialistische zorg. Hij is niet in levensgevaar. De Duitse justitie begint een strafrechtelijk onderzoek tegen de jager. Zijn wapen is in beslag genomen.||https://nos.nl/artikel/2432448-nederlander-tijdens-jacht-aangezien-voor-wild-zwijn-raakt-zwaargewond
2022-06-12||Twee doden en twee gewonden bij ongeluk op Afsluitdijk|| Bij een ongeluk op de Afsluitdijk zijn vanmiddag een man en een vrouw om het leven gekomen. De twee slachtoffers zijn in een ziekenhuis bezweken aan hun verwondingen. Twee andere betrokkenen bij het ongeluk raakten gewond. Het ongeval gebeurde ter hoogte van het Friese dorp Kornwerderzand. Er waren vier voertuigen bij betrokken. Twee traumahelikopters zijn ingezet om de slachtoffers te vervoeren. Volgens de politie was het een kop-staartbotsing, waarvan de oorzaak nog onduidelijk is. Het team Forensische Opsporing Verkeer van de politie doet daar onderzoek naar, onder meer door getuigen te horen. De Afsluitdijk was vanwege het ongeluk enkele uren afgesloten in de richting van Friesland. Inmiddels is een deel van de weg weer vrijgegeven.||https://nos.nl/artikel/2432440-twee-doden-en-twee-gewonden-bij-ongeluk-op-afsluitdijk
2022-06-12||Niet alleen Nederland worstelt met personeelstekorten in de horeca|| Geen kok, barpersoneel of keukenhulp. De horeca kampt met een groot personeelstekort. En dat is niet alleen een Nederlands probleem, ook werkgevers in andere (vakantie-)landen in Europa zijn driftig op zoek naar personeel. Eerst de situatie in Nederland: de arbeidsmarkt is krapper dan ooit en de horeca is de sector waar de meeste vacatures te vinden zijn. Volgens het Centraal Bureau voor de Statistiek meldde bijna 43 procent van de horecaondernemers aan het begin van het tweede kwartaal dat personeelstekort de belangrijkste belemmering is. Nu de zomer voor de deur staat, wordt het een enorme uitdaging om mensen te vinden. Op sommige plekken blijven cafés gesloten omdat er geen personeel is. De laatste cijfers van het UWV in Zeeland laten zien dat werkzoekende kelners en barmedewerkers gemiddeld de keuze hebben uit vier openstaande vacatures. Bij deze strandtent zoeken ze daarom ook (ver) buiten Nederland: En dat is niet alleen in Nederland zo. Neem Frankrijk, een van de populairste vakantiebestemmingen. Het toerisme trekt enorm aan, maar personeel ontbreekt. Volgens recent onderzoek van het Franse arbeidsbureau zijn er 361.000 vacatures bij hotels, cafés en restaurants: 23 procent meer dan een jaar geleden. Ook Spanje kampt met personeelstekorten in de toeristische sector. De werkloosheid in Spanje is rond de 14 procent en daarmee een van de hoogste van de Europese Unie. Horecaondernemers hebben grote moeite om personeel te vinden. Veel jongeren vertrekken naar het buitenland omdat ze worden onderbetaald. Een ander land dat ook sterk afhankelijk is van het toerisme is Italië. Voor dit seizoen missen ze zo'n 300.000 mensen in deze sector. Als de vacatures niet worden ingevuld, dreigt de sector volgens de branchevereniging zo'n 6,5 miljard euro te verliezen. In Griekenland waarschuwden hoteleigenaren al bij de start van het seizoen dat de seizoenarbeiders niet teruggekeerd waren. Er zijn veel meer boekingen dan vorig jaar, maar er is een tekort van ongeveer 50.000 mensen aan personeel, vooral aan keuken- en schoonmaakmedewerkers in hotels op de eilanden. Veel mensen die dat werk deden, kwamen uit buurlanden als Bulgarije. Zij zijn tijdens de coronapandemie ander werk gaan doen en komen niet meer terug. Het werk dat ze nu doen, betaalt beter.||https://nos.nl/artikel/2432437-niet-alleen-nederland-worstelt-met-personeelstekorten-in-de-horeca
2022-06-12||Leidse kunstenaressen vragen om donaties van urine: 'Smerig maar authentiek'|| Twee kunstenaressen uit Leiden zijn op zoek naar urine voor een project. Ze willen op een eeuwenoude manier stof maken en daar is veel plas voor nodig. "Het is smerig, maar wel superauthentiek", zeggen Sara Vrugt en Nina Mathijsen tegen Omroep West. De urine is samen met wol, warm water en boter nodig om saai te maken: de stof waar textielstad Leiden in de zeventiende eeuw beroemd om werd. Mensen kunnen hun urine achterlaten in het atelier van de twee vrouwen. Er staat een emmer klaar onder een wc. Vervolgens moet de urine 'rijpen', waarbij de voor de saai benodigde ammoniak ontstaat. Vanaf zaterdag komen er schapen naar het Rembrandtpark die wol leveren. Daarna moet de verrotte urine met de voeten door de wol worden gestampt. Ook daar mogen vrijwilligers zich voor melden. De uiteindelijke werken van Leids saai komen te hangen in Museum De Lakenhal. ||https://nos.nl/artikel/2432435-leidse-kunstenaressen-vragen-om-donaties-van-urine-smerig-maar-authentiek
2022-06-12||Debat over geweld tegen vrouwen in China laait op na mishandeling in eethuis|| De Chinese politie heeft dit weekend negen mannen opgepakt die worden verdacht van het mishandelen van meerdere vrouwen in een barbecuerestaurant. Het incident was vrijdagavond in Tangshan, in het noordoosten van China. Op bewakingsbeelden is te zien dat een van de mannen zijn hand op de rug van een vrouwelijke restaurantbezoeker legt. Zij probeert hem meerdere malen weg te duwen, waarna de man haar slaat. Er volgt een vechtpartij, waarbij meerdere mannen betrokken raken. Ook de vrouwen met wie het eerste slachtoffer zat te eten worden mishandeld. Omstanders grijpen nauwelijks in. Ook is zichtbaar dat de vrouw om wie de vechtpartij ontstond aan haar haren het restaurant uit wordt gesleurd. De beelden kunnen als schokkend worden ervaren: Twee vrouwen moesten na de mishandeling worden behandeld in het ziekenhuis. Op sociale media gaan foto's rond waarop een van hen met een bebloed gezicht en een verband om haar hoofd op een brancard ligt. Twee andere vrouwen raakten lichtgewond. De camerabeelden van de mishandeling zijn inmiddels zo'n 68 miljoen keer bekeken op het Chinese sociale netwerk Weibo. Iemand die de beelden als een van de eersten plaatste, spreekt van een "hartverscheurende" video. "Betekent dit dat uit eten gaan nu zo onveilig is dat we overal mannen mee naartoe moeten nemen?" staat in het bericht bij de video. Op sociale media beklagen Chinezen zich erover dat de politie bij dit geweldsincident volgens hen pas laat in actie kwam. Ook is discussie ontstaan over vrouwenhaat en geweld tegen vrouwen in China. De Chinese staatsomroep CCTV zegt in een commentaar dat de verdachten zwaar moeten worden gestraft. Op die manier kunnen ze verantwoording afleggen aan hun slachtoffers en aan het grote publiek, aldus de omroep.||https://nos.nl/artikel/2432433-debat-over-geweld-tegen-vrouwen-in-china-laait-op-na-mishandeling-in-eethuis
2022-06-12||Brandweerwagen kantelt op rotonde Brielle, één gewonde|| Een medewerker van de brandweer is vanmiddag gewond geraakt toen een brandweerwagen kantelde op een rotonde bij het Zuid-Hollandse Brielle. Volgens de regionale omroep Rijnmond was de wagen op weg vanwege een melding. Er zaten zes brandweerlieden in de wagen. De andere vijf bleven ongedeerd. De gewonde is naar een ziekenhuis gebracht. Hoe ernstig de verwondingen zijn, is onduidelijk. De gekantelde brandweerauto moet overeind getakeld worden. De precieze schade is nog onduidelijk.||https://nos.nl/artikel/2432428-brandweerwagen-kantelt-op-rotonde-brielle-een-gewonde
2022-06-12||Stoltenberg: Turkse bezwaren NAVO-lidmaatschap Zweden en Finland legitiem|| De zorgen die Turkije heeft over het lidmaatschap van Finland en Zweden van de NAVO zijn gerechtvaardigd, vindt NAVO-chef Stoltenberg. "Dit zijn legitieme zorgen. Dit gaat over terrorisme, over wapenexporten", zei de secretaris-generaal op een gezamenlijke persconferentie met de Finse president Niinistö. De twee landen hebben vorige maand hun lidmaatschapsaanvraag ingediend, als reactie op de Russische invasie in Oekraïne. Maar de Turkse president Erdogan wil ze niet bij het militaire bondgenootschap hebben, omdat ze volgens hem Koerdische milities als de PKK en YPG steunen. Stoltenberg zei dat Turkije een belangrijke bondgenoot is vanwege de strategische ligging aan de Zwarte Zee tussen Europa en het Midden-Oosten. Ook verwees hij naar de Turkse steun aan Oekraïne sinds de inval van de Russische troepen. Stoltenberg en Niinistö zeiden op de persconferentie dat de gesprekken met Turkije doorgaan, maar meldden niet of er vooruitgang wordt geboekt. Vorige maand zei Stoltenberg dat hij wil proberen de Turkse zorgen weg te nemen. "Ik heb er alle vertrouwen in dat dit zal lukken", zei hij toen.||https://nos.nl/artikel/2432426-stoltenberg-turkse-bezwaren-navo-lidmaatschap-zweden-en-finland-legitiem
2022-06-12||Omsingeld of niet? Nog veel onduidelijk over Azot-fabriek in Severodonetsk|| Mogelijk honderden inwoners van de zwaar bestookte Oost-Oekraïense stad Severodonetsk zijn gevlucht naar het terrein van de Azot-fabriek in de stad. Over hun lot is weinig duidelijk. Severodonetsk is voor het grootste deel in Russische handen, maar om het complex wordt nog gevochten. Het complex is meerdere malen geraakt door raketten. Gisteren brak er brand uit nadat door beschietingen olie uit de fabriek was gelekt. Of daarbij gewonden vielen is onbekend. Onder de kunstmestfabriek bevinden zich schuilkelders. Deze zijn echter een stuk minder groot dan onder het Azovstal-complex in Marioepol, waar burgers en soldaten wekenlang schuilden. Volgens een woordvoerder van de pro-Russische rebellen is het complex in Severodonetsk, dat in het westelijke deel van de stad ligt, volledig omsingeld door Russische troepen. Dat werd vandaag echter ontkend door de gouverneur van de regio Loegansk, Serhi Hajdaj. De fabriek is in het bezit van een bedrijf van de Oekraïense zakenman Dmytro Firtasj. Een advocaat van hem zei dinsdag dat op het terrein van de fabriek zo'n 800 burgers schuilden: 200 werknemers van de fabriek en 600 andere inwoners van de stad. Volgens het Russische ministerie van Defensie zijn er aanwijzingen dat burgers daar als menselijk schild worden gebruikt, maar daarvoor ontbreekt bewijs. Ook meldde het Russische staatspersbureau Tass gisteren dat er burgers van het terrein af zouden zijn gegaan, maar ook dit is lastig te bevestigen. Daarnaast bevindt zich nog een onbekend aantal Oekraïense militairen op het terrein. De pro-Russische rebellen schatten hun aantal op zo'n 300 tot 400, maar dat kan niet onafhankelijk bevestigd worden. De fabriek, waar zo'n 3000 mensen werkzaam waren, maakt deel uit van Ostchem, dat zo'n 3 procent van alle stikstofhoudende kunstmest in de wereld maakt. Sinds het begin van de oorlog is de fabriek in Severodonetsk niet meer in bedrijf. Volgens moederbedrijf Group DG zijn alle kunstmest en chemische stoffen verwijderd van het terrein, maar gouverneur Hajdaj zei later dat er mogelijk toch nog chemische stoffen liggen.||https://nos.nl/artikel/2432413-omsingeld-of-niet-nog-veel-onduidelijk-over-azot-fabriek-in-severodonetsk
2022-06-12||Vier motorrijders en duopassagier komen om bij diverse ongelukken || In een tijdsbestek van minder dan 24 uur zijn bij verschillende motorongelukken in het land vijf mensen om het leven gekomen. Een 43-jarige man raakte gisteravond zwaargewond bij een botsing met een tractor in Winsum en bezweek later aan zijn verwondingen. Het slachtoffer, afkomstig uit de gemeente Midden-Groningen, botste rond 20.30 uur met het landbouwvoertuig, meldt RTV Noord. Er kwamen veel hulpdiensten en een traumahelikopter naar de plaats waar het ongeluk gebeurde. Het is niet bekend of de man ter plekke of in het ziekenhuis overleed. In het Brabantse Oeffelt kwamen een 19-jarige man en een eveneens 19-jarige vrouw afgelopen nacht om bij een eenzijdig motorongeluk. Het tweetal uit Cuijk raakte van de weg en belandde tegen een hek. Volgens Omroep Brabant bestuurde de man de motor en zat de vrouw achterop. Twee traumahelikopters zijn onverrichter zake vertrokken. Op de plek van het ongeluk wordt vandaag gerouwd door vrienden van de 19-jarigen. Er wordt samen gehuild en er worden bloemen neergelegd, schrijft de regionale omroep. Gisterochtend verongelukten twee motorrijders elders in het land. In Kapelle in Zeeland botste een 23-jarige motorrijder uit 's-Gravenpolder rond 08.30 uur met een landbouwvoertuig, meldt Omroep Zeeland.  Later op de ochtend kwamen een motorrijder en een afslaande auto in het Gelderse Ederveen in botsing. Een 25-jarige man uit Veenendaal overleed ter plekke.||https://nos.nl/artikel/2432408-vier-motorrijders-en-duopassagier-komen-om-bij-diverse-ongelukken
2022-06-12||Voetbalterrein in Amsterdam Geuzenveld nu officieel vernoemd naar 'Appie' Nouri || In Amsterdam Geuzenveld is een voetbalpleintje officieel vernoemd naar Abdelhak Nouri. Het voormalig voetbaltalent van Ajax krijgt daarmee een eigen plek in de wijk waar hij woont en door zijn familie wordt verzorgd. Nouri kreeg vijf jaar geleden een hartstilstand tijdens een wedstrijd. Hij liep hersenschade op en zal nooit meer kunnen voetballen. Bij de opening waren onder anderen oud-voetballer Willem van Hanegem en burgemeester Halsema aanwezig. Daarna begon er een voetbaltoernooi voor de jeugd. De jonge Nouri-fans zijn enthousiast over het pleintje: Al in 2017 werd het Nigel de Jongplein in de volksmond omgedoopt tot Abdelhak Nouriplein. Op initiatief van vrienden van 'Appie' Nouri werd er gewerkt aan de herinrichting van de plek tot meer dan een voetbalpleintje: een ontmoetingsplek voor de buurt. Vorig jaar was het klaar. Er staan nu ook bankjes en speel- en fitnesstoestellen. Op de middenstip staat Nouri's rugnummer: 34. Vader Nouri zegt in het Parool: "Abdelhak weet dat zijn oude voetbalveldje is opgeknapt en wordt geopend. Ik heb het hem verteld." Volgens zijn vader gaat het naar omstandigheden goed met hem.||https://nos.nl/artikel/2432405-voetbalterrein-in-amsterdam-geuzenveld-nu-officieel-vernoemd-naar-appie-nouri
2022-06-12||D66 wil dat kabinet stikstofplannen doorzet|| D66 zal het kabinet aan de afspraken tussen regeringspartijen houden om de stikstofuitstoot drastisch te verminderen. Daarvoor zal de veestapel kleiner moeten, daar is geen ontkomen aan, zegt D66-Kamerlid Tjeerd de Groot. "We moeten boeren nu geen valse hoop geven." Gisteren riep een nipte meerderheid van VVD-leden de VVD-fractie op om het kabinet tot een andere stikstofkoers te bewegen. 51 procent van de aanwezigen stemde op een congres voor een oproep aan de Kamerfractie tot ander beleid. D66 zal dat niet laten gebeuren, zei De Groot in het programma Buitenhof. "We moeten deze plannen uitvoeren." De Groot ziet dat er "eindelijk na twintig jaar" een kabinet is dat de stikstofproblemen wil aanpakken:  Ook VVD-minister Van der Wal houdt voet bij stuk en zegt dat er geen keuze is. "We moeten dit doen, we moeten in 2030 de helft minder stikstof uitstoten", herhaalde ze vanochtend in WNL op Zondag. VVD-Kamerlid Van Campen onderschrijft dat ook. Hij ziet de aangenomen motie van gisteren niet als een afwijzing van de plannen. "Ik zie niet dat we verdeeld zijn. Het congres wees ons op punten, daar gaan we de komende tijd met de leden over in gesprek", zegt hij tegen de NOS. De plannen van het kabinet houden in dat de stikstofuitstoot in delen van het land met 70 procent moet worden teruggedrongen. Het gaat om 131 gebieden vlak bij kwetsbare natuur. Het nieuws is hard aangekomen bij veel boeren. Een van de gevolgen is dat niet alle boeren kunnen doorgaan met hun bedrijf. Vrijdagavond togen boze boeren al naar het huis van minister Van der Wal. In Buitenhof wees LTO-voorzitter Van der Tak erop dat de plannen bij de boeren zijn ingeslagen als een bom. Ook CDA-provinciebestuurder Ronnes uit Brabant zegt dat de provincie veel reacties van boze en ongeruste boeren krijgt. "Het platteland trilt op zijn grondvesten." Van der Tak en Ronnes wezen op andere mogelijkheden om de stikstofuitstoot te verminderen. Zo moet er volgens hen samengewerkt worden met agrariërs aan innovatie om de uitstoot te beperken. Dergelijke plannen ziet D66-Kamerlid de Groot niet als kansrijk. "Dat proberen we al twintig jaar. Door alle technische oplossingen die in het verleden zijn bedacht heeft de rechter keer op keer een streep gezet." Volgens De Groot gaat het heel slecht met de natuur in ons land, liggen vergunningen voor veel projecten stil en is er geen andere optie dan dat doelen en plannen uitgevoerd worden. Ook binnen het CDA is het aan het rommelen: tien afdelingen in Noord-Brabant en Limburg roepen de rest van de partij op Facebook.op in actie te komen tegen de Haagse plannen. "Het kabinet lijkt totaal de weg kwijt", schrijven ze over de plannen om de uitstoot rond De Peel terug te dringen. Ze roepen de CDA-Tweede Kamerfractie op daar geen verantwoordelijkheid voor te nemen. Ze willen dat de CDA-Statenfracties uit Noord-Brabant en Limburg protest aantekenen. Het gaat al jaren over stikstof in Nederland. Niet alleen in de politiek, maar ook bij boeren, fabrieken, ga zo maar door. Maar waar hebben ze het dan eigenlijk over? Wat is stikstof en waarom zien veel mensen het de laatste jaren als probleem? Dat leggen we uit in deze video: ||https://nos.nl/artikel/2432398-d66-wil-dat-kabinet-stikstofplannen-doorzet
2022-06-12||Crematorium wil mensen met beperking betrekken bij uitvaart|| In een crematorium in het Gelderse Haarlo is vandaag een open dag voor mensen met een verstandelijke beperking.  Crematorium Hart van Berkelland wil deze doelgroep laten zien wat er allemaal gebeurt bij een uitvaart, omdat ze volgens eigenaar Gert Brinkhorst vaak op de achtergrond blijven. "Vaak zie je op de uitvaart van iemand met een beperking familie of vrienden, maar bijvoorbeeld niet de bewoners met wie diegene samenwoonde in een woongroep." Brinkhorst nam het initiatief voor de open dag met Peter Dibbits, die zelf het syndroom van Down heeft. Alle facetten van een uitvaart zijn te bekijken: rouwauto's, grafkisten, bloemstukken en ook de verbrandingsruimte, als mensen dat aandurven. Bij elke ruimte staat een medewerker aan wie bezoekers al hun vragen kunnen stellen, aldus Omroep Gelderland. "Dan is het uitvaartgebeuren ook niet meer zo eng", zegt Dibbits. Het duo hoopt met de open dag te bereiken dat mensen met een beperking vaker betrokken worden bij een uitvaart, net zoals dat tegenwoordig met kinderen gebeurt. Twintig jaar geleden werden ook zij nauwelijks meegenomen naar uitvaarten.  Inmiddels is het volgens Brinkhorst bijna vanzelfsprekend dat kinderen bij het afscheid worden betrokken. "Ik hoop dat dat voor mensen met een verstandelijke beperking ook gaat gebeuren."||https://nos.nl/artikel/2432396-crematorium-wil-mensen-met-beperking-betrekken-bij-uitvaart
2022-06-12||Docent overleden na mesaanval op hogeschool in Duitse Hamm|| Na een mesaanval op een hogeschool in de Duitse stad Hamm is een docent aan haar verwondingen overleden. Het gaat om een 30-jarige vrouw uit Essen. Een man viel vrijdag meerdere personen met een mes aan in Hamm, een stad vlakbij Dortmund in de deelstaat Noordrijn-Westfalen. Drie 22-jarige studenten raakten gewond. De docent was er zo slecht aan toe dat ze met een helikopter naar een ziekenhuis werd gebracht. Daar is ze gisteren overleden. Een van de studenten ligt nog met steekwonden in het ziekenhuis. De 34-jarige man drong 's middags het schoolgebouw binnen en begon op de aanwezigen in te steken. Daarna liep hij naar een collegezaal, waar hij voor de ogen van meer dan honderd studenten de docent aanviel. De man werd door studenten overmeesterd. Ze hielden hem vast tot de politie arriveerde en de aanvaller aanhield.  De verdachte is inmiddels opgenomen in een psychiatrisch ziekenhuis. Hij zag de mensen in de school aan voor leden van een groep die hem zou willen vermoorden. De man is eerder opgenomen geweest in een psychiatrische kliniek en is bekend bij de politie.||https://nos.nl/artikel/2432393-docent-overleden-na-mesaanval-op-hogeschool-in-duitse-hamm
2022-06-12||Doodstraf voor vermoorden koptische priester in Egypte|| In Egypte is een man die in april een koptische priester met messteken om het leven bracht, veroordeeld tot de doodstraf. De priester, de 56-jarige Arsanious Wadid, werd vermoord op een drukbezochte boulevard langs de kust bij Alexandrië. De aanval veroorzaakte een golf van ontzetting in het land. Aanvankelijk had het Egyptische Openbaar Ministerie twijfels over de mentale toestand van de man, maar psychologisch onderzoek wees uit dat hij volledig toerekeningsvatbaar was en dat hij de aanslag van tevoren had gepland. Volgens de advocaten van de veroordeelde, de 60-jarige Nehru Tawfiq, was er geen opzet in het spel. Tawfiq zat eerder gevangen vanwege betrokkenheid bij terroristische aanslagen. Hij zou in de jaren 90 lid zijn geweest van een extremistische moslimgroepering. Hij kwam vrij dankzij een presidentieel pardon. De aanval op de priester was de laatste in een reeks van sektarisch geweld. De afgelopen jaren hebben moslimextremisten in Egypte vaker christenen aangevallen, vooral sinds 2013 toen de islamitische president Morsi door militairen werd afgezet na massaprotesten tegen zijn bewind. Bij een van deze aanvallen werd een 82-jarige koptische arts vermoord, in 2017. De verdachte van deze moord werd ook ter dood veroordeeld.||https://nos.nl/artikel/2432391-doodstraf-voor-vermoorden-koptische-priester-in-egypte
2022-06-12||Burgemeester Molenbeek wil opvang sluiten nu er asielzoekers in komen|| Een asielcentrum in de Brusselse gemeente Molenbeek moet zijn deuren sluiten. De locatie was bedoeld voor de opvang van Oekraïense vluchtelingen, maar nu het Belgische COA er andere asielzoekers in wil plaatsen, is de burgemeester vastbesloten dat het centrum dicht moet, schrijft de VRT. De locatie werd net na het uitbreken van de oorlog in Oekraïne in maart geopend in aanwezigheid van het Belgische koningspaar. Het centrum met 250 bedden moest dienen als tijdelijke opvang waar vluchtelingen een paar dagen zouden verblijven om vervolgens op andere plekken in het land te worden ondergebracht. Al snel bleek dat de opvang niet nodig was, en dus besloot Fedasil, de organisatie die verantwoordelijk is voor de opvang van asielzoekers, de bedden beschikbaar te stellen aan asielzoekers met een andere nationaliteit. Maar burgemeester Cathérine Moureaux van de Socialistische Partij (PS) gaat daar niet mee akkoord. Net als in Nederland is ook in België een groot tekort aan opvangplekken voor asielzoekers. De woordvoerder van Moureaux zegt dat Molenbeek al genoeg doet voor vluchtelingen. Een paar maanden geleden heeft de gemeente nog honderd bedden beschikbaar gesteld. Een andere reden voor de sluiting is dat de locatie zich in een woonwijk bevindt. "Dit nieuwe asielcentrum kan er echt niet meer bij", zegt de woordvoerder tegen de VRT. Sammy Mahdi, de staatssecretaris voor Asiel en Migratie, betreurt de moeizame communicatie met de burgemeester van Molenbeek, zeggen zijn medewerkers tegen de VRT. Fedasil hoopt dat de sluiting nog van hogerhand tegengehouden kan worden. Bewoners van het asielcentrum zeggen de dupe te zijn van de sluiting en klem te zitten in het bureaucratische systeem, omdat het hun niet lukt zich in te schrijven in de gemeente. In Nederland worstelen het kabinet en gemeenten al langere tijd over de opvang van asielzoekers. Al maanden is er een structureel tekort aan opvangplekken en is het aanmeldcentrum in Ter Apel overvol. Staatssecretaris Van der Burg van Justitie probeert gemeenten over te halen meer plekken beschikbaar te stellen om de doorstroom te bevorderen, maar dat gebeurt maar mondjesmaat. Oekraïense vluchtelingen vallen onder een andere regeling, waardoor zij meteen terechtkunnen op speciaal aangewezen opvangplekken. In korte tijd werden tienduizenden plekken beschikbaar gesteld door gemeenten. Ook als die niet vol zitten, worden de lege bedden niet toegewezen aan asielzoekers met een andere nationaliteit.||https://nos.nl/artikel/2432387-burgemeester-molenbeek-wil-opvang-sluiten-nu-er-asielzoekers-in-komen
2022-06-12||Rechter VS verwerpt civiele verkrachtingszaak tegen Cristiano Ronaldo|| Een Amerikaanse rechter heeft besloten de civiele zaak tegen voetballer Cristiano Ronaldo, die draait om een mogelijke verkrachting, te verwerpen. De Portugese stervoetballer werd ervan beschuldigd in 2009 een Amerikaanse vrouw in Las Vegas te hebben verkracht. Drie jaar geleden werd al afgezien van strafvervolging vanwege onvoldoende bewijs. Volgens de rechter heeft de advocaat van de bewuste vrouw het bewijsmateriaal op onwettige wijze verkregen en is een eerlijk proces daardoor niet meer mogelijk. Door deze handelwijze van haar advocaat kan het vermeende slachtoffer ook geen nieuwe rechtszaak meer tegen de voetballer starten. Begin oktober was al duidelijk dat de zaak mogelijk geseponeerd zou worden, maar nu is dat definitief. De betrokken vrouw, model Kathryn Mayorga, zegt dat Ronaldo haar in 2009 verkrachtte in een hotel in Las Vegas. Ronaldo heeft dat altijd tegengesproken en zegt dat de ontmoeting met wederzijdse instemming was. Mayorga deed in 2018 aangifte bij de politie in Las Vegas. In 2019 besloot het Openbaar Ministerie af te zien van vervolging omdat er te weinig bewijs zou zijn. De 37-jarige speler van Manchester United zou de vrouw een zwijgcontract hebben laten tekenen en zo'n 375.000 dollar hebben betaald (omgerekend 357.000 euro). In de civiele zaak wilde Mayorga dat contract ongeldig laten verklaren; volgens Amerikaanse media stuurde ze aan op een hogere schadevergoeding.||https://nos.nl/artikel/2432385-rechter-vs-verwerpt-civiele-verkrachtingszaak-tegen-cristiano-ronaldo
2022-06-12||Bibliotheek in VK ontvangt uit Canada boek dat 48 jaar geleden werd geleend|| Een bibliotheek in Londen heeft een boek vanuit Canada toegestuurd gekregen dat ruim 48 jaar geleden werd geleend. Er stond geen afzender op het pakketje. Omdat Wandsworth Libraries pas sinds het eind van de jaren tachtig een computersysteem heeft, wisten de bibliotheekwerknemers niet dat het boek nog was uitgeleend en aan wie, meldt de BBC. Het gaat om A Confederate General from Big Sur van schrijver Richard Brautigan. De Londense bibliotheek brengt 25 pence (ongeveer 29 cent) per dag in rekening voor de eerste vier weken dat boeken te laat zijn en daarna 35 pence per dag. De maximumboete die wordt opgelegd is 8,50 pond, maar de bibliotheek heeft besloten de boete in dit geval kwijt te schelden. Als er geen bovengrens aan de boete zou zijn gesteld, had degene die in 1974 het boek leende eigenlijk een boete moeten betalen van omgerekend 7225 euro. De bibliotheek vroeg zich via Twitter af hoe het boek in Canada terecht was gekomen. De BBC ontdekte dat de roman door de nu 72-jarige Tony Spence was geleend die nu in het westen van Canada woont. Hij werd in Engeland geboren, maar verhuisde naar Canada, waar hij jarenlang werkte als rechter. Spence vond het boek onlangs terug in een doos, vertelde hij aan de Britse omroep. Hij besloot het terug te sturen omdat hij naar eigen zeggen bibliotheken een warm hart toedraagt. "En ik dacht ook dat het bibliotheekpersoneel er wel om kon lachen." Hij beweert dat hij vergat om een briefje met het boek mee te sturen. Volgens de bibliotheek is het boek nog in goede staat en kan het eventueel weer op de plank worden gezet.||https://nos.nl/artikel/2432378-bibliotheek-in-vk-ontvangt-uit-canada-boek-dat-48-jaar-geleden-werd-geleend
2022-06-12||Wekdienst 12/6: Frankrijk kiest parlement • Verstappen in actie in Bakoe|| Goedemorgen! De Fransen kunnen stemmen voor een nieuw parlement. Max Verstappen komt in actie in Bakoe en tennisser Tim van Rijthoven staat in de finale in Rosmalen. Eerst het weer: vandaag zijn er flinke zonnige perioden, maar trekken ook enkele wolkenvelden over. Met een matige westenwind wordt het 18 tot 24 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. In de Amerikaanse staat Idaho zijn 31 rechts-extremisten opgepakt, omdat ze volgens de politie een pride-evenement in de plaats Coeur d'Alene wilden verstoren. Ze droegen beschermende kleding en bivakmutsen. Ook hadden ze schilden en een rookgranaat bij zich. Zangeres Anouk is tijdens haar concert in Den Haag getrouwd met haar verloofde Dominique Schemmekes. De twee gaven elkaar het jawoord op het podium op het Malieveld, in het bijzijn van de zo'n 40.000 bezoekers van het concert. Nog eens enkele duizenden mensen keken mee via een livestream op Instagram. Fijne zondag!||https://nos.nl/artikel/2432376-wekdienst-12-6-frankrijk-kiest-parlement-verstappen-in-actie-in-bakoe
2022-06-12||'Forza mafia': zorgen om maffia-infiltratie bij lokale verkiezingen Sicilië|| "Als ik machtig ben, worden jullie dat ook." Dat zei Pietro Polizzi, kandidaat bij de gemeenteraadsverkiezingen in de Siciliaanse hoofdstad Palermo, tegen de lokale bouwondernemer-annex-maffiabaas Agostino Sansone. In ruil voor de stemmen van diens achterban zou hij Sansone politieke gunsten verlenen nadat hij zou zijn verkozen. Omdat het Siciliaanse Openbaar Ministerie het gesprek had afgeluisterd, werd zowel Polizzi als maffiabaas Sansone afgelopen week opgepakt op verdenking van politieke inmenging. Gisteren werd een tweede kandidaat opgepakt, die ook steun had gezocht bij een lokale boss. De Palermitanen stemmen vandaag, net als miljoenen andere Italianen, voor een nieuwe burgemeester en een nieuwe gemeenteraad. Hoewel het OM in de afgelopen weken hard heeft gewerkt om infiltratie tegen te gaan, zijn de zorgen daarover allesbehalve van de baan. Zo is er ook al wekenlang ophef over de kandidatuur van Salvatore Cuffaro (64), oud-gouverneur van Sicilië. Die werd in 2011 veroordeeld tot een celstraf van bijna vijf jaar omdat hij maffiosi had geholpen en op de hoogte had gehouden van onderzoeken die naar hen liepen. Nu Cuffaro weer vrij is, vindt hij het zijn volste recht om opnieuw deel te nemen aan verkiezingen. "De Italiaanse grondwet zegt dat je, als je eenmaal je straf hebt uitgezeten, niet je hele leven gevangen blijft", verklaarde hij aan persbureau Reuters. Cuffaro werkte na zijn straf een tijd als vrijwilliger in Burundi in Centraal-Afrika en zegt zelf een nieuw mens te zijn. "Je hebt het recht en de plicht om verder te leven." Antimaffia-activisten en openbaar aanklagers zijn dat niet met hem eens. "Doen alsof er niks gebeurd is, zelfs na zo'n straf, is alsof je de geschiedenis uitwist. Het is alsof je de politieke en morele verantwoordelijkheid uitwist", zei voormalig aanklager Gian Carlo Caselli daarover tegen Reuters. Dat de Siciliaanse maffia cosa nostra nog steeds verweven is met het politieke bestel van Palermo, wordt duidelijk op een pijnlijk moment. Afgelopen maand werd in heel Italië de brute moord herdacht op de Siciliaanse onderzoeksrechters Giovanni Falcone en Paulo Borsellino, nu 30 jaar geleden. Beiden kwamen om door explosieven die geplaatst waren door de cosa nostra. Sinds die tijd is er veel veranderd. Schietpartijen op klaarlichte dag zijn er nauwelijks meer. En toch is de cosa nostra niet weg. "Het lijkt misschien alsof de maffia verdwenen is, maar het tegenovergestelde is waar", schreef maffia-expert Roberto Saviano in een column voor de krant Corriere della Sera. De georganiseerde criminaliteit heeft nu vooral economische belangen, legt hij uit: "Maffia vandaag betekent niet alleen afpersing, bedreiging, moord, drugs. De maffia vandaag, dat zijn bedrijven die worden leeggemaakt en opnieuw worden opgestart om geld wit te wassen. Ondernemers die worden afgetroefd omdat hun concurrenten illegaal winst maken. Grote werkzaamheden waarop wordt bespaard ten koste van burgers." Veel van die burgers, ook in Palermo, verzetten zich tegen criminele inmenging in de stad. Om de banden tussen verkiesbare politici en maffiosi aan te klagen, hebben activisten in het centrum posters verspreid met de cynische boodschap Forza mafia, hup maffia. Op een campagne-evenement van de linkse partij bracht Fiammetta Borsellino, dochter van de vermoorde onderzoeksrechter, de woorden van haar vader in herinnering: "Er zijn posities waarin een politicus niet eerlijk moet zijn alleen omdat een rechter dat heeft bevolen. In die posities moeten politici eerlijk zijn wanneer ze aantreden." In een interview met de krant La Repubblica wees Borsellino de Palermitanen ook op hun eigen verantwoordelijkheid in de strijd tegen de maffia. "We hebben allemaal een toezichthoudende taak, ongeacht onze politieke voorkeur. We zijn allemaal verantwoordelijk. Met deze verkiezingen kan onze stad groeien en ontwikkelen, of juist een enorme stap achteruitzetten."||https://nos.nl/artikel/2432375-forza-mafia-zorgen-om-maffia-infiltratie-bij-lokale-verkiezingen-sicilie
2022-06-12||Mishandeling en vernedering: zo is het om te vluchten uit bezet Zuid-Oekraïne|| De dertigers Maksim en Mykyta hielden het niet meer vol. De inwoners van de Zuid-Oekraïense stad Melitopol weigerden onder Russische bezetting te leven en besloten te vluchten. Dat ging gepaard met langdurige ondervragingen, mishandeling en vernedering door Russische grenswachten en militairen. Hun stad, op de route tussen Marioepol en de Krim, viel in de eerste dagen van de Russische invasie in Russische handen. Daarna brak een onzekere tijd aan, met geldtekorten, zoektochten naar voedsel en harde repressie. De Russische bezettingsmacht houdt jonge mannen als Maksim en Mykyta niet per se tegen. Integendeel, door kritische Oekraïners te laten vertrekken, wordt voorkomen dat zij zich later aansluiten bij een verzetsgroep. De vertrekkers kunnen bovendien worden neergezet als Oekraïners die niet "bevrijd" willen worden van het "neonazisme". Dat betekent niet dat een vluchtpoging eenvoudig gaat. Wegkomen uit bezet gebied kan alleen via Russische controleposten langs de frontlinie. Maksim en Mykyta, die tot de invasie als sportjournalisten werkten, smeedden een vluchtplan. Dwars door vijandig gebied: via de geannexeerde Krim naar het Russische vasteland, om van daaruit per bus naar Georgië te reizen. Eind april ging het tweetal goed voorbereid op reis. Ze wisten de chatgeschiedenis op hun telefoon: je weet nooit welke berichten je in de problemen brengen. "Het is wel spannend, als Oekraïner in een land vol Russen reizen", is het laatste chatbericht voor vertrek. Om de Krim te betreden moesten ze een ondervraging door Russische militairen doorstaan. Maksim had geluk: "Ik kreeg alleen wat provocerende vragen, bijvoorbeeld hoe het kon dat de koers van de roebel overeind blijft, ondanks de oorlog." De Oekraïner ging er nauwelijks op in. Dat werkte: Maksim kon doorreizen. Hoe anders was dat voor Mykyta. Het begon al bij de paspoortcontrole. "De Rus begon zijn 'domme' naam te bespotten. Het is gewoon de Oekraïense versie van de Russische naam Nikita, maar kennelijk is het raar en lelijk voor die Russische militair." Op Mykyta's telefoon werd een afbeelding gevonden van een verlichte stad in het donker. Een gedownload plaatje, te gebruiken als schermachtergrond. "Maar de Rus beweerde dat het een nazi-fakkeltocht was", een strafbaar feit. Terwijl Maksim van niets wist, werd Mykyta urenlang vastgehouden in de controlepost. Hij werd geslagen, voortdurend ondervraagd en gedwongen 210 sit-ups te doen, vertelt hij. Op een gegeven moment werden zijn ogen afgeplakt en zijn handen vastgebonden. Hij moest bidden, terwijl de ondervrager zijn geweer herlaadde om hem schrik aan te jagen. Uiteindelijk werd hij teruggebracht naar Melitopol. Maksim kon op de Krim blijven, maar keerde terug om z'n vriend te zoeken. "Ik wist niet of hij nog in leven was. Na een nacht vond ik hem weer." Het tweetal ondernam een paar weken later een nieuwe poging. Noordwaarts dit keer, met vier anderen in één auto naar Zaporizja, een stad aan de Oekraïense zijde van het front. Wat normaal een ritje van twee uur is, nam drie dagen in beslag. "We moesten bij een checkpoint heel lang wachten. Waarom? Geen idee, om te laten zien dat zij de baas zijn, denk ik." Het meegenomen eten en drinken was al snel op. "En het was enorm heet", vertelt Maksim. "Maar het slapen was het zwaarst: met zes man in één auto." Bij de controle was Mykyta opnieuw het pispaaltje van Russische militairen. "Ze wilden controleren of hij pro-Oekraïense tattoos had." Tussen alle wachtende auto's moest hij zich ontkleden. Eenmaal volledig naakt bleek: geen tatoeage te vinden. Inmiddels zijn de twee in Kiev, waar ze samen een appartement bewonen en werk hebben gevonden. Beide vluchtpogingen zullen vooral voor Mykyta traumatische herinneringen blijven. Ze hopen snel terug te keren naar Melitopol, maar pas als de Russische bezetter is verdreven.||https://nos.nl/artikel/2432368-mishandeling-en-vernedering-zo-is-het-om-te-vluchten-uit-bezet-zuid-oekraine
2022-06-12||Oppositieleider Venezuela Guaidó belaagd bij werkbezoek|| De oppositieleider van Venezuela, Juan Guaidó, is tijdens een werkbezoek in de stad San Carlos door tegenstanders belaagd. Op beelden is te zien dat er aan hem wordt geduwd en getrokken, en even later is zijn shirt bijna helemaal van zijn lijf getrokken. Volgens Guaidó zitten aanhangers van president Maduro achter de aanval. Guaidó trekt door het land om steun te verwerven in de aanloop naar de volgende presidentsverkiezingen. In San Carlos, zo'n 270 kilometer ten zuidwesten van de hoofdstad Caracas, drong een groep mensen zich aan hem op toen hij een kwekerij bezocht. Zijn medewerkers zeggen dat Guaidó werd geslagen en uitgescholden.  Guaidó noemt de aanval een hinderlaag. In een video op Instagram voegde hij eraan toe dat hij zich zal blijven laten zien op straat. Een tv-station deelde beelden van de aanval: De 38-jarige politicus is de grootste tegenstander van de socialistische president Maduro. In 2019 werd Guaidó aangewezen als parlementsvoorzitter. In datzelfde jaar riep hij zichzelf uit tot interim-president, omdat Maduro bij de presidentsverkiezingen van 2018 zou hebben gefraudeerd. Guaidó kreeg niet de steun van het leger en Maduro zit nog altijd stevig in het zadel. Leden van Guaidó's schaduwregering zeggen dat de aanval is uitgevoerd door leden van Maduro's Verenigde Socialistische Partij van Venezuela (PSUV). Vertegenwoordigers van die partij hebben nog niet gereageerd op het incident. De Verenigde Staten veroordelen het incident. "Deze ongehoorde aanval zet levens op het spel. De verantwoordelijken moeten hiervoor worden berecht", zegt de Amerikaanse diplomaat Brian Nichols. Vorige week liep het ook al uit de hand toen Guaidó de westelijke stad Maracaibo bezocht. Toen werden zijn aanhangers geslagen en bekogeld met plastic stoelen.||https://nos.nl/artikel/2432365-oppositieleider-venezuela-guaido-belaagd-bij-werkbezoek
2022-06-12||Duitse stiefzusjes kunnen na 'corona-ontvoering' door ouders weg uit Paraguay|| Twee Duitse stiefzusjes die door de vader van de één en de moeder van de ander waren ontvoerd naar Paraguay, kunnen weer terugkeren naar Duitsland. Dat heeft de kinderrechter in de Paraguayaanse hoofdstad Asunción bepaald. De vader en de moeder hadden hun dochters uit eerdere relaties in november ontvoerd naar Paraguay. Ze hadden tegen hun ex-partners gezegd dat ze met Clara (10) en Lara (11) een tripje naar Londen zouden maken. De ex-partners, die in Essen en München wonen, sloegen alarm toen de meisjes niet werden teruggebracht. In een afscheidsbrief had het stel geschreven dat de kinderen waren meegenomen om te voorkomen dat zij zouden worden ingeënt tegen het coronavirus. Een van de ontvoerders is Andreas Egler, een voormalige profvoetballer. Hij staat bekend als antivaxxer en complotdenker. Lange tijd was onduidelijk waar de vier verbleven. Er werd een internationaal arrestatiebevel uitgevaardigd. Na verloop van tijd bleken ze in Paraguay te zitten, waar wel meer Duitse complotdenkers hun toevlucht hebben gezocht. Toen Duitse media vorige maand over de zaak berichtten, startten de Paraguayaanse autoriteiten een klopjacht. Op 2 juni brachten Egler en zijn vrouw Anna een video naar buiten waarin ze vroegen de klopjacht te staken. "Laat ons alsjeblieft met rust, we willen niet langer gezocht worden", smeekten de kinderen. Egler zei: "Wij willen dat de wereld weet dat wij geen misdadigers zijn, dat wij goede mensen zijn." Zijn vrouw voegde eraan toe: "We wilden onze kinderen alleen beschermen, meer niet." Naar aanleiding van de video kwamen er onderhandelingen op gang, die ertoe leidden dat Egler en zijn vrouw zich meldden bij de Paraguayaanse autoriteiten. Ze werden vastgezet, de kinderen werden opgevangen. Hun andere ouders konden met hen bellen en kwamen vanuit Duitsland naar Paraguay om met hun dochters te worden herenigd. Nu de kinderrechter in Asunción heeft bepaald dat er geen reden is de meisjes langer in Paraguay te houden, zullen ze waarschijnlijk komende week terugvliegen naar Duitsland. Egler en zijn vrouw zijn volgens hun advocaten bereid om zich voor de Duitse rechter te verantwoorden.||https://nos.nl/artikel/2432364-duitse-stiefzusjes-kunnen-na-corona-ontvoering-door-ouders-weg-uit-paraguay
2022-06-12||31 rechts-extremisten opgepakt bij pride VS, 'kwamen om te rellen'|| In de Amerikaanse staat Idaho zijn 31 mannen opgepakt, omdat ze volgens de politie een pride-evenement in de plaats Coeur d'Alene wilden verstoren. Ze droegen beschermende kleding en bivakmutsen. Ook hadden ze schilden en een rookgranaat bij zich. De politie vond de mannen in een verhuiswagen, die aan de kant was gezet na een tip. "Volgens de tipgever leek het alsof een klein leger in het voertuig was geklommen", zei de politiechef van Coeur d'Alene. Daarop besloot de politie de groep te arresteren: In de verhuiswagen stonden de 31 mannen in precies dezelfde kleding. Ze droegen onder meer scheenbeschermers. Op hun kleding stonden logo's van Patriot Front, een Amerikaanse rechts-extremistische groep. In de verhuiswagen vond de politie ook papieren waarop een soort operatieplan voor hun acties zou staan. Volgens de politiechef is het duidelijk wat de intentie van de groep was: "Ze kwamen om in de stad te gaan rellen." De mannen worden maandag voorgeleid. Ze komen uit elf verschillende staten, één van hen komt uit Idaho zelf. Vlak bij de plek waar de verhuiswagen was tegengehouden was het lhbti+-evenement Coeur d'Alene Pride in the Park. Na de arrestaties heeft de politie de beveiliging van het evenement aangescherpt.||https://nos.nl/artikel/2432363-31-rechts-extremisten-opgepakt-bij-pride-vs-kwamen-om-te-rellen
2022-06-12||'Scholz, Macron en Draghi naar Kiev' • Zelensky verwerpt kritiek Biden|| We sluiten het liveblog van zaterdag af. Het nieuwe liveblog over de ontwikkelingen rond de oorlog in Oekraïne kun je hier lezen. In de Oekraïense steden Melitopol en Cherson zijn de eerste Russische paspoorten uitgedeeld aan inwoners. Oekraïne veroordeelt de afgifte van de paspoorten en spreekt over een "flagrante schending van de territoriale integriteit". Volgens het Russische persbureau TASS hebben in Cherson tot dusver 23 mensen een paspoort gekregen, onder wie de pro-Russische oud-burgemeester Volodymyr Saldo. Het persbureau zegt dat "duizenden" mensen een paspoort hebben aangevraagd, maar die bewering is niet te verifiëren. De Duitse bondskanselier Scholz, de Franse president Macron en de Italiaanse premier Draghi brengen eind deze maand een bezoek aan Kiev. Dat doen ze voorafgaand aan een G7-top, meldt Bild am Sonntag. Frankrijk en Duitsland praatten al langer over een gezamenlijk bezoek aan Oekraïne, maar Macron zou volgens de krant willen wachten tot na de parlementsverkiezingen van morgen in Frankrijk. Macron zou hebben voorgesteld om ook Draghi mee te nemen. Scholz reisde afgelopen dagen door de Balkan. Hij sprak er onder meer over de perspectieven van landen in de regio om lid te worden van de EU.  Europese Commissie-voorzitter Von der Leyen was vandaag in Kiev om de lidmaatschapsaanvraag van Oekraïne te bespreken; zij is voorstander van toetreding van het land tot de EU. Scholz houdt zich nog op de vlakte.  De Oekraïense president Zelensky was zich er zeker wel van bewust dat Rusland Oekraïne binnen wilde vallen. Dat zeggen woordvoerders van de president naar aanleiding van de kritiek van de Amerikaanse president Biden. Die zei gisteren dat "Zelensky niet wilde horen" dat de Russische inval aanstaande was. Volgens woordvoerder Nikiforov had Zelensky in de dagen voor 24 februari drie of vier telefoongesprekken met Biden, waarin de situatie werd besproken. Tegen de Oekraïense nieuwssite LIGA.net zegt hij dat de situatie andersom is: "Zelensky heeft voor de invasie partners juist opgeroepen sancties op te leggen, om Rusland ertoe te bewegen troepen terug te trekken en de situatie te deëscaleren. Maar onze partners wilden ons niet horen." Ook vooraanstaand adviseur van Zelensky, Podoljak, spreekt tegen dat Oekraïne doof was voor Amerikaanse waarschuwingen: "Zelensky heeft altijd relevante analyses op zijn bureau gehad, gebaseerd op betrouwbare inlichtingen. En hij heeft altijd zorgvuldig gereageerd op de woorden en waarschuwingen van onze partners." In een chemische fabriek in Severodonetsk is brand uitgebroken nadat er olie was gelekt door Russische beschietingen, zegt gouverneur Sergej Gaidai van de regio Loegansk. Volgens hem zijn er tonnen olie gelekt uit de fabriek Azot. Het is nog niet duidelijk of de brand makkelijk kan worden geblust. In Severodonetsk wordt nog altijd hard gevochten. De stad is voor ongeveer 95 procent in handen van de Russen, maar de fabriek is nog in Oekraïense handen. Volgens Oekraïne schuilen er ruim tweehonderd fabrieksmedewerkers en zeshonderd inwoners in de fabriek. Pro-Russische separatisten zeggen dat ook ongeveer 350 Oekraïense strijders zich in de fabriek schuilhouden. Sinds de Russische inval eind februari zijn in Oekraïne 287 kinderen omgekomen, zegt de Oekraïense openbaar aanklager. Ook raakten ten minste 492 kinderen gewond. Vandaag werd bekend dat er in Marioepol recent 24 kinderen zijn omgekomen bij een Russisch bombardement. Volgens de aanklager liggen de daadwerkelijke aantallen waarschijnlijk hoger, maar is het lastig om een goed beeld te krijgen in gebieden waar nog veel gevochten wordt. De aanklager zegt tevens dat er 1970 scholen zijn beschadigd door bombardementen, waarvan er 194 volledig zijn verwoest. Familieleden van een Britse man die door een rechtbank in de pro-Russische regio Donetsk ter dood is veroordeeld, hebben met verslagenheid op het vonnis gereageerd. De man werd afgelopen donderdag samen met een andere Brit en een Marokkaan berecht. De drie vochten mee met het Oekraïense leger en namen deel aan de verdediging van de Azovstal-staalfabriek in Marioepol. Ze werden beschuldigd van terrorisme en van het als huurlingen vechten tegen de Russische invasie. Familieleden van een van de Britten noemen het een showproces. "We zijn verdrietig en verslagen over de uitkomst." Verder zeggen ze te hopen dat alle partijen samenwerken om de vrijlating van de mannen te bewerkstelligen. Oekraïne en het Westen erkennen de republieken Donetsk en Loegansk niet. Het Oekraïense leger houdt nog steeds stand op het industrieterrein van Severodonetsk. "Severodonetsk is nog niet voor 100 procent bevrijd", zegt de leider van de zelfverklaarde volksrepubliek Loegansk tegen het Russische persbureau Interfax. "De Oekraïense militairen zijn nog steeds in het industriegebied waar de chemiefabriek Azot staat. Vandaar beschieten ze de stad. Je kunt de situatie in de stad onmogelijk rustig noemen." Hij is ervan overtuigd dat de Russen of pro-Russische separatisten het gebied in de nabije toekomst in handen krijgen. Ook uit andere bronnen valt op te maken dat in Severodonetsk nog hard wordt gevochten. Het Britse ministerie van Defensie zegt in zijn update van vanmorgen dat er fel wordt gestreden en dat aan beide kanten veel slachtoffers vallen. Severodonetsk is de laatste grote stad in de regio Loegansk die nog in Oekraïense handen is. President Zelensky zei donderdag dat de strijd daar beslissend kan zijn voor de toekomst van de Donbas. Dat is het meest oostelijke deel van Oekraïne, waar ook de regio Donetsk bij hoort. De voorzitter van de Europese Commissie, Ursula von der Leyen, is in Kiev om de aanvraag te bespreken van het kandidaat-lidmaatschap van de EU. In het gesprek met de Oekraïense regering komt ook het herstel van oorlogsschade aan de orde. "We maken de balans op over de wederopbouw en de stappen die Oekraïne op de weg naar Europa heeft gezet", zei Von de Leyen bij aankomst. "Dat nemen we op in onze evaluatie die we daarna zullen presenteren." De Europese Commissie maakt mogelijk vrijdag bekend of Oekraïne kandidaat-EU-lid kan worden. Het moet dan aan eisen ten aanzien van de rechtsstaat en de strijd tegen corruptie voldoen. Uiteindelijk beslissen de EU-lidstaten of Oekraïne de status van kandidaat-lid krijgt. Mogelijk is dat nog deze maand. Als er maar een lidstaat nee zegt, gaat het niet door. Het kandidaat-lidmaatschap is geen garantie voor een snelle toelating. Turkije is al sinds 1999 kandidaat-lid van de EU. Ook een aantal landen op de Balkan zijn al jaren kandidaat-lid. Frankrijk, Duitsland en ook Nederland zijn geen voorstander van een versnelde procedure voor Oekraïne. In de ruim drie en een halve maand dat de oorlog nu duurt, zijn ongeveer 10.000 Oekraïense militairen gesneuveld. Dat heeft een adviseur van president Zelensky gezegd in een interview met een lid van de Russische oppositie op YouTube. Naar wordt aangenomen zijn de sterftecijfers aan beide zijden hoger dan wordt toegegeven. President Zelensky sprak eind mei nog over 50 tot 100 gesneuvelde Oekraïners per dag. Een andere adviseur van Zelensky zei donderdag dat dat aantal door de zware strijd in de Donbas was opgelopen naar 100 tot 200. Zelensky's adviseur Oleksi Arestovytsj zei in het interview met het Russische oppositielid dat het aantal gedode militairen aan het begin van de oorlog ook 100 per dag bedroeg. Op de vraag of men dan in totaal van 10.000 militairen kan uitgaan, zei Arestovytsj: "Ja, zo ongeveer." Volgens hem zijn de verliezen aan Russische kant nu groter dan aan de Oekraïense. Naar zijn inschatting kwamen gisteren 600 Russen om. Maar om ze terug te dringen is meer artilleriegeschut nodig, zei hij. Arestovytsj zei verder dat de Oekraïense strijdkrachten dankzij westerse steun successen boeken. Zonder die steun zouden de Oekraïners vermoedelijk tot de Dnipro-rivier zijn teruggedrongen. Volgens Joe Biden "wilde Zelensky het niet horen" dat de Russische inval aanstaande was in februari. Dat vertelde de Amerikaanse president vrijdag over zijn Oekraïense ambtsgenoot, aan een publiek van donoren voor de Democratische partij in Los Angeles. "Zoiets als dit is niet gebeurd sinds de Tweede Wereldoorlog. Ik weet dat veel mensen dachten dat ik overdreef", zo zei Biden over zijn herhaalde waarschuwingen in de weken voor de Russische inval. "Maar ik wist dat we de gegevens hadden om vol te houden dat Poetin binnen zou vallen. Er was geen twijfel, en Zelensky wilde het niet horen." De opmerkingen van Biden kunnen opgevat worden als zeldzame kritiek over zijn collega, van een regeringsleider die al maandenlang trouw militaire en diplomatieke steun verleent aan Oekraïne. In binnen- en buitenland is wel met verbazing gereageerd op de laconieke houding van Zelensky in aanloop naar de inval: de Oekraïense president deed waarschuwingen tot aan de inval af als bangmakerij. De tweede man van de Oekraïense militaire inlichtingendienst zegt dat Oekraïne aan de verliezende hand is door gebrek aan zware wapens. Voor het op afstand houden van de Russen is het land bijna volledig afhankelijk van wapens van westerse landen. "Nu hangt alles af van wat het Westen ons geeft", zegt Vadym Skibitsky in een interview met The Guardian. Oekraïne zal naar verwachting volgende week bij de NAVO een lijst met wensen indienen. Daar zullen ook weer geavanceerde raketsystemen op staan. Skibitsky zegt dat de Russen zich aan het front in het zuiden hebben ingegraven. Hij houdt er rekening mee dat de Russen opnieuw proberen Odessa, Zaporizja en Dnipro in te nemen, zodra ze de Donbas volledig in handen hebben. "Hun doel is heel Oekraïne en meer." Mogelijk maakt Rusland een tijdje pas op de plaats om het Westen tot opheffing van de sancties te verleiden, denkt Skibitsky. "Maar dan beginnen ze opnieuw. Kijk na de laatste acht jaar." Dat laatste is een verwijzing naar de annexatie van de Krim en het begin van de oorlog in de Donbas, in 2014. Het bedrijf dat de Russische vestigingen van McDonald's heeft overgenomen. heeft het nieuwe logo gepresenteerd: een gestileerde hamburger en twee frietjes in een groen vlak. Het is de bedoeling dat zondag vijftien restaurants weer open gaan. De naam van de nieuwe keten is nog niet bekend. McDonald's zette zijn 850 restaurants in Rusland vorige maand in de verkoop. Vanwege de oorlog in Oekraïne wilde het Amerikaanse bedrijf daar niet langer blijven. Welkom in het liveblog over de oorlog in Oekraïne van zaterdag 11 juni. Het blog van gisteren vind je hier terug.||https://nos.nl/liveblog/2432244-scholz-macron-en-draghi-naar-kiev-zelensky-verwerpt-kritiek-biden
2022-06-12||Gewonde door schietincident op vol terras in binnenstad Tilburg|| Bij een schietincident op een vol terras in de binnenstad van Tilburg is 29-jarige man gewond geraakt. De politie heeft een 22-jarige man aangehouden in verband met deze zaak. Bij die arrestatie hebben agenten een waarschuwingsschot gelost. Naar een tweede verdachte wordt nog gezocht. De politie roept getuigen op zich te melden. Het slachtoffer wordt in een ziekenhuis aan zijn verwondingen behandeld.  Het schietincident vond kort na middernacht plaats op de Heuvelring. Volgens getuigen werd de Tilburger op een vol terras onder vuur genomen. Een van de verdachten ging ervandoor in een witte auto, maar reed zichzelf klem in een straat met paaltjes. Vervolgens kon de politie hem aanhouden. De tweede verdachte wist te voet te ontkomen. Tijdens zijn vlucht verloor hij zijn vuurwapen. De politie onderzoekt dat wapen en de witte auto op sporen. De terrassen zaten vol op het moment van de schietpartij: Op het moment van het schietincident was het erg druk in het uitgaansgebied, onder meer vanwege een evenement. Rond 01.00 uur meldde de politie dat er geen gevaar of dreiging meer was voor bezoekers van de Tilburgse binnenstad.||https://nos.nl/artikel/2432361-gewonde-door-schietincident-op-vol-terras-in-binnenstad-tilburg
