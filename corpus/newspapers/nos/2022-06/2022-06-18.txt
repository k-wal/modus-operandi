2022-06-18||Roline Redmond wint Brusseprijs voor beste journalistieke boek|| De Brusseprijs voor het beste Nederlandstalige journalistieke boek is dit jaar gewonnen door Roline Redmond, voor haar boek De Doorsons: Op zoek naar een Afro-Amerikaanse slavenfamilie in het Caribisch gebied. De jury maakte dat bekend in het radioprogramma NOS Met het Oog op Morgen. Aan de prijs is een geldbedrag van 10.000 euro verbonden. "Ik hoop dat over dertig jaar mensen iets meer weten over de Surinaamse geschiedenis", was haar eerste reactie toen ze als winnaar bekendgemaakt werd. In het boek beschrijft Redmond de wortels en historie van haar Surinaamse familie. Ze was er tien jaar mee bezig. "Ik ben eraan begonnen omdat mijn moeder mij vlak voordat ze niet meer kon praten vroeg om de geschiedenis van de familie op papier te zetten", zei ze eerder in NOS Met het Oog op Morgen. "Dat was niet makkelijk. Mijn voorouders waren slaven in Suriname. Wij hebben geen archief van slaven. De slaven hadden geen naam. Ze waren 'goederen'. En om dan te achterhalen waar je voor de ouders vandaan kwam, was een heel lastig traject." Volgens de jury van de journalistieke boekenprijs is het "knap oral history-werk en journalistiek in haar puurste vorm". "Waarin de worsteling op zoek naar de waarheid en nieuwe feiten voor de lezer voelbaar wordt", aldus het juryrapport. "Die zwoegt stapje voor stapje met de auteur mee, een auteur die uiteindelijk met verfrissende distantie de geschiedenis schildert van haar voorouders en op die manier voldoet aan de opdracht van haar moeder. De historie van de slavernij vastgelegd, zodat die zichtbaar wordt, maar vooral: niet wordt vergeten." Redmond sprak voor haar boek onder meer met familieleden en reisde daarvoor naar Suriname. "Als ik dat niet deed, zouden ze gewoon sterven", zei ze eerder. "Dan zou er niemand meer zijn om het verhaal te vertellen over onze familie." Heel veel verhalen waren er ook niet meer, want mensen keken niet achterom. "De mensen die overgebleven waren, die hielden hun mond dicht. Die moesten door. De pijn was te groot om het verhaal over te vertellen." De jury, onder leiding van coördinator onderzoeksjournalistiek Joost Oranje van NOS Nieuws en Nieuwsuur, vindt alle vijf de genomineerde boeken van hoge kwaliteit. Maar het boek van Redmond heeft volgens de juryleden "over tien jaar nog betekenis". "Het biedt inzicht en beschrijft een van de meest besproken thema's van deze tijd. (...) Als chroniqueur past de auteur in de traditie van de naamgever van deze prijs. Dit boek gaat niet alleen over archieven en de feiten, maar vooral ook, zoals Rie Brusse voorstond: over mensen." De andere genomineerden waren Gronings goud van Wendelmoet Boersema over Gronings gas, het boek De Machine van Stijn Bronzwaer, Joris Kooiman en Merijn Rengers Lebowski over de Nederlandse reissite Booking.com, Zakenprins van Michiel Couzy en Maarten van Dun over prins-huisbaas Bernhard, en Sanda Dia van Pieter Huyberechts over de fatale ontgroening van de Senegalees-Belgische student Sanda Dia. Vorig jaar wonnen Thalia Verkade en Marco te Brömmelstroet de Brusseprijs voor hun boek over de steeds dominante rol van auto's in de openbare ruimte in Nederland. Dit jaar werd de prijs, die sinds 2006 wordt uitgereikt, voor de vijftiende keer toegekend.||https://nos.nl/artikel/2433212-roline-redmond-wint-brusseprijs-voor-beste-journalistieke-boek
2022-06-18||Pinkpop neemt afscheid van oprichter Jan Smeets|| Op de tweede avond van Pinkpop heeft Jan Smeets afscheid genomen als directeur van het festival. Vlak voor het optreden van Pearl Jam scandeerden 70.000 bezoekers "Jantje bedankt". Smeets was zichtbaar geëmotioneerd door het eerbetoon, dat hij samen met zijn vrouw in ontvangst nam. 'Mr. Pinkpop' had bij het 50-jarig bestaan in 2020 al zijn vertrek aangekondigd, maar door corona moest hij twee jaar wachten tot hij afscheid kon nemen in Landgraaf. In 1970 was Smeets een van de oprichters van Pinkpop, tegenwoordig het oudste nog bestaande festival in Europa. Bij die eerste editie kwamen bands als de George Baker Selection en Golden Earring nog maar één dagje langs, op Pinkstermaandag. Inmiddels kunnen festivalgangers drie dagen genieten van wereldacts. Kort voor de huldiging had Songfestivalwinnaar Måneskin opgetreden, gisteravond sloot Metallica het bal. Morgen eindigt het festival met Imagine Dragons. Het was vandaag de warmste dag ooit op Pinkpop, met temperaturen tot 36 graden. Het KNMI kondigde voor vandaag een hittewaarschuwing af in Limburg, code geel. Bezoekers mochten daarom eigen water meenemen, wat normaal verboden is op het festivalterrein. Ook waren er meer waterpunten opgezet:||https://nos.nl/artikel/2433207-pinkpop-neemt-afscheid-van-oprichter-jan-smeets
2022-06-18||Nieuwe repetitie met maanraket NASA, lancering niet voor einde zomer|| Vandaag begint NASA met een nieuwe generale repetitie voor de eerste lancering van zijn nieuwe maanraket. Een eerdere poging om zo'n wet dress rehearsal tot een goed einde te brengen, verliep allesbehalve naar wens. De SLS-raket die over enkele jaren Amerikanen terug naar de maan moet brengen is een zorgenkindje voor NASA. Na jaren vertraging stond het Space Launch System begin april klaar voor het repeteren van de lancering en het voltanken van de raket - om er zo zeker mogelijk van van te zijn dat hij de echte lancering voor de Artemis I-missie alles goed gaat. Maar tot drie keer toe liep de dress rehearsal op een mislukking uit. Er waren problemen met een haperende heliumklep in de bovenste trap, aansluitingen voor de tankslangen op de lanceertoren begonnen waterstof te lekken en een bedrijf dat stikstof levert om delen van de raket te zuiveren bleek niet genoeg gas te kunnen leveren. Die zaken zijn nu opgelost, verzekert ruimtevaartkenner Ronald Klompe, verbonden aan het Nationaal Ruimtevaart Museum in het Aviodome. Het stikstofbedrijf heeft de capaciteit uitgebreid, de waterstoflekken zijn gedicht en de oorzaak van de onwillige heliumklep werd ook gevonden: er zat een stuk rubber klem dat daar helemaal niet had moeten zitten. "Het blijft een hoofdpijndossier, maar de hoop is nu dat de hoofdpijn niet nog erger wordt", zegt Klompe. Maandag is het spannendste moment voorzien, als de raket wordt volgetankt. Als de test nu succesvol verloopt, wordt het SLS weer teruggerold naar het enorme VAB-gebouw, dat ooit ook diende als hangar voor de Apollo-maanraketten en de spaceshuttle. Daar krijgt het systeem de laatste onderhoudsbeurt. Woensdag liet NASA weten op eind augustus/begin september te mikken voor de lancering. Bij die eerste vlucht in het Artemis-programma moet de nieuwe Orion-capsule in een baan om de maan worden gebracht. Voor het Artemis-project worden ook onderdelen in Europa gebouwd. Zo heeft de Orion-capsule zonnepanelen die in Nederland zijn vervaardigd:  Een ander onderdeel dat essentieel is voor NASA's maanprogramma is de maanlander die door SpaceX wordt ontwikkeld. Dat Human Landing System (HLS) is een variant van Starship, het enorme ruimteschip waarmee het bedrijf van Elon Musk grote plannen heeft, tot aan reizen naar Mars toe. De eerste ruimtevlucht met een prototype van Starship heeft ook enkele maanden vertraging opgelopen, vooral omdat de Amerikaanse luchtvaartautoriteit FAA nog geen toestemming heeft gegeven. SpaceX moet voldoen aan de voorwaarden van een milieueffectrapportage. Deze week kwam de FAA met een lijst van 75 punten, variërend van het openhouden van de stranden bij Boca Chica (het gebied in Texas waar de lanceerbasis staat) tot het aanstellen van een bioloog die de invloed van de Starship-lanceringen op de natuur moet vaststellen. SpaceX is die 75 punten al aan het implementeren. De verwachting is dat de FAA spoedig met een lanceerlicentie over de brug komt, zegt Klompe. Elon Musk twitterde dinsdag dat het eerste Starship, boven op de krachtige rakettrap Super Heavy, in juli zijn eerste ruimtevlucht maakt, een bijna volledige baan om de aarde. Juli is misschien wat optimistisch, denkt Klompe. "In Amerika spreken ze bij dit soort aankondigingen van Elon time. Je moet de termijnen die hij voorspelt met een factor 2,5 tot 3 vermenigvuldigen om op een meer realistische datum uit te komen. Dus wellicht wordt het augustus." Of de vertragingen invloed hebben op het tijdschema voor de eerste maanlanding is afwachten. Officieel staat de eerste bemenste vlucht om de maan in 2023 gepland en de eerste landing in 2025. Maar het onderdeel waar nu misschien wel het langst op moet worden gewacht zijn de nieuwe ruimtepakken. Twee bedrijven die de opdracht hebben gekregen die maanpakken te gaan maken, verwachten niet voor 2025/2026 klaar te zijn. "Daarmee zou de eerste maanlanding wel eens uit kunnen lopen naar 2027 of zelfs 2028." Een van de astronauten die is geselecteerd voor NASA's maanprogramma is er nu al klaar voor. Jessica Watkins is op dit moment in het ISS, maar keek vanaf daar al verder. Bij een indrukwekkende foto van de maan vanuit het ruimtestation twitterde ze dat "haar ogen niet van de maan kan afhouden" en dat nieuw onderzoek en technologieën "de weg bereiden naar het maanoppervlak".||https://nos.nl/artikel/2433197-nieuwe-repetitie-met-maanraket-nasa-lancering-niet-voor-einde-zomer
2022-06-18||Hitterecords in Spanje en Frankrijk: 'Dit is iets waar we aan moeten wennen'|| De hitte in Nederland is een uitloper van een hittegolf die over West-Europa trekt. In Spanje en Frankrijk zijn vandaag hitterecords gesneuveld: in beide landen kwam het kwik boven de 40 graden, temperaturen die gewoonlijk pas later in het jaar voorkomen. In beide landen begint de zomer steeds eerder en duurt hij ook langer. De intensiteit van problemen die bij de zomer horen, zoals bosbranden en lange periodes van droogte, neemt daardoor toe. In de provincie Zamora, in het noordwesten van Spanje, is 20.000 hectare aan bos verwoest. Veertien steden in de regio zijn geëvacueerd. Het natuurreservaat Sierra de la Culebra, een van de plaatsen waar de zeldzame Iberische wolf nog leeft, is zwaar getroffen. De branden worden voornamelijk veroorzaakt door blikseminslagen, waarna het vuur zich snel door het droge bos verspreidt. Het gebied is bergachtig en dichtbebost, waardoor het lastig is om de brand onder controle te krijgen. Op sommige plaatsen laat de brandweer het vuur uitrazen. "De brand is op dit moment volledig uit de hand gelopen en de situatie is angstaanjagend," zegt de burgemeester van de stad Villardeciervos tegen krant El País. "We zijn alle rijkdom van de bergen volledig kwijtgeraakt." Het hittefront verplaatst zich langzaam naar het noorden, richting Frankrijk. De hoop is dat hierdoor de temperatuur in delen van Spanje zal dalen, waardoor de bosbranden beter te controleren zijn. Dat de hitte naar het noorden trekt, veroorzaakt ook in Frankrijk problemen. Ook daar worden warmterecords gebroken voor deze tijd van het jaar: in twee derde van het land geldt code rood of oranje. In kustplaats Biarritz werd de hoogste temperatuur gemeten: 42,9 graden. Pas op zondag is er in delen van het land kans op onweersbuien die de hitte moeten verdrijven. Ook de Eiffeltoren waarschuwt voor de hitte: De Franse regering heeft een landelijk crisiscentrum opgezet, dat zich voornamelijk richt op het beschermen van kwetsbaren en ouderen. In steden als Toulouse delen vrijwilligers water uit aan daklozen. "Er vallen op straat meer doden in de zomer dan in de winter", zegt een van hen tegen krant Le Monde. Bosbranden zijn er tot nu toe weinig, al staat de brandweer paraat bij de Spaanse grens, langs de Middellandse Zee en bij Parijs. Meer zorgen zijn er over oogstbranden: in Centre-Val de Loire zijn 20 hectaren aan landbouwgrond in vlammen opgegaan. Dit is, na een lange periode van droogte, de zoveelste klap voor de Franse graanboeren: slechts 65 procent van de tarweoogst deze lente was goed, tegen 81 procent in dezelfde periode vorig jaar. Zo gaan mensen overal in West-Europa om met de extreme hitte:||https://nos.nl/artikel/2433195-hitterecords-in-spanje-en-frankrijk-dit-is-iets-waar-we-aan-moeten-wennen
2022-06-18||Twee mannen verdronken in Noordzee voor Belgische kust|| In de Noordzee voor de kust van België zijn twee mannen verdronken, meldt de Belgische politie. De mannen met de Poolse nationaliteit zouden samen het water in zijn gegaan in de buurt van Zeebrugge, maar ze dreven door de sterke stroming af richting Blankenberge. De korpschef van de lokale politie zegt tegen de VRT dat de twee mannen, van rond de 30 en 40 jaar oud, gingen zwemmen in een onbewaakte zone. "Er spoelde één levenloos lichaam aan. De andere man werd nog gereanimeerd, maar ook voor hem kon geen hulp meer baten", zegt de politie. De reddingsdienst van Blankenberge zegt dat het een "zeer gevaarlijke dag" op het strand was. "Er was een sterke wind aangekondigd en die was er ook. Er stond veel stroming", zegt de hoofdredder van Blankenberge bij de VRT. "De mensen waren zeer uitgelaten. Ze zijn massaal afgezakt naar de kust. De warme oproep om in de bewaakte zones te gaan zwemmen is niet overal opgevolgd." Net als in Nederland was het vandaag ook in België warm, waardoor veel mensen naar het kustgebied trokken. Een 9-jarige jongen uit Brussel was urenlang vermist in Oostende maar werd later teruggevonden in Westende, zo'n tien kilometer verderop. Volgens de politie is hij daar zelf naartoe gewandeld.||https://nos.nl/artikel/2433191-twee-mannen-verdronken-in-noordzee-voor-belgische-kust
2022-06-18||'Openbare intimidatie', kritiek op uitspraken Farmers Defence Force-leider|| Een Volkskrant-interview met de leider van actiegroep Farmers Defence Force leidt tot afkeurende reacties. Justitieminister Yesilgöz spreekt van "openbare intimidatie aan het adres van een politicus" in reactie op uitspraken van Mark van den Oever. FDF-voorman Van den Oever had bijvoorbeeld gezegd dat "het zomaar kan gebeuren" dat "veel meer" boeren naar het huis van stikstofminister Van der Wal komen. Ook noemde hij de kinderen van de minister "pussy's", oftewel mietjes, omdat zij volgens hun moeder bang waren toen vorige week een groep boerenactivisten voor het huis stond. "Dit is wat mij betreft over de grens, net als sporen en snelwegen blokkeren", twitterde minister van Justitie en Veiligheid Yesilgöz. Van den Oever had namelijk ook gezegd dat de FDF bereid is tot het blokkeren van snelwegen, het platleggen van de voedselvoorziening en optrekken naar Schiphol. Ook D66-fractieleider Paternotte uit kritiek op de woorden van de FDF-voorman. Op het partijcongres in Den Bosch sprak hij van "wangedrag van dreigboeren". En: "In ons land gelden de regels van de rechtsstaat en niet het recht van de trekker." Paternotte wil dat er wordt bekeken of demonstraties bij de voordeur van ministers of bijvoorbeeld van journalisten kunnen worden verboden. In het interview vergeleek Van den Oever de behandeling van de boeren opnieuw met de Jodenvervolging tijdens de Tweede Wereldoorlog. De stikstofplannen van het kabinet zijn volgens hem een aanval op een bevolkingsgroep. "Dit soort domme uitspraken zijn de voedingsbodem voor antisemitisme", zegt VVD-Kamerlid Ellian op sociale media. Ook ChristenUnie-fractievoorzitter Segers vindt de vergelijking van de FDF-voorman te ver gaan. "Wij praten graag door over rechtvaardig beleid en perspectief voor boeren, maar laat a.u.b. de Holocaust erbuiten." Eveneens volgens Van der Wal en landbouwminister Staghouwer is de verwijzing naar de Holocaust ongepast. "Het zijn vergelijkingen met de gruwelijkheden in de Tweede Wereldoorlog die niet kunnen." LTO-voorzitter Sjaak van der Tak reageerde op het interview door opnieuw te pleiten voor "passende en waardige" boerenprotesten. De boerenbelangenorganisatie vindt dat trekkerprotesten wel gerechtvaardigd zijn, maar niet het thuis bezoeken van politici. Fractievoorzitter Caroline van der Plas van de BoerBurgerBeweging (BBB) ondersteunt "geen acties waar mensen thuis worden opgezocht en ook geen acties waar burgers worden onthouden van voedsel", schrijft ze op Twitter.||https://nos.nl/artikel/2433184-openbare-intimidatie-kritiek-op-uitspraken-farmers-defence-force-leider
2022-06-18||Meteen hulp voor wanbetalers bij de rechter dankzij schuldenfunctionaris|| Een conflict met de huurbaas over achterstallige huur? Of een telefoonprovider die een onbetaalde rekening plus naheffing vordert? De Limburgse kantonrechter roept een schuldenfunctionaris erbij om over de achterliggende problematiek te praten. De Limburgse kantonrechter zou voorheen enkel uitspraak hebben gedaan over de specifieke schuldenzaak. Nu roept de rechter ook een schuldenfunctionaris van de rechtbank erbij om over de achterliggende schulden te praten. De Limburgse methode moet de standaard worden in heel Nederland. Begin deze maand besloten de elf Nederlandse rechtbanken dat elk gerecht binnen een paar jaar schuldenfunctionarissen in dienst moet hebben. Zij moeten een brug vormen tussen rechtszaal en gemeentelijke schuldhulp. Uit de evaluatie van een pilot blijkt hoeveel dat oplevert. Bij de rechtbanken Rotterdam, Den Haag en Limburg begonnen ze afgelopen drie jaar met proeven met schuldenfunctionarissen. Op die manier kwamen ze erachter dat de helft van alle mensen met schulden die voor de rechter moeten verschijnen nog geen hulp krijgen. Met die mensen zonder hulp gaat de schuldenfunctionaris aan de slag. De drie pilot-rechtbanken stuurden 181 mensen door naar hulpverleners. Driekwart daarvan was nog helemaal niet op de radar van de gemeenten. "Dat rechtbanken ook schulden signaleren past binnen een brede beweging", zegt Nadja Jungmann, lector Schulden en Incasso aan de Hogeschool Utrecht. Ook woningcorporaties, energiebedrijven en zelfs huisartsen doen steeds meer aan vroegsignalering. "Het idee is ingedaald dat het ook maatschappelijk iets oplevert om mensen op te zoeken die zelf niet in beweging komen." De rechtbanken zagen dat veel gedaagden met schulden geen hulp durven te zoeken uit schaamte of omdat het simpelweg niet lukt. "Daarnaast speelt ook wantrouwen richting de overheid of een laag zelfbeeld een rol. Mensen denken daardoor dat de hulp niet voor hen is", zegt Jungmann. Naast Rotterdam, Den Haag en Limburg heeft ook de rechtbank Gelderland sinds maart een schuldenfunctionaris. In Noord-Holland en Amsterdam hebben ze andere manieren om de rechtszaal en de gemeentelijke hulp te koppelen. De overige vijf rechtbanken willen hier komende jaren mee beginnen. Het is een mooie stap als dat lukt, vindt Jungmann. "Maar we moeten niet denken dat signaleren genoeg is. We zien in de praktijk dat de offers van de schuldhulp voor een grote groep mensen met schulden een grote stap zijn." In ruil voor hulp moeten mensen bijvoorbeeld jarenlang van weekgeld leven, hun auto weg doen of kostgeld vragen aan meerderjarige inwonende kinderen. "We moeten ook nadenken over hoe je mensen kan laten inzien dat die offers het op de lange termijn waard zijn", zegt Jungmann. "En de politiek kan zich afvragen of de offers die we vragen misschien niet te groot zijn."||https://nos.nl/artikel/2433182-meteen-hulp-voor-wanbetalers-bij-de-rechter-dankzij-schuldenfunctionaris
2022-06-18||Turkije trekt alles uit de kast voor Russische toeristen || Op het vliegveld van Antalya is een vlucht uit Novosibirsk geland. Russische toeristen met gekleurde rolkoffers en zomerhoedjes wandelen de aankomsthal uit. Een van hen is Andrej uit Tomsk met zijn gezin. "Ik ben blij dat het gelukt is", zegt hij, wachtend bij de incheckbalie van een Russische touroperator. "Ze hebben net nieuwe vluchten ingezet." Net als de meeste Russen die op de vlucht zaten, wordt het gezin met een bus naar een all-inclusiveresort aan zee gebracht. Vanuit tientallen Russische steden wordt weer flink op Turkije gevlogen. Antalya staat met stip op nummer een. Halverwege juni komen daar zo'n veertig vluchten per dag aan. Het zijn Turkse vliegmaatschappijen die meer vliegtuigen hebben ingezet om Russen op te halen. Ook Russische airlines vinden hun weg weer naar het Turkse luchtruim. Ze vliegen vanuit Moskou, Novosibirsk, Sochi, Kazan, Sint-Petersburg, en zelfs Kaliningrad. "Wij tellen de vluchten ook", lacht hotelmanager Ismail Caglar. "Veertig per dag klinkt veel, maar voor Antalya is het niks. Vorig jaar hadden we elke dag meer dan honderd landingen. Toen waren er nog covidrestricties." Turkije gooide de deur nooit dicht voor de Russen. Omdat de Turkse regering niet meedoet met Europese sancties, was het vanaf het begin van de oorlog een van de weinige landen ter wereld waar Russen nog naartoe konden. Turkije wil een bemiddelende rol spelen in het conflict, maar een minstens zo belangrijke reden is het belang van Russische toeristen voor de Turkse economie. De kuststrip ten zuiden en noorden van de stad staat vol met all-inclusivehotels, waarvan velen volledig gericht zijn op de Russische markt. In het hotel van Caglar komen toeristen uit allerlei landen, maar Russen zijn een belangrijk deel van de klandizie. Ze huren vaak de luxe villa's op het resort en brengen doorgaans meer geld in het laatje. Ondanks de coronapandemie vlogen in de zomer van 2021 nog 4,5 miljoen Russen voor vakantie naar Turkije. Voor de pandemie waren het er maar liefst zeven miljoen. De Russische invasie in Oekraïne betekende de volgende klap voor het Turkse toerisme, zegt Caglar. "Een paar maanden geleden dachten we: de pandemie is over, nu wordt alles weer normaal. En toen dit, wéér een crisis. Iedereen hoopt dat er snel meer vluchten komen." Russische vliegmaatschappijen konden in het begin van de invasie in Oekraïne nauwelijks naar Turkije vliegen. Ze leasen namelijk vliegtuigen bij Europese bedrijven, die zich aan sancties moeten houden. Daarnaast sturen Boeing en Airbus geen vliegtuigonderdelen meer naar Rusland. Met de zomer op komst besloot Turkish Airlines daarom zelf meer te gaan vliegen op Rusland. Doel: deze zomer 1,5 miljoen Russen naar Turkije overvliegen. Erdogans regering stak er 300 miljoen dollar subsidie in. Daarnaast zouden Russische vliegmaatschappijen nu ook bezig zijn Turkse dochterbedrijven op te zetten om zo nog effectiever de sancties te omzeilen. Om het Russische toeristen makkelijker te maken, accepteert een groeiend aantal Turkse banken nu ook het Russische betalingssysteem MIR. Russen kunnen met hun MIR-kaart op het vliegveld een simkaart afrekenen, ze kunnen ermee betalen in de meeste hotels en restaurants. Betalingsproblemen vanwege sancties op internationale creditcards verdwijnen zo als sneeuw voor de zon. Russische toeristen die net zijn aangekomen merken dat het inderdaad werkt. "Ik heb zelfs geld uit de pinautomaat kunnen halen met mijn MIR-kaart," zegt Anna uit Sint-Petersburg. In Antalya zijn deze maatregelen zeer welkom, bijvoorbeeld bij de honderden Russischsprekende Turkse gidsen. "Wij moeten in deze paar maanden genoeg verdienen om de winter door te komen", zegt Mesut Unal, die al jaren Russische groepen rondleidt. "We kunnen niet wachten, we moeten nu werken." Een moreel debat over het verwelkomen van Russen is er niet in Turkije. Men bekijkt het vooral praktisch, zegt Unal. "Europa en de VS zijn sterke economieën, wij hebben die luxe hier niet. Onze rijkdom zit in ons perfecte klimaat en prachtige natuur. Iedereen wacht op inkomsten. Als het de Russen zijn die daarvoor kunnen zorgen, dan zijn ze van harte welkom." Er is nóg een groep die erg gemist wordt aan de Turkse kust. Vorig jaar kwamen zo'n drie miljoen Oekraïense vakantiegangers naar Turkije. "Zij zijn natuurlijk niet bezig met vakantie, ze moeten elke dag zien te overleven," zegt hotelmanager Caglan. "We hopen dat alles volgend jaar beter is. Dat ook Oekraïners hier weer kunnen komen."||https://nos.nl/artikel/2433181-turkije-trekt-alles-uit-de-kast-voor-russische-toeristen
2022-06-18||Utøya-monument na jaren gesteggel geopend|| Na jaren geruzie is bij het Noorse eiland Utøya een monument geopend voor de slachtoffers van de aanslagen van Anders Breivik. Premier Støre en kroonprins Haakon woonden de plechtigheid bij met nabestaanden, overlevenden en hulpverleners. Het monument zou eigenlijk al vorig jaar openen, toen de aanslagen op 22 juli 10 jaar geleden waren. Door lange juridische procedures werd dat moment echter niet gehaald. Eerder was ook een deadline voor de vijfde herdenking al niet gehaald. De problemen begonnen toen in 2014 een ontwerp van de Zweedse architect Jonas Dahlberg werd gekozen. Voor zijn Litteken in het landschap zou een 3,5 meter brede strook uit een nabijgelegen schiereiland worden gehaald, als symbool voor het leed. Het werd wereldwijd als een gedurfd ontwerp gezien, maar omwonenden en nabestaanden waren tegen. "Foeilelijk" en "een verkrachting van de natuur" was het oordeel. Bovendien wilden ze een gedenkteken op het eiland zelf. De regering stuurde de monumentencommissie daarom terug naar de tekentafel. Het nieuwe ontwerp is een sliert van 77 bronzen zuilen, een voor elk slachtoffer: de 69 mensen die Breivik vermoordde op het eiland en de acht personen die omkwamen door een bom die hij in Oslo had achtergelaten. Het werd aangelegd op de kade waar het veer naar Utøya aanlegt. Ook op dit werk kwam echter kritiek. Omwonenden die uitkijken op de kade waren bang dat de constante herinnering aan het bloedbad te confronterend zou zijn. De rechter besloot uiteindelijk dat dit ontwerp gehandhaafd zou worden, al was er door het proces inmiddels nog meer vertraging ontstaan. Vandaag werden bij het monument de namen van alle slachtoffers voorgelezen, gevolgd door een minuut stilte. Daarna werden er kransen en rozen gelegd bij het monument. Premier Støre, lid van de door Breivik aangevallen Arbeiderspartij, zei dat hij nog bijna elke dag aan de aanslagen moet denken. "Deze plek herinnert ons aan allen die we hebben verloren. Deze plek zal onze kinderen en kleinkinderen leren over wat er gebeurd is, en wat de gevolgen zijn van rechts-extremisme en haat." Doelwit van Breivik was in 2011 het jaarlijkse jongerenkamp van de Arbeiderspartij op het eiland. Zijn slachtoffers waren voornamelijk tieners. Hij kreeg in 2012 de hoogst mogelijke gevangenisstraf, 21 jaar. Een verzoek voor vervroegde invrijheidstelling wees de rechter in januari af. Een terugblik op de aanslagen:||https://nos.nl/artikel/2433180-utoeya-monument-na-jaren-gesteggel-geopend
2022-06-18||Derde arrestatie in Brazilië vanwege dood onderzoeker en Britse journalist|| De Braziliaanse politie heeft een derde verdachte opgepakt vanwege de dood van een Braziliaanse onderzoeker en een Britse journalist. De man, Jeferson da Silva Lima, gaf zichzelf aan op het politiebureau in de plaats Atalaia do Norte, in het Amazonegebied. Eerder werden al twee andere mannen opgepakt vanwege de dood van journalist Dom Phillips en onderzoeker Bruno Pereira. Hun lichamen werden woensdag aangetroffen op aanwijzing van een van de verdachten, die heeft bekend verantwoordelijk te zijn. Vrijdag bleek uit forensisch onderzoek dat een van de lichamen ook van Philips is. Vandaag bleek uit aanvullend politieonderzoek dat de andere resten van Pereira zijn. Philips werd in de borst geschoten en Pereira in het hoofd en in zijn buik, wees de autopsie uit. De lijkschouwing wees op het gebruik van een "vuurwapen met typische jachtmunitie", zegt de Braziliaanse politie. De twee mannen die eerder zijn opgepakt zijn broers van het elkaar. Het gaat om Amarildo da Costa, een visser die ook bekendstaat als Pelado, en Oseney da Costa. De broers werden op 5 juni bij de Itaqui-rivier gezien. Phillips en Pereira voeren over die rivier richting Atalaia do Norte, maar kwamen daar nooit aan. Wat het verband is tussen de broers en de derde persoon is niet duidelijk. De politie had pas na de vondst van de lichamen een opsporingsbevel voor hem uitgegeven. Phillips schreef onder meer voor de Britse krant The Guardian en de Amerikaanse krant The Washington Post. Ook werkte hij aan een boek over illegale mijnbouw, houtkap en visserij in het gebied. In dat boek zou ook aandacht zijn voor het geweld tegen de oorspronkelijke bewoners en de milieuproblematiek die daarmee gepaard gaan. Pereira was naast onderzoeker ook activist.||https://nos.nl/artikel/2433179-derde-arrestatie-in-brazilie-vanwege-dood-onderzoeker-en-britse-journalist
2022-06-18||COA vindt nieuwe plekken voor crisisnoodopvang asielzoekers|| Het Centraal Orgaan opvang Asielzoekers heeft nieuwe opvanglocaties gevonden voor asielzoekers uit het overvolle aanmeldcentrum in Ter Apel. In totaal gaat het om ruim 300 extra plekken in verschillende plaatsen. 125 asielzoekers kunnen sinds vandaag terecht in Geleen, in Ommen is tijdelijk plek voor 75 asielzoekers. Het COA laat weten dat er ook 80 plaatsen zijn gevonden in een hotel in de gemeente Haarlemmermeer. In Wormer worden sinds gisteren 26 asielzoekers opgevangen. Er is al maanden een structureel tekort aan opvangplekken. Het aanmeldcentrum in Ter Apel is overvol. Om het aanmeldcentrum te ontlasten is gemeenten gevraagd om extra opvangplekken te regelen. Gisteravond werd bekend dat er 150 asielzoekers naar een sportcentrum in Geleen gaan. Dat aantal is nu iets naar beneden gesteld, naar 125. De asielzoekers zijn daar vanmiddag aangekomen, meldt 1Limburg. Onduidelijk is hoe lang ze daar blijven. "Over de duur van het verblijf valt op dit moment niets te zeggen", aldus burgemeester Hans Verheijen in een brief aan omwonenden. In het sportcentrum in Geleen verbleven al 42 Oekraïense vluchtelingen. Zij worden nu ondergebracht bij opvangcentra in Kerkrade en Maastricht. In Wormer zijn 26 asielzoekers ondergebracht in een sportcentrum. Buurtbewoners zijn geïnformeerd over de opvang, laat de Veiligheidsregio Zaanstreek-Waterland weten. NH Nieuws meldt dat de noodopvang in de sporthal half juli sluit. Een woordvoerder van de gemeente Wormerland, waar Wormer onder valt, zegt dat de regio als doel heeft om voor die tijd een andere locatie te vinden, maar dat dit nog niet is gelukt. In Ommen worden vanaf komende dinsdag voor twee weken 75 asielzoekers opgevangen. Volgens burgemeester Vroomen van Ommen heeft de veiligheidsregio IJsseland de gemeente gevraagd om met spoed een opvanglocatie gereed te maken. "We vinden dat we als gemeente de verantwoordelijk hebben om een bijdrage te leveren aan de crisisnoodopvang van vluchtelingen en asielzoekers", aldus burgemeester Vroomen. Ook de gemeente Twenterand gaat een tijdelijke opvanglocatie inrichten, meldt RTV Oost. Vanaf 27 juli moeten in een cultureel centrum in Vroomshoop 225 plekken beschikbaar zijn voor crisisnoodopvang. Die opvang duurt tot 9 augustus. Om de opvang van asielzoekers te verbeteren is gisteren een landelijk crisisorganisatieteam opgezet, onder coördinatie van de Nationaal Coördinator Terrorismebestrijding en Veiligheid (NCTV). Er zitten onder anderen verschillende bewindspersonen in het team, onder wie de minister van Justitie en Veiligheid en de staatssecretaris voor Asiel en Migratie. Staatssecretaris Van der Burg van Asielzaken zei gisteren dat de veiligheidsregio's zo'n 300 extra plekken hebben toegezegd voor de meest acute opvang van asielzoekers. Toen werd ook bekend dat er voor 175 mensen onderdak is geregeld in locaties in Beuningen, Alphen aan den Rijn, Wormer en Haarlem.||https://nos.nl/artikel/2433170-coa-vindt-nieuwe-plekken-voor-crisisnoodopvang-asielzoekers
2022-06-18||Veteranen waarderen excuses aan Dutchbat: 'Onzichtbare rugzak van mijn rug'|| Olaf Nijeboer van de Vereniging Dutchbat III is blij met excuses van het kabinet over de omstandigheden waaronder Nederlandse militairen in 1995 naar Srebrenica zijn uitgezonden. Na afloop van de ceremonie in Schaarsbergen zei hij te hopen op een herstel van de relatie tussen de maatschappij, de veteranen en de politiek. "Ik heb het gevoel dat er echt iets is veranderd", zegt Dutchbatter Nijeboer. "Datgene wat wij hebben gemist wordt erkend. Doordat we als personen gewaardeerd worden kunnen we een stap verder gaan, en iets afsluiten." Dat afsluiten is volgens hem een proces. "Vandaag hebben we emoties, hebben we gehoord wat er gezegd is. En dat moeten we komende tijd gaan verwerken." Hij verwacht dat de ceremonie van vandaag de komende week extra binnenkomt bij de veteranen. De excuses vindt hij van groot belang. "Kijk maar gewoon naar de situatie thuis. Als je hommeles hebt met iemand in je gezin, dan heb je ook een gesprek waarin je erkent wat je beter niet had kunnen doen. Dan pas kom je tot elkaar en kun je een stap maken. Zelfs als dat na 27 jaar is." "27 jaar na dato zijn sommige woorden nog nooit uitgesproken", zei premier Rutte: Onderzoeker Alma Mustafic overleefde als kind de genocide in Bosnië. Ze keek de herdenking thuis en is erg teleurgesteld. "Ik ben zeker niet tegen de erkenning van het leed van Dutchbatters, maar ik vind het pijnlijk dat we in Nederland weinig stilstaan bij de slachtoffers van deze genocide." In documentaires, maar ook in de toespraken vandaag, gaat het over hoe erg het voor Dutchbat was. Volgens Mustafic getuigt het van weinig reflectie, omdat er 8000 mensen zijn vermoord. Daarnaast vindt ze dat Defensie en Den Haag de gezamenlijkheid tussen de Dutchbatters en overlevenden heeft tegenwerkt. "Er zijn wel twee 'excuus-Bosniërs' uitgenodigd, maar ik en anderen waren niet welkom", zegt Mustafic. "Terwijl veel Dutchbatters ons er wel bij wilden hebben, werd ik door het ministerie gebeld dat ik bij de herdenking vandaag niet welkom was." De moordpartij rond de val van Srebrenica geldt als de grootste georganiseerde volkerenmoord in Europa na de Tweede Wereldoorlog. In de video, die we in 2020 maakten, zie je hoe het zo mis kon gaan: Oud-Dutchbatmilitair Alice Schutte is na afloop van de ceremonie opgelucht. "Alsof er een onzichtbare rugzak van mijn rug af is. Ik ben blij met de woorden van de minister-president en de minister van Defensie. Ik hoop dat het voor veel collega's het leed verzacht, helemaal nu we het Ereteken hebben gekregen. Dat is een fysiek blijvende herinnering." Het gaat volgens Schutte niet om het woord 'excuses', maar om de erkenning. "Dat wij alles hebben gedaan wat binnen onze macht lag. En dat het nooit zo ver had mogen komen." Ze zegt dat ze "absoluut geraakt is" door alle woorden. Temeer ook omdat de woorden haar ouders, die mee waren, zeer raakten. "We moeten ook stilstaan bij het thuisfront, dat er al die jaren mee heeft gelopen. Zonder hen waren wij er misschien niet meer geweest." Schutte en Nijeboer vinden het van groot belang dat er veel aandacht moet zijn en blijven voor de slachtoffers van Srebrenica. "Volgens mij staat dat bovenaan dat niet vergeten mag worden. Wij zijn ondergeschikt", zegt Schutte. Nijeboer: "Wij hebben nu erkenning en waardering gekregen. Maar deze mensen hebben net zo hard waardering nodig."||https://nos.nl/artikel/2433167-veteranen-waarderen-excuses-aan-dutchbat-onzichtbare-rugzak-van-mijn-rug
2022-06-18||D66'ers op congres: stikstofplannen onverkort uitvoeren|| D66 wil dat de stikstofplannen van het kabinet onverkort worden uitgevoerd. Op het congres van de partij in Den Bosch waren er diverse oproepen in die richting. Vorige week kondigde VVD-minister Van der Wal aan dat de uitstoot in veel gebieden met 70 procent moet worden beperkt. Op die plannen kwam van veel kanten kritiek. Zo vroeg het VVD-congres vorige week de voorstellen aan te passen en kwam de CDA-fractie dinsdag met een soortgelijke oproep. Het D66-congres nam juist unaniem een motie aan om "met rechte rug achter de plannen van Van der Wal te blijven staan". Partijleider Kaag zei dat haar collega-minister een compliment verdient voor de manier waarop zij de uitstoot van stikstof wil terugdringen. "In een moeilijke situatie en onder grote druk blijft zij bij wat zij weet dat juist is", zei Kaag. Ook fractievoorzitter Paternotte riep het kabinet op "door te pakken en zich niet te laten verlammen door pruttelende provincies." Kaag zei naar aanleiding van de soms zeer uitgesproken kritiek op de stikstofplannen dat "wij nooit kunnen accepteren dat intimidatie, belediging en bedreiging aan de orde van de dag zijn". Paternotte nam in scherpe bewoordingen afstand van uitspraken van boerenleider Van den Oever van Farmers Defence Force. Die zei vanochtend dat hij de voedselvoorziening wil platleggen en dat er mogelijk meer acties bij het huis van de minister komen en hij vergeleek de situatie van boeren met het lot van Joden in de Tweede Wereldoorlog. Paternotte sprak van "wangedrag van dreigboeren". "In ons land gelden de regels van de rechtsstaat en niet het recht van de trekker", zei hij. Later voegde Paternotte eraan toe dat moet worden bekeken of demonstraties bij de voordeur van ministers of bijvoorbeeld van journalisten kunnen worden verboden.||https://nos.nl/artikel/2433165-d66-ers-op-congres-stikstofplannen-onverkort-uitvoeren
2022-06-18||'Opgevist eeuwenoud zwaard' uit Babberich blijkt gekocht op Marktplaats|| De vondst van een mogelijk eeuwenoud zwaard eerder deze week bij Huize Babberich in de buurt van Lobith, blijkt een broodjeaapverhaal. Een magneetvisser claimde dat hij het zwaard had opgevist uit het water rond het landhuis, maar nu blijkt dat het zwaard is gekocht op Marktplaats. De huidige kasteelheer, Arthur de Nerée tot Babberich, vertelde woensdag aan Omroep Gelderland over de vondst van het circa 40 centimeter lange zwaard. Een bevriende magneetvisser liet De Nerée weten een zwaard te hebben opgedoken in een dieper deel van het water. Een verband met een lokale mythe was snel gelegd: volgens een volksverhaal zou een dienstmeid eeuwen geleden vijf rovers die het kasteel probeerden binnen te dringen, hebben onthoofd met een zwaard. Het moordwapen werd nadien nooit gevonden. In de omgeving wordt Huize Babberich dan ook wel Huize Halsaf genoemd. Nu blijkt dat zwaard dus niet zijn opgevist, maar gekocht via Marktplaats. Het bedrog kwam naar buiten via een regioarcheoloog die het zwaard tegenkwam in een advertentie op de site, schrijft Omroep Gelderland. "Het zwaard is aangeschaft via Marktplaats waar het in ieder geval op 23 mei aangeboden werd. Vervolgens is blijkbaar gedaan alsof het met magneetvissen uit het water rond het kasteel is opgevist", schrijft de archeoloog op Facebook. "Sommige mensen doen blijkbaar alles voor een leuk verhaal." In de advertentie staat dat het zwaard is opgegraven in Duitsland. Hoe oud het voorwerp is, is onduidelijk. Kasteelheer De Nerée tot Babberich, spreekt bij Omroep Gelderland van een mooie stunt van de magneetvisser. "Ik heb een paar keer aan hem gevraagd of zijn verhaal wel klopte en pas op donderdagochtend heeft hij opgebiecht het verzonnen te hebben. Toen was het al opgepikt door de media." Nu duidelijk is dat het zwaard niet uit de omgeving komt, gaat ook een streep door een link dat het zwaard zou hebben met een lokale mythe.||https://nos.nl/artikel/2433162-opgevist-eeuwenoud-zwaard-uit-babberich-blijkt-gekocht-op-marktplaats
2022-06-18||Uitgebrand gebouw VS stort in: brandweerman dood, vijf gered uit puin|| In de Amerikaanse stad Philadelphia is een brandweerman omgekomen toen een gebouw instortte na een brand. De brandweerman kwam na het blussen onder puin terecht. De brandweercommandant meldt dat het gaat om een 27-jarige man. De brand ontstond in de nacht van vrijdag op zaterdag. Nadat het vuur was geblust stortte het gebouw in, anderhalf uur na het ontstaan van de brand. Een inspecteur en vier andere brandweermannen zijn levend onder het puin vandaan gehaald. Ze zijn opgenomen in het ziekenhuis, maar zijn buiten levensgevaar. "Dit kun je van tevoren niet zien aankomen", zei de commandant. Hij zei dat het "catastrofale" ongeval de brandweer hard raakt.||https://nos.nl/artikel/2433158-uitgebrand-gebouw-vs-stort-in-brandweerman-dood-vijf-gered-uit-puin
2022-06-18||Spanjaarden moeten het voortaan zonder HEMA-pindakaas doen|| Dit weekend valt het doek voor de laatste twee winkels die HEMA nog heeft in Spanje. Het Nederlandse bedrijf vertrekt na acht jaar, tot verdriet van sommige Spanjaarden. Die kochten in de winkels vooral veel pindakaas. En chocoladeletters. Klanten krijgen bij de sluitingsverkoop een korting van 70 procent. Maar wie denkt zijn slag te slaan, is inmiddels te laat. In een bak liggen verouderde telefoonhoesjes, een partij kerstboomballen en multomappen. Het was de afgelopen drie weken een gekkenhuis, beaamt David Rollet, bedrijfsleider van de Spaanse HEMA-winkels. "We hebben de restanten uit de magazijnen in de verkoop gedaan. En echt bijna alles is verkocht." Spanjaarden moeten de "grappige winkel" nu dus gaan missen:  Rollet zag hoe de formule van het Nederlandse bedrijf aansloeg. "De Spanjaarden zochten etenswaren, maar ook schoolspullen. Dingen die je niet in andere winkels vond. Vooral pindakaas sloeg enorm aan. We moesten iedere week nieuwe potten bestellen." Alleen de benedenverdieping van het winkelpand in de Madrileense straat Calle del Carmen is nog bereikbaar. Aan de linkerkant van de winkelpui zijn de letters M en A al van de muur gesloopt. Het is zinderend warm door een hittegolf en weinig Madrilenen komen op de laatste voorraden af. "Kijk wat ik vond. Wat een geweldige kitsch", jubelt een vrouw die halskettinkjes en kerstballen kocht, waaronder een in de vorm van een rookworst. "De HEMA was toch echt wel een heel praktische winkel. Goedkoop ook." Een andere, wat oudere vrouw schiet vol na een vraag over de sluiting. "Het is echt zo ontzettend jammer. Zo triest. Deze winkel was heerlijk, alles was zó mooi." HEMA stelt zelf in een persbericht dat het niet lukte in Spanje tot een leidende marktpositie te komen. Het bedrijf gaat zich concentreren op een beperkt aantal landen, met name Nederland, België, Luxemburg en Frankrijk. Onder leiding van de vorige eigenaar, Marcel Boekhoorn, was expansie naar het buitenland juist een topprioriteit. Toenmalig directeur Tjeerd Jegen noemde het concept van HEMA in Spanje zelfs een voorbeeld voor de Nederlandse winkels. Hij opende ook winkels in onder meer Mexico en Dubai. Tot vorig jaar. Toen kreeg het warenhuis nieuwe eigenaren: de familie Van Eerd, eigenaren van Jumbo, en het Nederlandse investeringsfonds Parcom. Die besloten al snel om te stoppen met de verre buitenlandavonturen. "Het is het logische gevolg van de nieuwe strategie", zegt woordvoerder Norbert Cappetti. "Daar hoort een passend assortiment bij en het focussen op onze kernlanden. Daarom sluiten we in Spanje." Dat het bedrijf wel in Frankrijk, en ook op bescheiden schaal in Duitsland en Oostenrijk actief blijft, heeft volgens Cappetti te maken met omvang. "Het bevoorraden van de Spaanse winkels was door de afstand duur. We hadden op het hoogtepunt nog geen tien vestigingen in Spanje. Dat was te weinig." De Nederlandse studente Myrtha kwam geregeld bij de Spaanse HEMA, maar is niet verbaasd over het vertrek. "Dit was de winkel waar ik mijn Hollandse dingen kocht", zegt ze. "Maar Spanjaarden hebben zo hun eigen tradities, hun eigen producten." Alles bij elkaar hield HEMA het acht jaar vol in Spanje. In de winkels deden ook de chocoladeletters het enorm goed, herinnert bedrijfsleider David Rollet zich grijnzend. "Het was iets totaal nieuws voor de Spanjaarden. In augustus kregen we ze al binnen, en klanten bleven ze maar kopen. De rest van het jaar vroegen ze er steeds om." Zondag is de allerlaatste dag van de winkel en ook voor Rollet, die eerst maar op vakantie gaat. Daarna gaat hij op zoek naar een nieuwe baan.||https://nos.nl/artikel/2433155-spanjaarden-moeten-het-voortaan-zonder-hema-pindakaas-doen
2022-06-18||Oekraïne hint op nieuwe vredesonderhandelingen, wil eerst sterkere positie|| Kiev wil de vredesonderhandelingen met Moskou eind augustus hervatten. Dat zei de Oekraïense hoofdonderhandelaar David Aratchamia tegen de Amerikaanse omroep Voice of America. Gesprekken tussen Rusland en Oekraïne liggen al maanden stil. Of er daadwerkelijk vredesonderhandeling gaan plaatsvinden is nog onzeker. De onderhandelaar zei dat Oekraïne tot augustus tegenaanvallen op Rusland zal uitvoeren, in de hoop daarmee gebied te heroveren en een betere onderhandelingspositie te krijgen. Kort na de Russische inval in Oekraïne begonnen er al vredesonderhandelingen. Oekraïense en Russische delegaties kwamen in februari en maart verschillende keren bij elkaar. De laatste onderhandelingsronde was eind maart in Turkije. Toen spraken de twee partijen nog over de mogelijkheid van een 'neutraal' Oekraïne, dat zou afzien van een NAVO-lidmaatschap. Een doorbraak kwam er niet. Rusland zegt consistent bereid te zijn om te onderhandelen en noemt het uitblijven van een doorbraak de schuld was van Oekraïne. Gisteren adviseerde de Europese Commissie om Oekraïne kandidaat-lid te maken van de EU. Oekraïne heeft de afgelopen jaren flinke stappen gezet om te voldoen aan de eisen voor kandidaat-lidmaatschap, zegt Commissievoorzitter Von der Leyen. Oekraïne is nu nog geen kandidaat-lid, daar moeten de lidstaten nog een knoop over doorhakken. De regeringsleiders van de 27 EU-landen nemen daar naar verwachting volgende week een besluit over. President Zelensky riep in de afgelopen maanden leiders van de lidstaten, onder wie premier Rutte, meermaals op om zijn land toe te laten.||https://nos.nl/artikel/2433153-oekraine-hint-op-nieuwe-vredesonderhandelingen-wil-eerst-sterkere-positie
2022-06-18||Rutte maakt excuses aan Dutchbat: 'Onterecht in het beklaagdenbankje'|| Het kabinet maakt excuses voor de omstandigheden waaronder Dutchbat III in 1995 naar Srebrenica is uitgezonden. Op een bijeenkomst met honderden veteranen in Schaarsbergen zei premier Rutte dat de missie onder mandaat stond van de Verenigde Naties, maar dat dat niets afdoet aan de speciale verantwoordelijkheid van de Nederlandse staat. Hij verontschuldigde zich ook dat er onvoldoende zorg voor de Nederlanders was na terugkeer zijn en hij erkende het gebrek aan steun, toen "Dutchbat III in de beeldvorming onterecht in het beklaagdenbankje terechtkwam". "27 jaar na dato zijn sommige woorden nog nooit uitgesproken", zei premier Rutte: Op de plechtigheid, die in in het teken stond van "erkenning en waardering", kregen de Dutchbatters het Ereteken voor Verdienste in brons. Ook defensieminister Ollongren en commandant der strijdkrachten Eichelsheim waren daarbij aanwezig. Er werd tevens een minuut stilte gehouden voor de twee collega's die omkwamen en de burgerdoden in Srebrenica. De militairen van Dutchbat III maakten in 1995 deel uit van een VN-vredesmissie in Bosnië-Herzegovina. De lichtbewapende Nederlanders waren machteloos toen de moslimenclave Srebrenica onder de voet werd gelopen en Bosnische Serviërs zo'n 8000 moslimmannen vermoordden. Rutte benadrukte dat de Bosnische Serviërs verantwoordelijk zijn voor de genocide, maar hij zei ook dat de wereld het liet afweten, en dat Dutchbat door de politiek en de defensietop te weinig is gesteund tegen de "regen van onterechte kritiek". Volgens de premier zijn de Nederlandse militairen destijds op pad gestuurd met een opdracht die gaandeweg onuitvoerbaar bleek. Rutte zei dat de Dutchbatters te maken kregen met een "gekmakende machteloosheid" dat ze niet hebben kunnen doen waarvoor ze militair zijn geworden. De premier betuigde zijn respect voor de manier waarop de Nederlanders onder moeilijke omstandigheden steeds hebben geprobeerd het goede te doen, zelfs toen het eigenlijk niet meer ging. Minister Ollongren zei dat de overheid tekort is geschoten jegens de veteranen. "Als we onze mensen op missie sturen, dan zorgen we ook voor ze als ze terug zijn", zei ze. "Dat had ook gemoeten na Srebrenica. En dat is niet gebeurd." Volgens de minister werd 27 jaar geleden "het onmogelijke" gevraagd van de veteranen. "Thuisgekomen stonden jullie nog steeds alleen. Jullie hadden een grote behoefte aan open armen. Maar Nederland keerde jullie de rug toe." "Er is gehoord, maar niet geluisterd. Er was te weinig nazorg, te weinig steun, te weinig weerwoord in de beeldvorming. Voor jullie en jullie thuisfront. Dat heeft diepe sporen achtergelaten." Jaren na de gebeurtenissen in Srebrenica ondervinden veel van de toenmalige militairen van Dutchbat nog steeds problemen als gevolg van hun uitzending. Vorig jaar erkende het kabinet al dat de militairen destijds onder uitzonderlijke omstandigheden moesten opereren en dat zij in de periode daarna onterecht jarenlang veel kritiek en negatieve media-aandacht over zich heen kregen. Toenmalig minister van Defensie Bijleveld zei toen al dat het kabinet met een speciaal gebaar zijn waardering zou uitspreken voor Dutchbat III. De betrokkenen ontvingen vorig jaar een eenmalig bedrag van 5000 euro als blijk van erkenning. Defensie organiseert ook terugkeerreizen naar Srebrenica.||https://nos.nl/artikel/2433150-rutte-maakt-excuses-aan-dutchbat-onterecht-in-het-beklaagdenbankje
2022-06-18||Verenigd Koninkrijk start proef met elektronisch volgen asielzoekers|| Het Verenigd Koninkrijk begint een proef waarbij asielzoekers elektronisch gevolgd kunnen worden, vermoedelijk met een enkelband. Dat melden Britse media. Het ministerie van Binnenlandse Zaken wil een jaar lang mensen volgen die via "gevaarlijke en onnodige routes" het land binnen zijn gekomen en wachten op uitzetting. Het zijn migranten die in bootjes het Kanaal oversteken of het land binnenkomen achterin een vrachtwagen. De BBC schrijft dat de migranten die deze week niet naar Rwanda gestuurd konden worden, waarschijnlijk als eerste elektronisch gevolgd worden. Dinsdag zou de eerste vlucht met asielzoekers naar Rwanda vertrekken. Britse rechters hadden daarmee ingestemd, maar het Europees Hof voor de Rechten van de Mens (EHRM) oordeelde dat er een "reëel risico bestond op onherstelbaar leed" bij de asielzoekers. Het ministerie zegt dat de proef met elektronisch toezicht helpt om geregeld contact te houden met asielzoekers en hun asielaanvragen sneller te behandelen. Critici van dit beleid zeggen dat op deze manier asielzoekers worden aangemerkt als criminelen. Het elektronische apparaat registreert waar iemand is. Zo moet worden voorkomen dat de asielzoeker onderduikt en niet kan worden uitgezet. Ook moeten ze zich mogelijk houden aan een avondklok. Het is nog niet duidelijk voor wie het elektronisch toezicht gaat gelden. In het beleidsstuk staat dat zwangere vrouwen en minderjarigen zijn uitgesloten van de proef. Het VK sloot in april een overeenkomst met Rwanda om illegale asielzoekers tegen betaling op te vangen in het Oost-Afrikaanse land. Het VK heeft zo'n 130 asielzoekers daarvoor aangewezen. Tientallen asielzoekers spanden individuele rechtszaken aan en wonnen deze, waardoor ze niet op het vliegtuig kunnen worden gezet.||https://nos.nl/artikel/2433146-verenigd-koninkrijk-start-proef-met-elektronisch-volgen-asielzoekers
2022-06-18||150 jaar fotografie wordt 30 jaar later alsnog gevierd met fotoboek Amsterdam|| Eigenlijk was het de bedoeling dat het fotoboek Amsterdam. Amsterdam dertig jaar geleden zou verschijnen, ter gelegenheid van het 150-jarig bestaan van de fotografie. Op het laatste moment trok de uitgever zich terug. Nu verschijnt het alsnog. Het initiatief voor het boek kwam eind jaren 80 van journalist Henk Raaff en grafisch vormgever Anthon Beeke. Fotostudent Rik Suermondt maakte de eerste selectie, Beeke en Raaff brachten de 3000 foto's terug naar 350. Ze zijn gerangschikt op de thema's water, architectuur, handel, verkeer, Amsterdammers, oorlog en anarchie/tolerantie. Binnen de thema's bepalen compositie en onderwerp de plek van de foto's. Een voorbeeld daarvan is de Kemperstraat vlak voor afbraak en de metrobaan in de Bijlmermeer. Zowel qua compositie als thema horen ze bij elkaar. Maar dat is niet de manier waarop ex-fotograaf en schrijver Hans Aarsman naar foto's kijkt. Hij staat zelf in het boek met een foto van het Leidseplein tijdens de huldiging van Ajax in 1987, na de winst van de Europacup II. Elk gezicht, opkijkend naar de spelers op het balkon van de Stadsschouwburg, is haarscherp. Fotograferen doet hij al heel lang niet meer. Tegenwoordig bestudeert hij foto's. Onder andere in zijn rubriek in de Volkskrant, de Aarsman-collectie.  Zodra Aarsman een foto ziet gaat hij speuren. Heeft die man een gulden in zijn hand, of is het een kwartje? vraagt hij zich af bij de foto van een vleeskar voor dieren. Aarsman begint te rekenen, hoeveel vlees kan hij daarvan kopen? Maar ook kijkt hij naar de onderschriften, die vaak net zo veel zeggen als de foto zelf. Hoeren op de Wallen is het onderschrift bij een straatfoto waarop een blonde vrouw en meerdere mannen te zien zijn. "Er is maar één hoer en het is maar de vraag of die vrouw dat ook echt is. Voor hetzelfde geld komt ze net van de kapper en toont ze haar nieuwe geblondeerde coupe." "Hoerenlopers op de Wallen was een betere titel geweest, want daarvan zijn er meerdere te zien op de foto, al weten we dat natuurlijk ook niet zeker. In deze tijd zou dit onderschrift trouwens niet meer kunnen. Nu spreken we over sekswerkers en klanten." Aan de hand van een foto van een man die bij de Zeedijk over een brugleuning hangt speurt hij naar andere foto's van die plek. Want hij wil weten bij welk café de vrouw op de achtergrond in de deuropening staat. "Daarbij is de beeldbank van het Stadsarchief geweldig", zegt Aarsman. "Zo kwam ik er achter dat het café Zaandam heette en dat in die tijd op de Zeedijk heel veel kroegen zaten die vernoemd waren naar een stad of streek buiten Amsterdam. Misschien bedoeld om ook de binnenvaartschippers een gevoel van thuis te geven." "Al die verhalen die de foto's oproepen, dat maakt dit boek zo leuk", zegt Aarsman. Initiatiefnemer Anthon Beeke staat zelf drie keer in het boek. Als slagerszoon met fiets op een besneeuwde brug, als provo die gearresteerd wordt bij het Lieverdje en met een foto door hemzelf genomen, van duiven op De Dam, maar anders dan je zou verwachten. In het hoofdstuk oorlog gebeurt iets vreemds. Naast twee foto's van nazipropagandafotograaf Franz Stapf staat een foto uit 1953 van twee mensen op een bankje in het Amsterdamse Bos. Het is onduidelijk wat de link met de oorlog is. Hans Aarsman vermoedt een foutje, Sacha Happée, verantwoordelijk voor de productie van het boek, zou het niet verbazen als het opzettelijk gedaan is. "Anthon Beeke maakte wel vaker opmerkelijke keuzes en combinaties. Maar naar het waarom kunnen we slechts gissen." Beeke overleed in 2018. De eerste foto's van Amsterdam zijn gemaakt door de Engelsman Benjamin Brecknell Turner. Hij maakte er zestien, allemaal uit 1857. Wellicht waren het er meer geworden als zijn apparatuur niet in de gracht was beland na een opstootje. Fotograferen was In die tijd een bijzondere gebeurtenis, alleen al vanwege de belichtingstijd van soms wel twintig minuten. Het boek eindigt begin jaren 90. Waarom niet doorgetrokken naar nu? "We hebben het wel overwogen," zegt Happée, "maar dan zou het boek drie keer zo dik geworden zijn. Na 1990 is er zoveel meer gefotografeerd. Nu is het ook echt de fotokeuze en foto flow van Anthon." Vanaf dinsdag hangen in de etalage van 25 Amsterdamse boekhandels foto's uit het boek.||https://nos.nl/artikel/2433143-150-jaar-fotografie-wordt-30-jaar-later-alsnog-gevierd-met-fotoboek-amsterdam
2022-06-18||Asscher adviseert Europese Commissie over Oekraïense vluchtelingen|| Oud PvdA-leider Asscher gaat de Europese Commissie adviseren over de opvang van Oekraïense vluchtelingen. Hij wordt 'speciaal adviseur' van Nicolas Schmit, Europees Commissaris van Werkgelegenheid en Sociale Rechten. Asscher moet onder meer in kaart brengen hoe de vluchtelingen na de eerste noodopvang op een goede manier kunnen integreren in Europese landen, zonder dat dat tot sociale ontwrichting leidt. De oud-minister zal verder onderzoeken hoe de gevluchte Oekraïners het best hun eerder opgedane werkervaring of opleiding kunnen gebruiken en ook hoe ze kunnen worden begeleid als ze later eventueel worden teruggestuurd naar Oekraïne. Ascher gaat gesprekken voeren met vertegenwoordigers van verschillende Europese landen. Als in bepaalde landen iets goed werkt, zouden andere daarvan kunnen profiteren, is het idee. Hij kan de Europese Commissie ook adviseren over het beschikbaar stellen van financiële middelen. De oud-minister gaat binnenkort in zijn nieuwe rol aan de slag. Het is een onbetaalde functie, die hij vervult naast zijn baan. Asscher is sinds een paar maanden consultant bij een organisatiebureau. Hij trok zich begin vorig jaar terug als PvdA-leider in de nasleep van de toeslagenaffaire. Asscher vindt het een eer dat hij door Schmit is gevraagd om een bijdrage te leveren aan het oplossen van de grote problemen rond Oekraïne.||https://nos.nl/artikel/2433141-asscher-adviseert-europese-commissie-over-oekraiense-vluchtelingen
2022-06-18||Weer tropisch warm: drukte op het strand en Billie Eilish-fans in brandende zon|| Met een maximumtemperatuur van 30 tot 35 graden wordt het tropisch warm en de heetste dag van het jaar tot nu toe. Mensen trekken er massaal op uit. Sommigen zoeken verkoeling en rust op, anderen de drukte. Zo zitten er ondanks waarschuwingen een flink aantal fans klaar voor het concert van Billie Eilish vanavond in de Ziggo Dome. Zaterdagavond staat de 20-jarige Eilish met haar Happier Than Ever-tournee op het Amsterdamse podium, maar vrijdagavond zaten de eerste fans al voor de ingang. Inmiddels zitten er honderden mensen voor de deur om het beste plekje in de zaal te bemachtigen. De temperatuur in Amsterdam kan zaterdagmiddag flink oplopen. Op sociale media delen fans massaal foto's en video's van hun plekje voor de deur. De Ziggo Dome adviseert fans om pas aan het einde van de middag of het begin van de avond naar de concertzaal toe te komen. In Egmond aan zee kunnen strandgangers goed leven met de hitte: Voor de ingang van de terminal op luchthaven Schiphol staan zaterdagmiddag opnieuw lange rijen wachtende passagiers in de volle zon, maar ondanks de warmte geeft dat volgens een woordvoerder geen problemen. "Waar nodig verstrekken we water en de rijen lopen gelukkig goed door", aldus de woordvoerder. Schiphol beleeft opnieuw een topdag wat betreft de drukte. Er worden circa 174.000 aankomende en vertrekkende passagiers verwerkt. Om de toegang tot de luchthaventerminal te reguleren, zijn buiten rijen gevormd. Een deel van de wachtrijen is overkapt, wat bescherming biedt tegen zon en regen, maar op sommige piekmomenten is de rij met wachtende reizigers langer. Volgens de woordvoerder hebben zich geen incidenten voorgedaan. Door het hele land zoeken mensen verkoeling: Rijkswaterstaat heeft voor mensen onderweg het hitteprotocol afgekondigd voor mensen die de auto pakken. Wie stil komt te staan met pech wordt meteen geholpen. Ook raadt Rijkswaterstaat aan om goed voorbereid de weg op te gaan en water mee te nemen. Vooralsnog geldt het hitteprotocol alleen voor Zuid-Holland, Zeeland, Limburg en Noord-Brabant. Voor de provincie Limburg geeft het KNMI voor vanmiddag code geel af als hittewaarschuwing. In het noorden is het vandaag een stuk koeler met maxima tussen 20 en 25 graden dankzij een noordenwind. De tropische temperaturen zijn maar tijdelijk: vanavond koelt het af en is er kans op stevige buien, in sommige delen van het land met onweer. Het RIVM meldt dat de luchtkwaliteit in Limburg, Noord-Brabant en Gelderland vandaag slechter kan zijn door smog. Het gezondheidsinstituut waarschuwt mensen die hier gevoelig voor zijn om lichamelijke inspanning te beperken en binnen te blijven. Vooral in de namiddag is de lucht verontreinigd. De smog kan leiden tot extra luchtwegklachten, zoals hoesten en kortademigheid. Ook het Longfonds adviseert mensen met longklachten om voorzichtig te zijn in de hitte.||https://nos.nl/artikel/2433134-weer-tropisch-warm-drukte-op-het-strand-en-billie-eilish-fans-in-brandende-zon
2022-06-18||Dit is wat je moet weten om de stikstofcrisis te begrijpen|| In de voortslepende stikstofcrisis is het soms lastig om te begrijpen wat het probleem is en hoe we in deze crisis zijn beland. Om het simpel te houden, zetten we vijf zaken op een rij die je moet weten om het stikstofdossier te begrijpen. Het kabinet heeft op korte termijn geen keus. Volgens Europese afspraken is Nederland verplicht om de natuur in 162 Natura 2000-gebieden (die Nederland zelf heeft aangedragen) te beschermen. In eerste instantie was de bescherming van deze gebieden nationaal geregeld, maar in 2001 is Europees afgesproken dat de bescherming van de natuur een Europese aangelegenheid is. Nederland kan daardoor niet zelfstandig besluiten om deze gebieden 'op te geven' en is wettelijk verplicht de natuur in deze gebieden te beschermen. Opgeven kan alleen als de Europese wetgeving aangepast wordt. Dat geldt niet voor de rest van de natuur in Nederland: ook daar veroorzaakt neerslag van ammoniak en stikstofoxiden soms schade, maar daar hoeft het kabinet niets aan te doen. De gebieden zijn ooit geselecteerd met oog op de biodiversiteit: het aantal dier- en plantensoorten in Europa neemt af. Deze gebieden hebben allemaal specifieke soorten waarvan is afgesproken dat ze in Europa niet verloren mogen gaan. Stikstof zelf is niet schadelijk. Het is bijvoorbeeld het element waaruit stikstofgas is opgebouwd, dat voor bijna 80 procent de lucht vormt die wij inademen. Bij verbrandingen op hoge temperatuur, zoals in fabrieken of automotoren, komen stikstofoxiden (NOx) vrij. Die zijn wel schadelijk voor mens en natuur. Een andere stikstofverbinding die de natuur kan beschadigen is ammoniak, dat vrijkomt uit mest. Een overmatige neerslag van beide stoffen in de natuur leidt tot verzuring, waardoor belangrijke voedingsstoffen uit de bodem verdwijnen. Het zorgt er ook voor dat plantensoorten die slecht tegen stikstof kunnen, worden verdrongen - net als de diersoorten die afhankelijk zijn van deze plantensoorten. Het leidt onder andere tot een afname van planten, insecten en vogels. Het stikstofprobleem in Nederland is niet nieuw. De uitstoot is hier veel hoger dan in de meeste andere Europese landen, vanwege de grote hoeveelheid vee op een beperkt aantal kilometers. Al decennia wordt er daarom geprobeerd om de neerslag van stikstofoxiden en ammoniak in Nederland te beperken, om zo de natuur te beschermen. Deels is dat gelukt: de neerslag is afgenomen. Toch is die nog altijd een derde te hoog, blijkt uit onderzoek van het RIVM, waardoor de kwaliteit van de natuur in Nederland nog altijd achteruit gaat. In 2015 werd er daarom een oplossing bedacht: het Programma Aanpak Stikstof (PAS). Er werd geld vrijgemaakt om herstelwerkzaamheden uit te voeren in stikstofgevoelige natuurgebieden. Tegelijkertijd moest dit beleid ruimte geven aan ondernemers. Wie een weg aan wilde leggen of meer koeien wilde houden kreeg alvast toestemming, maar de compensatie voor de natuur kwam later. Al vrij snel werd duidelijk dat dit systeem faalde: op papier zag het er goed uit, maar uit metingen en satellietbeelden bleek dat de stikstofuitstoot hierdoor niet afnam. Een van de oorzaken was dat de maatregelen die uitbreidende veehouders namen (zoals stikstofafzuigers in stallen) in de praktijk minder goed werkten dan op papier. In 2019 oordeelde de Raad van State daarom dat het systeem niet meer gebruikt mocht worden, omdat de natuur nog altijd achteruit gaat. Sindsdien moet eerst bewezen worden dat Natura 2000-gebieden niet lijden onder de uitbreiding van een stal of het aanleggen van een weg, voordat er gebouwd mag worden. Omdat de neerslag nog altijd te hoog is voor de natuur om te herstellen, en het door de uitspraak van de Raad van State lastig is om te bouwen in Nederland, is er maar één oplossing: de totale uitstoot in Nederland fors verlagen. Voor veehouders is dit zuur: ze hebben zich doorgaans aan de wet- en regelgeving gehouden, hebben fors geïnvesteerd in verduurzaming - maar krijgen nu te horen dat de sector moet krimpen. Toch ligt bij hen wel een belangrijk deel van de oplossing: zo'n 40 procent van de neerslag op Natura 2000-gebieden met te veel stikstof is afkomstig van de landbouw, blijkt uit cijfers van het RIVM. Zo'n 40 procent komt uit het buitenland, en de rest van industrie en verkeer. Aan het buitenlandse deel kan weinig gedaan worden. En ook als alle verkeer en industrie in Nederland wordt stilgelegd, daalt er nog steeds te veel stikstof neer. Het merendeel van de winst zal dus behaald moeten worden bij een relatief kleine sector: de veehouderij. Eerder maakten we deze uitlegvideo over stikstof: Wel stelde de onafhankelijke commissie die na de stikstofuitspraak de mogelijke oplossingen onderzocht, dat alle uitstotende sectoren moeten bijdragen. Dat is belangrijk voor de natuur en het draagvlak, vond de commissie. Zo zijn we overdag minder hard gaan rijden op de snelwegen. Andere maatregelen om de uitstoot van het verkeer te verlagen zijn subsidies voor duurzame binnenvaart en walstroom in de havens. Ook is er inmiddels geëxperimenteerd met elektrisch taxiën op Schiphol. Voor de industrie komen er in de toekomst strengere regels en subsidie om grote uitstoters te verduurzamen. In de bouwsector is er subsidie voor de aanschaf van schoner bouwmaterieel. Of er in de toekomst nog evenveel op Schiphol gevlogen mag worden, is maar zeer de vraag. De luchthaven opereert al jaren zonder geldige stikstofvergunning. Nu er een vergunning is aangevraagd, lijkt het behouden van het normale aantal vluchten zelfs met drastische maatregelen niet haalbaar, hoewel uitstoot door vliegverkeer boven de 915 meter op papier niet meetelt. Binnenkort wordt er door minister Van der Wal besloten over de vergunning van de luchthaven. Het RIVM meet in ruim tachtig Natura 2000-gebieden de concentraties ammoniak. Maandelijks gebeurt dit op 283 meetpunten, en elk uur op 6 meetpunten. Ook de concentraties stikstofoxiden worden op tientallen meetpunten in kaart gebracht. Een onafhankelijke commissie oordeelde in 2020 dat wetenschappelijke kwaliteit hiervan voldoende is. Dankzij deze meetpunten (en satellietbeelden) kunnen er globaal conclusies worden getrokken over de hoeveelheid stikstof in de natuur en heel precies op de locatie van de meting. Maar je kunt er niet uit afleiden waar de stikstof per sector vandaan komt en hoeveel een individueel veebedrijf uitstoot. Daarvoor gebruikt het RIVM modellen. Daarin worden de gegevens uit de metingen gecombineerd met cijfers over de hoeveelheid verkeer, industrie, het aantal koeien, etcetera. Omdat het om modelberekeningen gaat is er altijd een onzekerheid, zegt het RIVM, die minder zal worden als er nog meer zal worden gemeten. Dezelfde onafhankelijke commissie was daarom kritischer op de modellen, omdat op basis daarvan conclusies getrokken worden over elke hectare, terwijl de onzekerheden groot zijn.||https://nos.nl/collectie/13901/artikel/2433131-dit-is-wat-je-moet-weten-om-de-stikstofcrisis-te-begrijpen
2022-06-18||Radicale boeren kondigen harde acties aan tegen stikstofplannen kabinet|| Boerenactiegroep Farmers Defence Force (FDF) zal geen middel schuwen om de stikstofplannen van het kabinet te torpederen. Dat zegt FDF-leider Mark van den Oever in de Volkskrant. Als voorbeelden noemt hij het blokkeren van snelwegen, het platleggen van de voedselvoorziening en optrekken naar Schiphol. "We bouwen op en gaan door tot het af is", zegt Van den Oever. Woensdag willen boeren actievoeren in Barneveld. In het gesprek met de Volkskrant herhaalt Van den Oever dat "al die onzin over stikstof" nou eens een keer moet ophouden. Hij denkt dat FDF in staat is door acties de stikstofmaatregelen van het kabinet verder te vertragen. Vorige week doken er boeren op bij minister Van der Wal die de stikstofplannen van het kabinet moet uitvoeren. Hij vindt niet dat die actie te ver ging en verwacht dat boeren vaker rond haar huis zullen gaan staan. "Van der Wal had een half uurtje een paar boeren op de stoep. Maar dat staat niet in verhouding tot wat ze zelf al die boerengezinnen aandoet." Hij noemt de kinderen van de minister, die bang waren voor de actievoerders, "pussy's". De FDF-leider komt in de Volkskrant ook terug op een veel bekritiseerde uitspraak waarin hij de situatie van de boeren vergeleek met het lot van de gedeporteerde en vermoorde Joden in de Tweede Wereldoorlog. Hij zegt dat hij dit soort uitspraken opnieuw zou doen. "Waar ik voor waarschuwde, komt nu allemaal uit." De stikstofplannen van het kabinet ziet hij als "een aanval op een bevolkingsgroep", al erkent hij dat boeren niet worden afgevoerd naar vernietigingskampen. "Nee, natuurlijk niet. Dat heb ik er toen ook bij gezegd: we worden gelukkig niet vermoord." Van der Wal en landbouwminister Staghouwer vinden de verwijzing naar de Holocaust ongepast. "Het zijn vergelijkingen met de gruwelijkheden in de Tweede Wereldoorlog die niet kunnen." Twee jaar geleden stuurden FDF nog een dreigbrief rond waarin boeren die zich wilden laten uitkopen werden uitgemaakt voor 'judassen'. Nu zegt Van den Oever dat hij daar zelf voor open staat. "Ja, voor een goede prijs is iedereen te koop." Dat er fel verzet wordt geboden tegen een uitkoopregeling komt volgens hem doordat boeren "op een normale manier willen worden behandeld. Niet met de rug tegen de muur en het mes op de keel." Wat is stikstof en waarom zien veel mensen het de laatste jaren als probleem? We leggen het uit in deze video:||https://nos.nl/artikel/2433129-radicale-boeren-kondigen-harde-acties-aan-tegen-stikstofplannen-kabinet
2022-06-18||Wekdienst 18/6: Rutte spreekt Srebrenica-veteranen • Partijcongres D66|| Goedemorgen! Namens het kabinet spreken premier Rutte en minister Ollongren vandaag 'erkenning en waardering' uit aan Srebrenica-veteranen. En in Canada strijden de Formule 1-coureurs in de kwalificatie voor de GP aldaar.  Het weer: zonnig en warm. Maxima tussen 30 en 35 graden. In het noorden dankzij een noordenwind koeler met maxima tussen 20 en 25 graden.  Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De Britse minister Priti Patel van Binnenlandse Zaken heeft stevige kritiek geuit op het Europees Hof voor de Rechten van de Mens, dat recentelijk een streep zette door de eerste asielzoekersvlucht naar Rwanda. In de Britse krant The Telegraph noemt Patel de uitspraak van het hof "schandalig". Ze zet vraagtekens bij de beweegredenen van het hof en vindt de werkwijze "ondoorzichtig". Dinsdag zou de eerste vlucht vluchtelingen vanuit het Verenigd Koninkrijk naar Rwanda brengen. Britse rechters besloten dat de vlucht mocht vertrekken, maar het Europees Hof voor de Rechten van de Mens oordeelde dat er een "reëel risico bestond op onherstelbaar leed" bij de vluchtelingen. Prinses Amalia is gisteravond voor het eerst verschenen met een tiara. Ze woonde in Oslo een galadiner bij ter ere van de achttiende verjaardag van de Noorse prinses Ingrid Alexandra. Het is Amalia's eerste officiële reis als Prinses van Oranje. Voor het galadiner van haar leeftijdsgenoot gold de dresscode 'White Tie' en dat betekent dat de prinses met een ordelint en een tiara moest verschijnen. Voor deze gelegenheid koos ze voor het huwelijksdiadeem van haar moeder. Fijne zaterdag!||https://nos.nl/artikel/2433128-wekdienst-18-6-rutte-spreekt-srebrenica-veteranen-partijcongres-d66
2022-06-18||Na 27 jaar erkenning voor Dutchbatters: 'Laat, maar blij dat het er is'|| Het ging al meteen fout in de beeldvorming bij de terugkeer van Dutchbat III. Internationale media vielen over formuleringen van overste Karremans. Hij sprak van een "uitstekend geplande aanval op Srebrenica" en zei dat er "in deze oorlog geen good guys en geen bad guys" zijn. Elf dagen had Nederland in spanning gezeten of onze blauwhelmen, die onder VN-commando stonden, de Servische opmars wel zouden overleven. De opluchting sloeg met Karremans opmerkingen al snel om in twijfel en verwijten: had er niet meer moeten worden gedaan om de onschuldige bevolking te beschermen? Meer dan 8000 moslimmannen werden door Bosnisch-Servische troepen vermoord. Tegenover dat tragische feit stonden de opnames die voorgoed het beeld van Dutchbat kleurden: de Bosnisch-Servische generaal Mladic die de lamgeslagen Karremans koeioneerde, de polonaise van opgeluchte militairen die aan het bloedbad waren ontsnapt. Een ceremonie in de kazerne van Schaarsbergen moet daar na al die jaren tegenwicht aan bieden. Het kabinet zal erkennen dat de militairen op een onmogelijke missie waren gestuurd. "Hier hebben we 27 jaar lang voor gevochten", zegt Alice Schutte, destijds een korporaal van 20. Oud-collega Derk Zwaan beaamt dat. "Het is te laat, daar kunnen we duidelijk over zijn, maar ik ben blij dat het er eindelijk van gaat komen." Dutchbat beschermde in 1995 de Bosnische stad Srebrenica, die door de VN tot een veilige enclave was verklaard in de Joegoslavische burgeroorlog. Op 11 juli trokken Bosnisch-Servische tanks echter de stad in. Om een bloedbad te voorkomen bleef luchtsteun uit. "We hebben geprobeerd ze tegen te houden, maar dat was kansloos. De overmacht was te groot: tanks en duizenden militairen", zegt Zwaan. "We stonden daar met heel weinig mensen en een slechte bewapening. Ikzelf had tien kogels." "We hebben alles gedaan wat we konden. Ik zeg altijd: we hebben het beste van het slechtste gedaan", vult Schutte aan. "Maar ze hebben ons gewoon laten zitten. Er is geen luchtsteun geweest, terwijl we er hardop om hebben geroepen." Zwaan benadrukt dat hij nergens spijt van heeft. "Ik heb alles gedaan wat ik kon." Maar terug in Nederland bleek Dutchbat III in ongenade te zijn gevallen. Het leek soms wel of zij als daders van de val van Srebrenica werden gezien, in plaats van de troepen van Mladic. Schutte: "We werden meteen als lafaards afgeschreven. 'Dutchbat moordenaar', stond er in de krant. Terwijl we hebben gevochten." Het veroorzaakte veel leed bij de veteranen. Een derde van de Dutchbatters meldt een nadelige invloed op de rest van hun leven, het vijfvoudige van veteranen bij andere missies. "We zijn aan ons lot overgelaten", meent Zwaan. "Er was een leven voor de uitzending en een leven na", stelt Schutte, die nog steeds last heeft van PTSS. "Ik was iemand die heel fris in het leven stond, maar het heeft me enorm beschadigd." De herdenking van 25 jaar Srebrenica bracht verandering. In interviews konden de Dutchbatters hun kant van het verhaal uitlichten, er kwam onderzoek naar hun problemen en het kabinet beloofde een gebaar te maken naar de veteranen. Vandaag spreken premier Rutte, defensieminister Ollongren en commandant der strijdkrachten Eichelsheim Dutchbat toe. Ook komt er een "permanente fysieke herinnering" voor de veteranen, wat precies is nog onduidelijk. Bovendien gaat de overheid helpen met bezoeken aan Srebrenica, iets waaraan Schutte en Zwaan veel hebben gehad. "Door deze manier van erkenning en waardering kan ik de boosheid, frustratie, woede en verdriet naast me neerleggen", denkt Schutte. "Ik zie het als een bladzijde die ik kan omslaan." "Ik denk niet dat we helemaal een punt kunnen zetten achter dit drama", voorspelt Zwaan, "maar we kunnen wel enorme stappen zetten en naar de toekomst gaan kijken. Samen met de mensen uit Srebrenica."||https://nos.nl/artikel/2433121-na-27-jaar-erkenning-voor-dutchbatters-laat-maar-blij-dat-het-er-is
2022-06-18||Britse minister: tegenhouden uitzetten asielzoekers schandalig|| De Britse minister Priti Patel van Binnenlandse Zaken heeft stevige kritiek geuit op het Europees Hof voor de Rechten van de Mens, dat recentelijk een streep zette door de eerste asielzoekersvlucht naar Rwanda. In de Britse krant The Telegraph noemt Patel de uitspraak van het hof "schandalig". De minister zet vraagtekens bij de beweegredenen van het hof en vindt de werkwijze "ondoorzichtig". Dinsdag zou de eerste vlucht vluchtelingen vanuit het Verenigd Koninkrijk naar Rwanda brengen. Britse rechters besloten dat de vlucht mocht vertrekken, maar het Europees Hof voor de Rechten van de Mens (EHRM) oordeelde dat er een "reëel risico bestond op onherstelbaar leed" bij de vluchtelingen. Na de uitspraak van het Europees hof - waar het VK ondanks Brexit nog aan gebonden is - maakte minister Patel direct duidelijk dat de regering gewoon door zou gaan met het plannen van andere vluchten. Na het besluit gingen in de Conservatieve partijen bovendien stemmen op om het hof de rug toe te keren, maar de minister van Justitie Dominic Raab zei donderdag dat zulke plannen niet op tafel liggen. Wel stelde hij dat het EHRM buiten zijn boekje was gegaan. Het VK heeft zo'n 130 asielzoekers aangewezen die in het kader van het omstreden plan naar Rwanda moeten worden gevlogen. Tientallen asielzoekers spanden individuele rechtszaken aan en wonnen deze, waardoor ze niet op een vlucht mee hoefden. Het plan werd in april door premier Johnson aangekondigd, en is volgens hem bedoeld om risicovolle mensensmokkel over het Kanaal te ontmoedigen. Het VK sloot hierover een overeenkomst met Rwanda, waarin werd afgesproken dat het land tegen betaling illegale immigranten en asielzoekers op gaat vangen. Johnsons plan leidde tot een storm van protest van onder meer mensenrechtenorganisaties en de baas van VN-vluchtelingenorganisatie UNHCR, Filippo Grandi.||https://nos.nl/artikel/2433117-britse-minister-tegenhouden-uitzetten-asielzoekers-schandalig
2022-06-18||Spaanse rechter legt Nederlander 11,5 jaar cel op om grooming minderjarige|| Een Spaanse rechtbank heeft een Nederlandse man van 28 jaar een celstraf van 11,5 jaar opgelegd vanwege het groomen van een 13-jarig Spaans meisje. Hij perste het kind via sociale media af, melden lokale Spaanse media. Het onderzoek naar de man begon in 2020, toen de moeder van het kind naar de Spaanse autoriteiten stapte. De moeder vond dat haar dochter zich langere tijd vreemd gedroeg en besloot in haar telefoon te kijken. Daarin vond zij berichten waaruit bleek dat het meisje onder druk werd gezet door de Nederlander. De man deed zich volgens Spaanse media voor als minderjarige. Nadat hij een seksueel getinte foto van het kind wist te bemachtigen, onthulde de man zijn identiteit en begon haar te chanteren. De Nederlander dreigde de foto te laten zien aan familieleden en vrienden van het meisje, tenzij zij hem meer afbeeldingen zou toesturen. De chantage hield maandenlang aan. De Spaanse politie en de internationale opsporingsorganisatie Interpol wisten de Nederlander uiteindelijk op te sporen. In 2021 werd hij in Nederland aangehouden en uitgeleverd aan Spanje. De man werd in de stad A Coruña in het noordwesten van Spanje veroordeeld.||https://nos.nl/artikel/2433116-spaanse-rechter-legt-nederlander-11-5-jaar-cel-op-om-grooming-minderjarige
