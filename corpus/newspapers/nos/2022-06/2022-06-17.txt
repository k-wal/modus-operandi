2022-06-17||Onderzoek bevestigt: stoffelijke resten zijn van Britse journalist|| Forensisch onderzoek heeft aangetoond dat menselijke resten die woensdag in het Braziliaanse Amazonegebied werden gevonden van de vermiste Britse journalist Dom Phillips zijn. Het onderzoek naar andere resten loopt nog. Ze zijn vrijwel zeker van de Braziliaanse onderzoeker Bruno Pereira, die samen met Phillips vermist raakte toen ze begin deze maand door de Javario-regio reisden. De resten werden eerder deze week gevonden op aanwijzing van een visser. Hij heeft volgens de politie toegegeven dat hij de twee heeft doodgeschoten en begraven. Ook zijn broer zit vast. Uit het onderzoek is naar voren gekomen dat er meer mensen bij de dubbele moord betrokken waren, maar er zit volgens de politie geen criminele organisatie achter. Inheemse groepen geloven dat niet. Pereira was een kenner van geïsoleerd levende inheemse volkeren in het Amazonegebied. Phillips was met hem op reis om informatie te vergaren voor een boek over illegale mijnbouw, houtkap en visserij en geweld tegen de oorspronkelijke bewoners. Ook wilde hij schrijven over de milieuproblematiek in het gebied. Inheemse groepen hebben de politie meerdere keren gewaarschuwd dat in het gebied een criminele groep actief was. De politie is nog steeds op zoek naar de boot waarmee de twee door het gebied trokken. Meer arrestaties worden niet uitgesloten.||https://nos.nl/artikel/2433108-onderzoek-bevestigt-stoffelijke-resten-zijn-van-britse-journalist
2022-06-17||Amalia draagt huwelijkstiara van Máxima in Oslo|| Prinses Amalia is vanavond voor het eerst verschenen met een tiara. Ze woonde in Oslo een galadiner bij ter ere van de achttiende verjaardag van de Noorse prinses Ingrid Alexandra. Het is Amalia's eerste officiële reis als Prinses van Oranje. Voor het galadiner van haar leeftijdsgenoot gold de dresscode 'White Tie' en dat betekent dat de prinses met een ordelint en een tiara moest verschijnen. Voor deze gelegenheid koos ze voor het huwelijksdiadeem van haar moeder. Prinses Amalia arriveerde bij het galadiner aan de arm van de Spaanse koning Felipe: De tiara bevat diamanten sterren en werd door koningin Máxima gedragen op haar huwelijksdag in 2002. "Het frame van het diadeem is relatief nieuw en stamt volgens de catalogus over juwelier Steltman uit 1965", schrijft royaltydeskundige Josine Droogendijk op Twitter. "De diamanten sterren komen uit Emma's collectie en zijn naar verluidt een geschenk van de Von Wieds." Amalia had overigens genoeg keuze voor haar 'tiara-debuut': er zijn zo'n twintig tiara's in bezit van de koninklijke familie. Behalve de tiara droeg de prinses een opvallende roze capejurk. Op het feest ging ze ook op de foto met de jarige zelf en andere troonopvolgers uit Europa.||https://nos.nl/artikel/2433104-amalia-draagt-huwelijkstiara-van-maxima-in-oslo
2022-06-17||'Beelden van Amerikaanse krijgsgevangenen' • Bodycam filmt gevechten in Severodonetsk|| De Kazachstaanse president Tokajev heeft zich op het Internationale Economische Forum in Sint-Petersburg kritisch uitgelaten over de oorlog in Oekraïne en de zelfverklaarde Volksrepublieken Donetsk en Loegansk. "In Kazachstan denkt men anders over de 'speciale operatie' van Rusland in Oekraïne", zei Tokajev. "Er bestaat zoiets als territoriale integriteit van staten en het recht van naties op zelfbeschikking. Kazachstan erkent de onafhankelijkheid van Taiwan, Kosovo, Abchazië en Zuid-Ossetië niet. Het erkent ook de Volksrepublieken Donetsk en Loegansk niet - dit zijn quasi-staatsgebieden." Op het forum waren de Chinese president Xi Jinping en de Egyptische president Sisi uitgenodigd om naast Poetin plaats te nemen op het podium. Beide leiders waren er niet, waardoor Tokajev naast Poetin op het podium zat. Na het uitbreken van de oorlog in Oekraïne werd als snel duidelijk dat Kazachstan geen troepen naar Oekraïne zou sturen om het Russische offensief te ondersteunen. Andersom zond Rusland begin dit jaar wel 2000 militairen naar Kazachstan om op verzoek van Tokajev hevige protesten in Kazachstan neer te slaan. Russische media hebben beeldmateriaal getoond waarop de gevangengenomen Amerikaanse militairen Andy Huynh en Alexander Drueke te zien zouden zijn. De krant Izvestia publiceerde een videoclip van een kort interview met Huynh en RT toonde een foto van een man waarvan gezegd wordt dat het Drueke is. De twee mannen waren al enige tijd vermist en er werd al gevreesd dat ze krijgsgevangen genomen waren door de Russische strijdkrachten. Er circuleren op sociale media ook beelden van twee mannen van wie gezegd wordt dat het Huynh en Drueke zijn. Beide mannen zeggen in een korte verklaring in het Russisch dat ze tegen oorlog zijn. Het Amerikaanse ministerie van Buitenlandse Zaken zei eerder de berichten te onderzoeken dat Russische troepen of pro-Russische rebellen twee Amerikanen krijgsgevangen genomen hebben. President Joe Biden zei vandaag nog dat hij niet weet waar in Oekraïne vermiste Amerikanen zijn. Hij benadrukte dat Amerikanen niet naar Oekraïne moeten afreizen. Als het inderdaad om Huynh en Drueke gaat, dan zouden ze de eerste Amerikaanse krijgsgevangenen zijn in de oorlog in Oekraïne. Eerder werden twee Britten en een Marokkaan krijgsgevangen genomen in de zelfverklaarde volksrepubliek Donetsk. Een rechtbank veroordeelde hen ter dood. De Britse premier Johnson heeft bij zijn bezoek aan Kiev gezegd dat het Verenigd Koninkrijk duizenden nieuwe en bestaande Oekraïense militairen kan opleiden in een speciaal trainingsprogramma. De Britten kunnen volgens een verklaring van de Britse regering in potentie elke 120 dagen tot 10.000 militairen trainen. Mocht Oekraïne het aanbod accepteren, dan worden mogelijk ook westerse bondgenoten uitgenodigd om aan het programma deel te nemen. In zijn toespraak in Kiev prees Johnson nog eens de heldhaftigheid van de Oekraïense strijdkrachten. Daarbij zei hij dat de oorlog ook Rusland veel kost. "Want als Oekraïne lijdt, als Oekraïense troepen lijden, dan kan ik je zeggen dat alles erop wijst dat de troepen van Poetin zelf onder acute druk staan en zware verliezen lijden. Hun uitgaven voor munitie, granaten en andere wapens zijn kolossaal. En 114 dagen na de aanval op Oekraïne, hebben ze nog steeds niet de doelen bereikt die ze in de eerste week hadden willen bereiken." Rusland doet de ontmaskering door de AIVD van een Russische spion af als een poging om mensen bang te maken voor zogenaamde "sluwe machinaties" van de Russen. Daarnaast zou Nederland hiermee de aandacht willen vestigen op het onderzoek van het Internationaal Strafhof in Den Haag naar vermeende misdaden die Russische militairen in Oekraïne hebben gepleegd. Verder zei een woordvoerder van het ministerie van Buitenlandse Zaken dat Rusland herhaaldelijk heeft gewaarschuwd dat de anti-Russische campagne die in Nederland gaande is de onderlinge relatie schaadt. Die is door de schuld van Den Haag toch al verslechterd, zei ze. Er zijn beelden opgedoken van gevechten in Severodonetsk. De beelden zijn gedeeld door een Amerikaanse marinier die met het vreemdelingenlegioen vecht in Oekraïne. "We hebben grote strijders verloren, maar we hebben de Russen en de Tsjetsjeense Spetsnaz (speciale troepen, red.) aanzienlijke schade toegebracht", zegt hij op Twitter over de gevechten in Severodonetsk. "Niets wat de moeite waard is, is gemakkelijk." De Russische president sprak op een uitgekleed Internationaal Economisch Forum in Sint-Petersburg. Veel westerse landen hebben daarvoor hun delegaties teruggetrokken. Poetin haalde ook veelvuldig uit naar het Westen, dat hij "russofobie" verweet. Zijn toespraak begon twee uur later dan gepland vanwege een cyberaanval, meldden Russische staatsmedia. De Britse premier Johnson heeft vandaag een ontmoeting met de Oekraïense president Zelensky in Kiev. Het is zijn tweede bezoek aan de Oekraïense hoofdstad sinds het begin van de Russische invasie. Johnson, die veelvuldig zijn steun aan Zelensky heeft uitgesproken, plaatste een foto van zichzelf samen met de Oekraïense president, met de woorden "Meneer de president, Volodymyr, het is goed om weer in Kiev te zijn." De afspraak tussen de twee regeringsleiders was niet aangekondigd. Het Russische ministerie van Defensie heeft een lijst vrijgegeven met hoeveel 'huurlingen' er uit welke landen naar Oekraïne zijn gekomen. Sinds het begin van de invasie eind februari zouden er 42 huurlingen uit Nederland in Oekraïne in actie zijn geweest. Op de door staatspersbureau Ria Novosti gepubliceerde lijst staat dat twaalf van deze personen zijn gesneuveld in de strijd. Dertien uit Nederland afkomstige 'huurlingen' zouden het land zijn ontvlucht. De grootste groep uit het buitenland afkomstige strijdkrachten komt volgens het Russische ministerie van Defensie uit Polen. Het zou gaan om 1831 'Oekraïnegangers', waarvan er 378 zouden zijn gedood door het Russische leger. De een na grootste groep komt uit Roemenië, het Verenigd Koninkrijk staat op de derde plek van de lijst. Hoe de Russen aan deze cijfers komen is niet duidelijk. De Russische president Poetin heeft in een toespraak opnieuw hard uitgehaald naar het Westen. Hij beschuldigt de VS bijvoorbeeld van kolonialisme en 'roofdiergedrag' en stelt dat Europese leiders hun eigen economieën een zware klap toedienen door de sancties tegen Rusland. Poetins sprak op het Economisch Forum in Sint-Petersburg. Zijn toespraak begon twee uur later dan gepland vanwege een cyberaanval, melden Russische staatsmedia. De president benadrukte wederom dat het leger alle doelen van de "speciale militaire operatie" in Oekraïne zal behalen. Verder verweet hij het Westen "russofobie", door het instellen van diverse strafmaatregelen. De wereldwijde voedselcrisis is volgens hem de schuld van de VS en zijn bondgenoten. "Rusland treft geen blaam, terwijl westerse landen ons overal de schuld van willen geven." Volgens het Deense ministerie van Defensie is gisteravond een Russisch oorlogsschip twee keer door territoriale wateren gevaren. Dat gebeurde in de Oostzee, iets ten noorden van het Deense eiland Bornholm. Het incident gebeurde om 01.30 uur en enkele uren later voer het schip nogmaals langs het eiland, meldt Denemarken. De marine heeft per marifoon het Russische schip verzocht onmiddellijk de Deense wateren te verlaten, waar gehoor aan werd gegeven. De territoriale watergrens loopt op 12 zeemijl, oftewel zo'n 22 kilometer, uit de kust. Alles erbinnen is officieel onderdeel van in dit geval het koninkrijk Denemarken. Op het terrein stonden oudere trams in het veld. Maar ook een hangar vol trams werd herhaaldelijk geraakt. Van de 147 trams op het terrein zijn slechts 20 niet getroffen, aldus de directeur van het depot. De burgemeester van Marioepol, Petro Andrjoesjtsjenko, zegt op de Oekraïense televisie dat er in de stad maar bij 2 of 3 procent van de huishoudens stromend water is. "Mensen wassen hun kleren in plassen op straat." Hij noemde de omstandigheden middeleeuws, schrijft CNN, en zei verder dat Rusland bezig is om een militair kamp te bouwen in de strategisch gelegen havenstad. Marioepol is sinds de stad op 20 mei gevallen is in Russische handen. Andrjoesjtsjenko waarschuwt dat er een grote kans bestaat dat ziektes zich snel verspreiden door de slechte omstandigheden. Volgens hem zijn er al mensen bij de dokter geweest die symptomen van cholera of dysenterie (hevige diarree) hebben. De burgemeester adviseerde mensen om te vertrekken, maar om dat niet via de aangewezen routes te doen omdat die in Rusland eindigen. Hij zegt dat het beter is om alleen op weg te gaan en door te rijden naar Georgië of de Baltische staten. De Europese Commissie adviseert om Oekraïne kandidaat-lid te maken van de EU. Het land heeft flinke stappen gezet om te voldoen aan de eisen voor kandidaat-lidmaatschap, zegt Commissievoorzitter Von der Leyen, maar het land heeft nog belangrijk werk voor de boeg. Zo moet er bijvoorbeeld op het gebied van corruptiebestrijding nog verbetering plaatsvinden. De organen om dit te kunnen doen zijn er, maar ze moeten nog volledig in werking worden gesteld, zei Von der Leyen. De regeringsleiders van de 27 EU-landen nemen naar verwachting volgend week donderdag een besluit over het advies. Het Eurovisiesongfestival wordt volgend jaar niet in Oekraïne gehouden. Dat laat de European Broadcasting Union (EBU) weten, die verantwoordelijk is voor de organisatie. Dit jaar won de Oekraïense band Kalush Orchestra het Songfestival met het nummer Stefania. Het is traditie dat het winnende land de volgende editie organiseert. Maar gezien de omstandigheden is onder meer de veiligheid tijdens het evenement niet te garanderen, is de conclusie van de EBU. Er zijn nu gesprekken met het Verenigd Koninkrijk, dat de afgelopen editie op de tweede plek eindigde. "Het is onze volledige bedoeling dat de overwinning van Oekraïne wordt weerspiegeld in de shows van volgend jaar. Dit zal een prioriteit voor ons zijn in onze besprekingen met de uiteindelijke gastheren", meldt de EBU verder. De clip van Stefania is gefilmd in de verwoeste voorsteden van Kiev: ||https://nos.nl/liveblog/2432993-beelden-van-amerikaanse-krijgsgevangenen-bodycam-filmt-gevechten-in-severodonetsk
2022-06-17||Poetin op eigen economisch forum: Westen krijgt uitbrander, Russen een oppepper|| "We geloven in onze toekomst. In de toekomst van Rusland. Wij Russen zijn sterk en we kunnen alles aan. Dat blijkt uit de duizendjarige geschiedenis van ons land." Het zijn de slotwoorden van de toespraak van president Poetin bij het SPIEF, het jaarlijkse Internationale Economische Forum in Sint-Petersburg. De toespraak lijkt dit jaar vooral bedoeld om Russen een oppepper te geven tegen de achtergrond van de crisis in Rusland. 'Nieuwe kansen in een nieuwe wereld' is dit jaar de werktitel van wat ook wel het Russische Davos wordt genoemd. De jaarlijkse conferentie is bedoeld om Russische bedrijven onder de aandacht te brengen en investeerders van over de hele wereld naar Rusland te lokken. Dit jaar had het 25ste jubileum groots en uitbundig gevierd moeten worden, maar door de "speciale militaire operatie" in Oekraïne waren westerse investeerders en afgevaardigden vrijwel allemaal afwezig. Ze waren trouwens ook niet uitgenodigd. "Onvriendelijke landen" zijn niet welkom, zo werd van tevoren aangekondigd. In plaats van een buzzing evenement was het daarom een rustige editie, vooral gericht om het moreel onder de eigen bevolking te verhogen. De toespraak van Poetin, die van tevoren door het Kremlin was aangekondigd als "extreem belangrijk", begon twee uur later dan gepland vanwege een cyberaanval op het accreditatiesysteem, zo melden Russische staatsmedia. Poetin haalde vervolgens opnieuw hard uit naar het Westen. Hij noemde westerse sancties krankzinnig en ondoordacht, en zei hij dat "de sancties er niet in zijn geslaagd Rusland kapot te maken". Verder stelde hij dat Europese leiders juist hun eigen economieën een zware klap hebben toegediend door de sancties tegen Rusland. Ook over militaire acties van het Westen was Poetin fel: Ook gaf hij het Westen de schuld van de wereldwijde voedselcrisis. "Hongersnood in de armste landen zal op het geweten drukken van de Amerikaanse regering en eurocraten", zei hij. En verder: "Wat heeft onze militaire operatie in de Donbas ermee te maken? Het is een handig middel voor hen (het Westen, red.) om Rusland de schuld te geven van hun eigen fouten." Samengevat was de boodschap: het Westen stort in, de Europese Unie is een kolonie van Amerika, westerse sancties doen ons geen pijn, alles is de schuld van de VS maar in Rusland gaan we een stralende toekomst tegemoet, zolang we in het moederland vertrouwen. Want, zo besloot Poetin: "Echt succes is alleen mogelijk als je je toekomst en de toekomst van je kinderen aan het moederland koppelt", waarmee hij doelde op de Russische elite die ervoor koos het land te verlaten. Voorafgaand aan het forum waren de Chinese president Xi Jinping en de Egyptische president Sisi uitgenodigd om naast Poetin plaats te nemen op het podium. Beide leiders waren er niet, al spraken ze het publiek wel toe via een videoboodschap. In plaats daarvan zat de Kazachse president Tokajev naast Poetin op het podium. Moderator was Margarita Simonjan, hoofdredacteur van RT (voormalig Russia Today). In de zaal zaten onder anderen de leiders van de zelfverklaarde Volksrepublieken Donetsk en Loegansk in Oost-Oekraïne. Tokajev zorgde nog voor een opvallend moment: nadat Poetin had uitgeweid over hoe Rusland alle recht had om de volksrepublieken in februari als onafhankelijk te erkennen en militair te hulp te schieten, "net zoals de EU destijds deed met Kosovo", verklaarde hij dat Kazachstan de volksrepublieken niet erkent als onafhankelijk. Andere aanwezigen waren de president van Armenië, de premier van de Centraal-Afrikaanse Republiek, de Belarussische president Loekasjenko en hoogwaardigheidsbekleders uit Cuba, Venezuela en Myanmar. De opvallendste gasten waren de vertegenwoordigers van de Afghaanse Taliban-regering. De Taliban zijn in Rusland officieel bestempeld als extremistische organisatie en daarmee verboden. Hoewel het onderwerp "de speciale militaire operatie" in Oekraïne angstvallig werd vermeden door de meeste aanwezigen op het forum, was het wel degelijk overal aanwezig. Zo werd het forum drie dagen geleden officieel geopend op de bekende Petrus-en-Paulus-vesting, waarbij een kanon werd afgeschoten door de gouverneur van Sint-Petersburg en de leider van de zelfverklaarde Volksrepubliek Donetsk, Denis Poesjilin. Ook Poetin zelf stipte vandaag in zijn toespraak meermaals de "speciale operatie" aan. Hij zwoer dat "alle taken van de operatie zullen worden vervuld". Een 29-jarige forummedewerker uit Sint-Petersburg vertelde aan The Moscow Times dat hij al vijf jaar op de conferentie werkt, maar dat de sfeer volgens hem nog nooit zo gespannen is geweest. "Niemand spreekt over de speciale militaire operatie, maar ik kan je verzekeren dat iedereen ermee bezig is en erover nadenkt. Het is net als met de heer Voldemort (uit de Harry Potterfilms, red.): niemand spreekt zijn naam uit, maar iedereen weet wie het is en voelt zijn aanwezigheid".||https://nos.nl/artikel/2433100-poetin-op-eigen-economisch-forum-westen-krijgt-uitbrander-russen-een-oppepper
2022-06-17||Nederland stuurt waterexperts naar Suriname voor advies over watersnood|| Nederland stuurt op korte termijn een waterexpert naar Suriname om met de plaatselijke autoriteiten vast te stellen hoe de watersnood er het best bestreden kan worden. Als dat plan er is, volgt de rest van een team van experts. Dat maakt dan een analyse van de urgente problemen en doet aanbevelingen, schrijft minister Schreinemacher voor Buitenlandse Handel en Ontwikkelingssamenwerking in een brief aan de Tweede Kamer. Suriname kampt al maanden met uitzonderlijke regenval. Om te voorkomen dat de Afobaka-stuwdam breekt, zijn alle spuien opengezet, waardoor het district Brokopondo onder water is komen te staan. Maar ook andere gebieden kampen met overstromingen. Mensen moesten hun huis verlaten, scholen zijn dicht, oogsten zijn verloren gegaan en de infrastructuur heeft schade opgelopen. Sita Pansa en haar nicht kunnen hun huis niet meer in en hebben niet genoeg te eten:  Voor de korte termijn stelt Nederland geld voor noodhulp beschikbaar. Dat zal onder meer door VN-organisaties als Unicef en de FAO worden besteed. Op 6 juni zei de Surinaamse ambassadeur in Nederland dat Suriname op verschillende gebieden hulp nodig had: tenten, mobiel sanitair, maar ook schoolboeken en voedselpakketten.||https://nos.nl/artikel/2433099-nederland-stuurt-waterexperts-naar-suriname-voor-advies-over-watersnood
2022-06-17||Schiphol moet extra veel passagiers teleurstellen op piekdagen in juli|| Vanaf begin volgende week krijgen reizigers die in juli vanaf Schiphol vliegen meer duidelijkheid over het doorgaan van hun vlucht. Nu al staat vast dat er zes dagen zijn waarop relatief veel passagiers teleurgesteld moeten worden. Slotcoördinator ACNL (Airport Coordination Netherlands) laat weten dat 13, 14, 18, 19, 20 en 23 juli piekdagen zijn op de luchthaven. Gemiddeld moet Schiphol tussen 7 en 31 juli dagelijks 13.500 passagiers afwijzen, maar op de genoemde dagen zal dat aantal een stuk hoger liggen. De onafhankelijke slotcoördinator is belast met het schrappen van vluchten op de luchthaven. Schiphol geeft aan ACNL door hoeveel capaciteit er per dag in de terminals is, op basis van het aantal beschikbare beveiligers. De slotcoördinator moet vervolgens ruimte voor vluchten uit de bestaande schema's halen en de pijn eerlijk verdelen over de luchtvaartmaatschappijen. Vanaf maandag horen luchtvaartmaatschappijen van ACNL hoeveel vluchten ze op welke dagen kunnen uitvoeren. Daarna is het aan de maatschappen zelf om te bepalen welke vluchten ze laten doorgaan en welke er moeten wijken. Het hangt dus van de luchtvaartmaatschappij af hoe snel passagiers bericht krijgen over een geboekte vlucht in juli. Vakantiegangers met een pakketreis moeten mogelijk iets langer wachten op nieuws, omdat hun boeking via een reisorganisatie loopt.||https://nos.nl/artikel/2433095-schiphol-moet-extra-veel-passagiers-teleurstellen-op-piekdagen-in-juli
2022-06-17||Noodplan voor beddentekort asielopvang: dit weekend 300 extra plekken|| Gemeenten gaan komend weekend tijdelijk extra plekken regelen om asielzoekers op te vangen. Deze noodhulp is tijdelijk en voornamelijk bedoeld om te voorkomen dat asielzoekers in de buitenlucht moeten slapen. Er zijn al zo'n 300 plekken toegezegd, zo zei staatssecretaris Van der Burg van Asielzaken na het eerste overleg met het nationale crisisteam. Het is nog onbekend welke gemeenten de noodhulp gaan bieden. Het COA laat weten dat er voor de komende nacht slaapplekken zijn gevonden voor 175 asielzoekers uit Ter Apel. De gemeenten die de opvang gaan verzorgen zijn Beuningen, Alphen aan den Rijn, Waterland en Haarlem. Hoelang de asielzoekers hier kunnen verblijven is onduidelijk. Maandag wil het kabinet een plan klaar hebben voor een structurele oplossing voor de komende maanden. "De hulp van de gemeenten is niet voor de eeuwigheid", aldus Van der Burg. "Ik heb 48 uur om een plan uit te werken om 15.000 statushouders uit de asielopvang te krijgen." Afgelopen nacht liep het behoorlijk mis in het al maanden overvolle aanmeldcentrum in Ter Apel. Het Rode Kruis had deze week 50 tenten opgezet om net gearriveerde asielzoekers een slaapplek te bieden. Maar het Centraal Orgaan opvang asielzoekers (COA) lukte het vervolgens niet om de groep eten en drinken te geven. Van der Burg noemde de kwestie onaanvaardbaar. "Gisteren is niet een druppel overgelopen, maar een hele emmer." Premier Rutte sprak van een "onhoudbare" situatie. In het nationaal crisisteam zitten onder anderen Van der Burg, minister Yesilgöz van Justitie en Veiligheid, minister Bruins Slot van Binnenlandse Zaken en minister De Jonge van Wonen. De Nationaal Coördinator Terrorismebestrijding en Veiligheid (NCTV) coördineert de organisatie. De problemen in Ter Apel komen niet door een toenemende stroom asielzoekers. Het grootste probleem is dat asielzoekers niet uitstromen naar andere azc's, omdat daar geen plekken vrij zijn. Die centra zitten namelijk vol met vluchtelingen, statushouders genoemd, die wachten op een sociale huurwoning. "De verstopping is de crisis", aldus premier Rutte vanmiddag op zijn wekelijkse persconferentie. Van der Burg moet dus snel bedenken hoe hij de 15.000 statushouders uit de asielzoekerscentra krijgt. "We moeten ze uitplaatsen naar gebouwen die nu niet geschikt zijn." Aan welke soorten onderdak hij denkt, wil Van der Burg niet zeggen. "We moeten taboeloos denken". Hij zegt wel dat het 'heel basic" wordt. Al maanden geleden zei minister De Jonge van Wonen dat hij werkt aan een plan om onderdak te regelen in gebouwen van het Rijksvastgoedbedrijf. Dat zijn vaak oude gevangenissen, kantoorgebouwen, leegstaande politiebureaus en rechtbanken. Het is onduidelijk hoe ver De Jonge is met zijn plan. Ook hij moet maandag een voorstel presenteren. Diezelfde avond praten enkele bewindspersonen weer met het Veiligheidsberaad, dat bestaat uit de voorzitters van de 25 veiligheidsregio's in Nederland. Daarna moet concreter worden hoe het kabinet nu verder wil.||https://nos.nl/collectie/13898/artikel/2433093-noodplan-voor-beddentekort-asielopvang-dit-weekend-300-extra-plekken
2022-06-17||Gewelddadige protesten in India tegen hervorming leger, zeker één dode|| In het zuiden van India is een man omgekomen bij gewelddadige protesten tegen het nieuwe rekruteringsbeleid van het leger. Sinds gisteren wordt daar massaal tegen betoogd in diverse deelstaten. Dit is voor zover bekend het eerste dodelijke slachtoffer. Het incident was in de stad Secunderabad in de deelstaat Telangana. Honderden demonstranten richtten vernielingen aan bij een treinstation en gooiden met stenen naar politieagenten. Bij de schoten die agenten vervolgens losten, zou de dode zijn gevallen. Er zijn ook zeker vijftien mensen gewond geraakt. De militaire rekruteringsregels waarover de betogers boos zijn, werden deze week aangekondigd door de regering van premier Modi. Vanaf nu krijgen alle nieuwe rekruten een contract voor vier jaar, waarna slechts 25 procent in het leger mag blijven en de rest wordt ontslagen. Eerder waren de meeste jonge militairen verzekerd van een positie voor minstens zeventien jaar. De jeugdwerkloosheid is hoog in India en veel jongeren hopen op een baan bij defensie. Naast een goed salaris biedt het leger ook huisvesting en een goed pensioen. Sommige Indiërs trainen jaren in de hoop te worden aangenomen bij het leger. Ook in deelstaten als Bihar, Uttar Pradesh en West-Bengalen zijn sinds gisteren duizenden demonstranten op de been. Ze vernielen overheidsgebouwen, steken bussen en treinen in brand en blokkeren treinsporen en snelwegen.  Bekijk hieronder beelden van de ravage op het treinstation van Secunderabad, nadat de demonstranten waren weggejaagd: De politie probeert de protesten onder controle te krijgen. Gewapende agenten jagen menigten weg en arresteren demonstranten. In meerdere districten heeft de overheid het internet afgesloten. Met het nieuwe rekruteringsbeleid kan de Indiase defensie veel geld besparen. Het leger is nu meer dan de helft van zijn budget kwijt aan salarissen en pensioenen voor zijn bijna 1,5 miljoen werknemers. De regering wil het bezuinigde geld gebruiken om het leger te moderniseren. Volgens legerchef Manoj Pande is het nieuwe systeem gunstig voor iedereen. Het leger zal volgens hem meer jongeren kunnen aannemen en meer kunnen investeren in innovatie. "Zodra de jeugd meer te weten komt over het beleid, zullen ze inzien dat het iedereen ten goede komt", zegt Pande. Veel kenners zijn echter kritisch over het nieuwe beleid, dat is ingevoerd zonder enig debat in het Indiase parlement. "Het is goed om geld te besparen", zegt oud-generaal Sheonan Singh, "maar niet ten koste van goede strijdkrachten. Een soldaat met slechts vier jaar training zal nooit zo goed zijn als een ervaren militair."||https://nos.nl/artikel/2433088-gewelddadige-protesten-in-india-tegen-hervorming-leger-zeker-een-dode
2022-06-17||Rusland doet ontmaskering 'strafhofspion' af als bangmakerij|| Rusland doet de ontmaskering door de AIVD van een Russische spion af als een poging om mensen bang te maken voor zogenaamde "sluwe machinaties" van de Russen. Daarnaast zou Nederland hiermee de aandacht willen vestigen op het onderzoek van het Internationaal Strafhof in Den Haag naar vermeende misdaden die Russische militairen in Oekraïne hebben gepleegd. Verder zei een woordvoerder van het ministerie van Buitenlandse Zaken dat Rusland herhaaldelijk heeft gewaarschuwd dat de anti-Russische campagne die in Nederland gaande is de onderlinge relatie schaadt. Die is door de schuld van Den Haag toch al verslechterd, zei ze. De AIVD maakte gisteren bekend dat het de infiltratie van de spion bij het Internationaal Strafhof in Den Haag heeft voorkomen. Een 'Braziliaan' die daar een stageplaats had gekregen, zou in werkelijkheid een geheim agent van de Russische militaire inlichtingendienst Gru zijn. Onderzoek van de NOS bevestigde dat. Hij kwam in april in Nederland aan en werd onmiddellijk teruggestuurd naar Brazilië, waar hij op het vliegtuig was gestapt. Daar is hij aangehouden, onder meer voor valsheid in geschrifte. Hij zou zich ten onrechte hebben voorgedaan als Braziliaans staatsburger.||https://nos.nl/artikel/2433085-rusland-doet-ontmaskering-strafhofspion-af-als-bangmakerij
2022-06-17||AEX zakt weg in turbulente beursweek|| In Amsterdam heeft de AEX een turbulente beursweek afgesloten met een stand van 635,8. Dat is bijna 7 procent lager dan een week geleden, toen de AEX nog op 681,9 punten stond. De koersdalingen zijn een reactie op de hoge inflatie, een reeks renteverhogingen van centrale banken en een groeiende vrees voor een recessie. Ook in de Verenigde Staten gingen de koersen omlaag. De Amerikaanse beurzen hebben hun slechtste beursweek achter de rug sinds het begin van de coronacrisis. De Dow-Jonesindex eindigde 0,1 procent in de min op 29.888,78 punten. De toonaangevende index zakte donderdag al voor het eerst sinds januari vorig jaar onder de 30.000 punten.  De Fed, de Amerikaanse centrale bank, besloot woensdag de basisrente met 0,75 procentpunt te verhogen. Zo'n grote verhoging was al decennia niet voorgekomen. Bij de Europese Centrale Bank was ook een spoedzitting over de hogere rentes; die worden voor landen met veel schulden een steeds groter probleem. Het schakelpunt kwam vorige week vrijdag, zegt Jos Versteeg, analist van InsingerGilissen. Toen kwamen de inflatiecijfers van de Verenigde Staten: 8,6 procent. Weer wat hoger dan de 8,3 procent van een maand eerder, terwijl gehoopt was dat het zou meevallen, zegt Versteeg. "Daar raakte men toch wel van in paniek." Door die hoge inflatiecijfers kwam ook het besef dat de rente in de Verenigde Staten wel eens harder kon gaan oplopen dan eerder verwacht, zegt Versteeg. "Maandag werd dat al een beetje verwacht, dinsdag nog meer en woensdag ging bijna iedereen er wel van uit." De Fed verhoogde de rente woensdag uiteindelijk met 0,75 procentpunt. Normaal gesproken stijgt de rente geleidelijker, bijvoorbeeld in stapjes van 0,25 procentpunt. Met de rente willen centrale banken de economie afremmen. Op die manier wordt de inflatie beteugeld. Geld wordt duurder, dus mensen, bedrijven en overheden geven minder geld uit. Dat remt de inflatie, is het idee. Als de rente echter niet geleidelijk stijgt maar in grote stappen, dan rem je volgens Versteeg de economie niet meer af: "Je rijdt dan keihard tegen een betonnen muur aan." Het gevolg kan zijn dat beleggers zich lijken te voorbereiden op een recessie, zegt Versteeg. Op woensdag vergaderde de ECB ook in een spoedbijeenkomst over de oplopende rentes voor Zuid-Europese landen. Die worden tegemoetgekomen, was de conclusie, door meer schulden op te kopen van landen die een hoge rente betalen. "Toen was er wel een lichte mate van opluchting", zegt Martine Hafkamp van Fintessa Vermogensbeheer. "Beleggers kregen daardoor het idee dat centrale banken alles doen om te voorkomen dat die landen in de problemen komen door de renteverhogingen." Maar daarna kwam ook onder meer de Zwitserse centrale bank met een renteverhoging. "Dat was onverwacht, en toen werd de gedachte: als ze dat zomaar ineens doen is het hek van de dam." Met deze hoge inflatie en renteverhogingen komt er volgens Hafkamp een nieuwe fase. "Heel veel beleggers hebben dit nog niet eerder meegemaakt. We hebben vier decennia gehad waarin we gewend waren aan een lage inflatie en dalende rente", zegt ze. Nu de rente oploopt, worden beleggers volgens haar onzeker. "Het begon met de hooggewaardeerde techaandelen, maar nu zie je ook dat andere aandelen in de uitverkoop gaan. Dat komt door die onzekerheid." De schrik is vooral toegeslagen bij particuliere beleggers die kort geleden zijn ingestapt toen de markt alleen maar omhoogging, denkt Hafkamp. "Dat zijn de eerste die uitstappen. Die zullen denken: ik heb het wel weer even gezien."||https://nos.nl/artikel/2433084-aex-zakt-weg-in-turbulente-beursweek
2022-06-17||Franse steracteur Jean-Louis Trintignant (91) overleden|| De Franse acteur Jean-Louis Trintignant is overleden. Hij was 91 jaar en zijn loopbaan, waarin hij in ruim honderd films speelde, omspant ruim zes decennia. Trintignant acteerde in kleine films van onbekende regisseurs, maar werkte ook met grote cineasten als Bertolucci, Truffaut en Haneke. Hij geldt, met zijn intense stijl van spelen, als een van de grootste acteurs in Frankrijk (zijn overlijden is daar voorpaginanieuws) en van de Europese cinema (hij waagde nooit de overstap naar Hollywood). Trintignant debuteerde al in 1951 in het theater, maar zijn doorbraak voor het grote publiek kwam met de film Et Dieu.... créa la femme uit 1956 van regisseur Roger Vadim, die ook de lancering betekende van de carrière van Brigitte Bardot. Na het draaien van deze film moest Trintignant, tot zijn grote weerzin, zijn dienstplicht vervullen in Algerije. Een andere film waarin hij een hoofdrol speelde, dit keer samen met Anouk Aimée, was Un homme et une femme (1966) van Claude Lelouch. Dit was ook commercieel een groot succes en met dezelfde bezetting werden twee vervolgen gemaakt, in 1986 en in 2019. De film was ook bekend vanwege de soundtrack. Ook Italiaanse regisseurs wisten hem te vinden, zoals Bernardo Bertolucci (Il conformista, 1973) en Ettore Scola. Met die laatste maakte Trintignant meerdere films, waaronder La Terrazza in 1980. In 1969 won hij de prijs voor beste acteur op het filmfestival van Cannes voor zijn rol in de politieke thriller Z van de Frans-Griekse regisseur Costa-Gavras. Op hoge leeftijd speelde hij onder meer nog in films van de Oostenrijker Michael Haneke, zoals Amour (2012) en Happy End (2017). Amour, bekroond met een Gouden Palm in Cannes, leverde hem meerdere prijzen op, waaronder een César, het Franse equivalent van de Oscar. In totaal werd hij vijf keer voor die prijs genomineerd. In zijn persoonlijk leven had Trintignant te maken met enkele tragische gebeurtenissen. Begin jaren 70 overleed zijn negen maanden oude dochtertje Pauline. En in 2003 kwam zijn dochter Marie, eveneens actrice, om het leven nadat ze in een hotel in Litouwen zwaar was mishandeld door haar vriend, de Franse zanger Bertrand Cantat. Die werd daarvoor veroordeeld tot acht jaar cel, waarvan hij er vier uitzat.||https://nos.nl/artikel/2433083-franse-steracteur-jean-louis-trintignant-91-overleden
2022-06-17||Heet Pinkpop van start, lange rijen voor water || Pinkpop is weer terug na een onderbreking van twee jaar als gevolg van corona. Om 12.00 uur vanmiddag stroomden duizenden bezoekers in Landgraaf het terrein op. En het was heet: de temperatuur liep al snel op naar boven de 30 graden. Op het festivalterrein stonden er 's middags al lange rijen bij de waterverdeelpunten. Sommige bezoekers klaagden dat ze 20 tot 30 minuten moesten wachten voordat ze water konden tappen. De organisatie van Pinkpop nam halverwege de middag extra maatregelen. Festivalmanager Niek Murray zegt tegen de NOS dat er vier watertappunten bij komen en dat bezoekers ook bij de toiletgroepen terechtkunnen om te drinken. Ook mogen bezoekers zelf water meenemen naar het festivalterrein; eerder was dat verboden. De EHBO spreekt van een normale drukte in de hulpposten. De organisatie benadrukt dat mensen goed moeten blijven drinken, zonnebrandcrème moeten gebruiken en zichzelf moeten beschermen tegen de zon met een hoed, petje of doek. Op het festivalterrein zijn extra schaduwplekken gemaakt. De festivalgangers hebben er heel veel zin in, ondanks de hitte: Op het programma staan tot zondagavond onder meer optredens van Metallica, Pearl Jam, Royal Blood, Deftones en Dead Poet Society. Het eerste optreden op het popfestival was van de Limburgse singer-songwriter Elle Hollis. Het organiseren van het festival was volgens Murray uitdagender dan anders. Pinkpop kampt met tekorten die ook elders spelen, zegt hij tegen de regionale omroep L1. "Je ziet het overal: leveranciersproblemen, personeelsproblemen. Ook wij hebben daar last van." Murray is voor eerst festivalmanager in Landgraaf. Hij is de opvolger van 'Mr. Pinkpop' Jan Smeets, die twee jaar geleden vanwege zijn gezondheid stopte als directeur. Smeets krijgt morgen op het hoofdpodium "een warm afscheid". Hoe dat eruit gaat zien, wil de festivalleiding nog niet verklappen.||https://nos.nl/artikel/2433077-heet-pinkpop-van-start-lange-rijen-voor-water
2022-06-17||Bus vol scholieren vliegt in brand op N18 na schoolreisje|| Een bus met daarin zo'n twintig scholieren is vanmiddag in brand gevlogen op de N18 tussen Groenlo en Eibergen. Niemand is gewond geraakt. Volgens Omroep Gelderland vloog de bus in brand tijdens de terugreis van een schoolreisje. De bus is volledig uitgebrand. Alle inzittenden stonden op tijd buiten. Het nablussen en opruimen van het wrak leidt tot files. Tussen Eibergen en Groenlo is de weg dicht. Het verkeer tussen Groenlo en Eibergen wordt omgeleid. De scholieren zouden met ander vervoer onderweg zijn naar hun school in Lichtenvoorde. Volgens een persfotograaf ter plaatse zou een steenmarter de veroorzaker van de brand zijn geweest. De dieren willen nog wel eens aan kabels bij de motor knagen, wat kortsluiting kan veroorzaken. Volgens de fotograaf ligt de verbrande steenmarter in de berm.||https://nos.nl/artikel/2433075-bus-vol-scholieren-vliegt-in-brand-op-n18-na-schoolreisje
2022-06-17||Agent zwaargewond na aanrijding in Amersfoort|| In Amersfoort is vanmorgen een agent zwaargewond geraakt. In verband met een onderzoek maakte hij foto's bij een rotonde, waar hij werd aangereden door een automobilist.  De agent is naar het ziekenhuis gebracht. Volgens RTV Utrecht is hij niet in levensgevaar. De 86-jarige automobilist is aangehouden, zijn of haar auto is in beslag genomen. Het onderzoek naar wat zich precies heeft afgespeeld is nog bezig. ||https://nos.nl/artikel/2433069-agent-zwaargewond-na-aanrijding-in-amersfoort
2022-06-17||Kabinet: Nederland omarmt Oekraïne als EU-kandidaat|| Nederland omarmt het kandidaat-lidmaatschap van Oekraïne van de Europese Unie. Minister Hoekstra van Buitenlandse Zaken zei dit na afloop van de ministerraad. "Hier gaat het signaal van uit 'wij laten Oekraïne niet zitten", zegt Hoekstra. "Er wordt in het voorstel van de Europese Commissie recht gedaan aan de situatie in Oekraïne, dus laten we dit doen." Hoekstra zegt dat alles goed is meegewogen en dat het voorstel "goed in balans" is. Hij verwacht dat "omwille van de eenheid" het Nederlandse parlement en de andere EU-landen kunnen instemmen met het kandidaat-lidmaatschap. Nederland stelde zich in de aanloop naar het voorstel van vandaag op als kritisch, en zag het liefst dat de Europese Commissie voorwaarden stelde aan het kandidaat-lidmaatschap, een soort kandidaat-kandidaat dus. De Oekraïense president Zelensky sprak premier Rutte daar persoonlijk op aan. Hoekstra en Rutte spreken tegen dat zij met deze eerdere uitlatingen een andere indruk hebben gewekt dan het standpunt dat het kabinet nu inneemt. Rutte noemt het compromis slim en goed. "De systematiek van toetreding blijft overeind", zegt Rutte. "Terwijl er ook dat signaal wordt afgegeven." Het voorstel van de Europese Commissie betekent niet dat de kandidatuur een feit is, daar moeten de lidstaten nog een knoop over doorhakken. De regeringsleiders van de 27 EU-landen nemen naar verwachting volgend week donderdag een besluit. Woensdag debatteert de Tweede Kamer over de Nederlandse inzet bij deze EU-top.||https://nos.nl/artikel/2433067-kabinet-nederland-omarmt-oekraine-als-eu-kandidaat
2022-06-17||Dijkgraaf wil met miljarden euro's 'krakend' hoger onderwijs aanpakken|| Starters- en stimuleringsbeurzen, structureel geld voor praktijkgericht onderzoek, minder bureaucratie en meer vaste aanstellingen voor het wetenschappelijk personeel. Het zijn een paar belangrijke voorstellen uit het plan van minister Dijkgraaf van Onderwijs om de kwaliteit van het hoger onderwijs en de wetenschap te verbeteren. Het kabinet trekt 5 miljard euro uit voor de komende tien jaar voor de "noodzakelijke en achterstallige investeringen." Wetenschappers, studenten en medewerkers van de Nederlandse universiteiten en hogescholen maken zich steeds meer zorgen over de dalende kwaliteit van het hoger onderwijs. Door bezuinigingen staat het hoger onderwijs onder druk en de wetenschappelijke reputatie van Nederland op het spel, zo waarschuwden zij vorig jaar. Ze voerden onder het motto "Op naar een normaal academisch peil", ook actie in Den Haag. De werk- en tijdsdruk is hoog. Er is weinig tijd om onderzoeksplannen goed uit te werken en veel jonge academici hebben tijdelijke contracten. Studenten krijgen minder goed onderwijs, omdat veel docenten wisselen of overwerkt zijn. Docenten komen aan hun eigen onderzoek nauwelijks toe, is een veelgehoorde klacht. Minister Dijkgraaf van Onderwijs, zelf wetenschapper en onderzoeker van huis uit, zegt dat het stelsel van het hoger onderwijs kraakt en komt nu met een uitgebreid plan om de kwaliteit te verbeteren. "Ons systeem van onderzoek en hoger onderwijs staat al jaren onder een te hoge druk", zegt hij. "De rek is er uit voor met name jonge onderzoekers en docenten die onze studenten begeleiden." Hij noemt het feit dat 64 procent van de medewerkers in het wetenschappelijk onderwijs veel of zeer veel werkdruk ervaart "zeer zorgelijk". Per jaar komt er 200 miljoen euro beschikbaar om de werkdruk te verlagen en meer vaste contracten te bewerkstelligen. De kwaliteit van het onderwijs zou ook omhoog kunnen gaan als docenten minder tijd kwijt zijn met allerlei regeltjes. Jonge onderzoekers kunnen een startersbeurs van 300.000 euro aanvragen. Met die beurs kunnen ze binnen zes jaar dan zelf nieuwe collega's aantrekken en krijgen ze meer ruimte om hun eigen tijd in te delen. Er gaat jaarlijks 300 miljoen euro per jaar naar de starters- en stimuleringsbeurzen. Er komt extra geld om nieuwe docenten en onderzoekers uit te trekken en voor praktijkgericht onderzoek is jaarlijks 100 miljoen euro beschikbaar. De minister dringt verder aan op een actieve aanpak van discriminatie, racisme, seksuele intimidatie, seksueel geweld en bedreigingen van wetenschappers. "Er zijn teveel incidenten en mechanismen die ervoor zorgen dat niet iedereen zichzelf kan zijn en zich veilig voelen." Dijkgraaf kijkt niet alleen naar de universiteiten, maar wil ook een aantal veranderingen op de hbo's. Drie hbo-opleidingen - gezondheidszorg, onderwijs en betatechniek - krijgen geld en meer vrijheid om geschoold personeel op te leiden voor de zeer krappe arbeidsmarkt. De doorstroming van vmbo via mbo naar hbo moet ook gemakkelijker worden.||https://nos.nl/artikel/2433066-dijkgraaf-wil-met-miljarden-euro-s-krakend-hoger-onderwijs-aanpakken
2022-06-17||Kabinet pakt vastgelopen asielopvang aan als nationale crisis || Er komt een landelijk crisisorganisatieteam om de opvang van asielzoekers te verbeteren, heeft het kabinet besloten. De organisatie komt onder coördinatie van de Nationaal Coördinator Terrorismebestrijding en Veiligheid (NCTV) te staan. Er zitten onder anderen verschillende bewindspersonen in het team, onder wie de minister van Justitie en Veiligheid en de staatssecretaris voor Asiel en Migratie. Zij komen vanavond voor het eerst bijeen. "We gaan kijken wat er nu moet gebeuren om te zorgen dat we die beelden niet meer zien uit Ter Apel", zei minister Yesilgöz na afloop van de ministerraad. "We willen onder hoge tijdsdruk duidelijke besluiten kunnen nemen." Ze hoopt op een snelle "doorbraak" en verwacht dat er de komende dagen veel contact is met provincies, gemeenten, het Centraal Orgaan opvang asielzoekers (COA) en de Immigratie- en Naturalisatiedienst (IND). "All systems in a room, dat is de manier waarop wij in Nederland de problemen oplossen", lichtte premier Rutte toe in zijn wekelijkse persconferentie. Hij denkt dat er "bijna dagelijks" overleg zal zijn tussen de betrokkenen. Er is al maanden een structureel tekort aan opvangplekken. Het aanmeldcentrum in Ter Apel is overvol. Gisteren noemde het Rode Kruis de situatie daar onmenselijk. Mensen die in tenten van de hulporganisatie zijn ondergebracht, zouden onvoldoende te eten en drinken krijgen. Vanmorgen, voor aanvang van de ministerraad, was er al overleg met onder meer de Vereniging van Nederlandse Gemeenten (VNG), de veiligheidsorganisaties en het Interprovinciaal Overleg (IPO). Staatssecretaris Van der Burg zei toen dat duidelijk dat is het zo niet langer gaat. "Het is duidelijk dat het COA het niet meer aankan." Het kabinet schrijft nu in een brief aan de Tweede Kamer dat het noodzakelijk is om vanaf vandaag "tijdelijk op hoog ambtelijk en politiek bestuurlijk niveau" te besluiten hoe de opvang en doorstroom geregeld moet worden. Specifiek voor de opvang van Oekraïense vluchtelingen kwam er eerder dit jaar ook al een crisisaanpak. En ook na de wateroverlast in Limburg was er een tijdelijke crisisstructuur.||https://nos.nl/collectie/13898/artikel/2433059-kabinet-pakt-vastgelopen-asielopvang-aan-als-nationale-crisis
2022-06-17||Tot tien jaar cel geëist voor overvallen op BN'ers|| Het Openbaar Ministerie heeft celstraffen tot tien jaar geëist tegen de verdachten van een reeks gewelddadige overvallen op onder anderen YouTuber Nikkie de Jager en voetbalanalist René van der Gijp. Het OM vindt dat er genoeg bewijs is dat de acht verdachten uit Rotterdam en Ridderkerk samen een criminele organisatie vormen. Het gaat om mannen tussen de 21 en 33 jaar oud die in wisselende samenstelling verantwoordelijk zouden zijn voor vier overvallen en drie inbraken in 2020. Bij de gewapende overval in augustus 2020 in Uden op YouTube-ster Nikkie de Jager en haar verloofde Dylan Drossaers werd grof geweld gebruikt. Een van de overvallers probeerde de sieraden van De Jagers polsen zaten los te snijden. Beide slachtoffers werden bedreigd met een vuurwapen, geschopt, geslagen en vastgebonden met ducttape en touw, schreef Omroep Brabant deze week tijdens de rechtszaak in Rotterdam. De overvallers gingen ervandoor met onder meer waardevolle sieraden en een tas van het merk Louis Vuitton. Voor deze overval en andere misdrijven eiste het OM acht jaar cel tegen Eddie N. (25), tien jaar cel tegen Hamza T. (23) en negen jaar tegen Said O. (33), naast een locatieverbod van vijf jaar voor de woonplaats van De Jager. De 21-jarige Younes S. uit Ridderkerk hoorde zeven jaar cel tegen zich eisen voor de mislukte overval op René van der Gijp, waarbij met slaghamers is ingeslagen op de gepantserde ruiten van diens auto op de oprit van zijn huis. De overige verdachten hoorden celstraffen tegen zich eisen van twee, drie en 4,5 jaar. De rechtbank doet op 8 juli uitspraak.||https://nos.nl/artikel/2433056-tot-tien-jaar-cel-geeist-voor-overvallen-op-bn-ers
2022-06-17||Geruchten over overname van ABN Amro door BNP Paribas|| De Franse bank BNP Paribas zou interesse hebben om ABN Amro over te nemen. Dat schrijft persbureau Bloomberg. ABN Amro geeft geen commentaar en ook BNP Paribas laat weten niets te willen zeggen over geruchten in de markt. Na de berichtgeving van Bloomberg schoot het aandeel ABN Amro omhoog. Rond 14.00 uur stond het aandeel ABN Amro ruim 13 procent hoger dan aan het begin van de dag. Volgens Bloomberg heeft BNP Paribas aan de Nederlandse overheid laten weten geïnteresseerd te zijn in een overname. BNP zou daarmee kunnen uitbreiden in Noord-Europa, zeggen bronnen. De Nederlandse overheid onderzoekt het nu niet serieus, schrijft Bloomberg. Het ministerie van Financiën, dat zo'n 56 procent van de aandelen van ABN Amro in handen heeft, zegt in een reactie publiekelijk geen commentaar te kunnen geven over de verkoop van aandelen. Eerder heeft de minister van Financiën al een advies gevraagd over eventuele verkoop van aandelen en dat ook aan de Tweede Kamer laten weten, zegt het ministerie.||https://nos.nl/artikel/2433053-geruchten-over-overname-van-abn-amro-door-bnp-paribas
2022-06-17||Songfestival wordt volgend jaar niet in Oekraïne gehouden|| Het Songfestival wordt volgend jaar niet in Oekraïne gehouden. Dat heeft de European Broadcasting Union (EBU), die verantwoordelijk is voor de organisatie, bekendgemaakt. Dit jaar won de Oekraïense band Kalush Orchestra het festival met het nummer Stefania. Het is traditie dat het winnende land de volgende editie organiseert, maar gezien de oorlog is de veiligheid tijdens het evenement niet te garanderen, is de conclusie van de EBU. Na de overwinning in Turijn sprak de Oekraïense omroep UA:PBC de wens uit om het evenement te organiseren. President Zelensky had zelfs hoop dat hij de deelnemers van de volgende editie in een bevrijd Oekraïne zou kunnen ontvangen, evenals de winnaars. UA:PBC is er niet blij mee dat het festival niet in Oekraïne wordt gehouden. In een bericht dat is ondertekend door de minister van Cultuur Oleksandr Tkatsjenko, omroepbaas Tsjernotytski Mykola en oud-winnaars Ruslana (2004) en Kalush Orchestra-frontman Oleh Psiuk (2022) stelt de omroep dat de EBU het besluit zonder overleg heeft genomen. "We zijn ervan overtuigd dat we alle reden hebben om verdere onderhandelingen te voeren om tot een gezamenlijke oplossing te komen die alle partijen tevreden zal stellen. We hebben het Eurovisie Songfestival eerlijk gewonnen en hebben aan alle voorwaarden voldaan binnen de deadlines", aldus UA:PBC. Er wordt nu gekeken of het evenement kan worden gehouden in het Verenigd Koninkrijk, dat tweede werd. De BBC zou het festival dan organiseren. "We willen graag dat de overwinning van Oekraïne terug te zien is in de shows van volgend jaar. Dat is een prioriteit voor ons in onze besprekingen met de uiteindelijke gastheren", schrijft EBU op de website. De clip van het nummer Stefania is opgenomen in de verwoeste steden Hostomel, Irpin, Boetsja en Borodjanka:  Op 24 februari is Rusland Oekraïne binnengevallen en sindsdien woedt er oorlog in het land. Om te beoordelen of Oekraïne het evenement desondanks kon organiseren is een haalbaarheidsonderzoek gedaan, schrijft de EBU op de website. Ook zijn er gesprekken gevoerd met de UA:PBC. Daaruit is dus naar voren gekomen dat een Songfestival volgend jaar in Oekraïne niet mogelijk is. Bij het onderzoek waren externe specialisten op het gebied van veiligheid en beveiliging betrokken. Aan de hand van deze analyse heeft ook de raad van bestuur van het Songfestival de conclusie getrokken dat Oekraïne nu "tot onze grote spijt" niet kan voldoen aan de voorwaarden. De EBU ondersteunt de Oekraïense omroep UA:PBC sinds het begin van de invasie. "Deze ondersteuning blijft bestaan, zodat UA:PBC de onmisbare service die ze aan Oekraïners bieden kan voortzetten."||https://nos.nl/artikel/2433052-songfestival-wordt-volgend-jaar-niet-in-oekraine-gehouden
2022-06-17||Vrouw bekneld onder dierenambulance op strand Bloemendaal|| Een vrouw is op het strand van Bloemendaal ernstig gewond geraakt doordat ze onder een pick-uptruck van de dierenambulance terechtkwam. Ze is met een traumahelikopter naar het ziekenhuis gebracht, zegt een woordvoerder van de politie. Over de toedracht kan de politie nog niet veel kwijt, daar wordt nog onderzoek naar gedaan. Volgens een fotojournalist ter plekke werd de dierenambulance gebeld voor een zeehond op het strand. De vrouw zou foto's van de zeehond hebben gemaakt en ging later terug om op haar handdoek te gaan liggen. De bestuurder van de truck zou haar niet hebben opgemerkt. Het voertuig is van het slachtoffer getild. Wat voor verwondingen ze precies heeft opgelopen, is niet duidelijk. Met de zeehond bleek achteraf niets aan de hand te zijn.||https://nos.nl/artikel/2433050-vrouw-bekneld-onder-dierenambulance-op-strand-bloemendaal
2022-06-17||Bemanning van neergestort toestel krijgt na 81 jaar een militaire uitvaart|| Vijf Tsjechische bemanningsleden van een bommenwerper die in 1941 neerstortte in Noord-Holland, krijgen volgende week een militaire uitvaart in Bergen op Zoom. Volgens Omroep Brabant is het voor het eerst in tientallen jaren dat vijf militairen tegelijkertijd een militaire uitvaart krijgen. De mannen worden samen in een graf begraven op het Britse militaire ereveld in Bergen op Zoom. De Tsjechen vlogen in een Vickers Wellington-bommenwerper die in de nacht van 22 op 23 juni 1941 werd neergehaald door een Duitse nachtjager. Dat toestel werd een jaar geleden geborgen in de gemeente Hollands Kroon. Die bergingswerkzaamheden in de Noord-Hollandse polder moesten heel voorzichtig worden uitgevoerd omdat er nog stoffelijke resten aanwezig waren. Aan de werkzaamheden ging een jarenlange periode van voorbereiding vooraf. De uiteindelijke berging werd in vier weken voltooid. Daarna konden de lichamen worden geïdentificeerd. Het bleken vijf jonge mannen: Jan Hejna (26), Karel Valach (23), Leonard Smrcek (26), Vilem Konstacky (27) en Alois Rozum (27). Omdat de Tsjechische bemanning in dienst was van de Britse luchtmacht RAF krijgen de militairen hun laatste rustplaats op het Britse militaire ereveld. De ceremonie op 23 juni wordt volgens de regionale omroep onder meer bijgewoond door de kleinzoon van Karel Valach en een aantal achterneven van de overige bemanningsleden. Ook zijn de Tsjechische minister van Defensie en minister Bruins Slot van Binnenlandse Zaken aanwezig.||https://nos.nl/artikel/2433046-bemanning-van-neergestort-toestel-krijgt-na-81-jaar-een-militaire-uitvaart
2022-06-17||VK akkoord met uitlevering Assange aan VS, WikiLeaks-oprichter gaat in beroep|| De Britse minister Patel van Binnenlandse Zaken is akkoord met de uitlevering van WikiLeaks-oprichter Julian Assange aan de Verenigde Staten. Patel zette vanochtend haar handtekening. Het ministerie ziet juridisch geen gronden om de uitlevering van de klokkenluider tegen te houden. Het besluit is een belangrijk moment in de jarenlange strijd die Assange voert om uitlevering tegen te gaan. Het betekent niet dat hij direct op het vliegtuig naar de VS wordt gezet, omdat hij nog beroep kan aantekenen tegen het besluit van Patel. Volgens WikiLeaks gaat Assange dat doen. Een rechtbank had half april de uitlevering formeel al goedgekeurd. De rechter bepaalde toen dat de minister het besluit over de daadwerkelijke uitlevering moest nemen. Dat heeft ze nu gedaan. WikiLeaks spreekt van "een zwarte dag voor persvrijheid en voor de Britse democratie". De klokkenluiderswebsite zegt dat de strijd niet ten einde is. "Het is slechts het begin van een nieuw juridisch gevecht. We gaan in beroep", staat in een verklaring op Twitter. Ook de vrouw van Assange reageert geschokt: In december oordeelde een rechter in een beroepszaak al dat er geen bezwaar was om Assange (50) aan de VS uit te leveren. De Amerikanen waren in beroep gegaan tegen de uitspraak van een lagere Britse rechter die oordeelde dat Assange niet uitgeleverd mag worden vanwege zorgen om zijn mentale gezondheid. De VS beloofde Assange niet onder een streng regime vast te zetten. Ook mag hij een verzoek indienen om een eventuele straf in zijn geboorteland Australië uit te zitten. Onder die voorwaarden werd de uitlevering goedgekeurd. De klokkenluider wordt verdacht van het lekken van geheime informatie over de oorlogen in Irak en Afghanistan. De Amerikanen willen hem vervolgen voor spionage vanwege de publicatie van vertrouwelijke documenten in 2010. In 2012 zocht hij zijn toevlucht tot de ambassade van Ecuador in Londen. Daar woonde hij zeven jaar, tot hij in 2019 werd gearresteerd. Ecuador trok zijn handen van hem af. Nu zit hij vast in de Belmarsh-gevangenis in afwachting van zijn mogelijke uitlevering. Als hij in de VS wordt vervolgd, riskeert Assange volgens Amerikaanse media een gevangenisstraf van 175 jaar.||https://nos.nl/artikel/2433039-vk-akkoord-met-uitlevering-assange-aan-vs-wikileaks-oprichter-gaat-in-beroep
2022-06-17||Tientallen graven op historische begraafplaats Oostzaan vernield|| Op de historische begraafplaats van Oostzaan zijn eerder deze week 44 graven vernield. Er zijn kettingen losgetrokken en grafstenen omgetrapt. Burgemeester Polak zegt tegen NH Nieuws dat hij geen woorden heeft voor de vernielingen. "Die heb ik eigenlijk wel, maar die zal ik niet hardop voor de camera zeggen. Dit is vreselijk en heeft zo'n impact op nabestaanden en überhaupt op alle mensen in het dorp." Volgens de burgemeester kunnen veel graven hersteld worden. "Maar er is een hoop echt stuk. Er moeten steenhouwers komen om graven te herstellen. Ook moeten we nog nabestaanden vinden, wat lastig is omdat de graven geen eigendom zijn van de gemeente maar van nabestaanden. We zijn hier nog wel even zoet mee." Vrijwilligers van de begraafplaats vertellen tegen de regionale omroep dat ze woedend en verdrietig zijn. Het is onbekend wie er achter de vernielingen zit.||https://nos.nl/artikel/2433037-tientallen-graven-op-historische-begraafplaats-oostzaan-vernield
2022-06-17||Hittegolf in Europa: code rood in deel Frankrijk, bosbranden in Spanje|| Wie het vandaag in Nederland al warm heeft, kan opgelucht ademhalen dat-ie niet in Frankrijk of Spanje vertoeft. In Frankrijk kan het tot wel 40 graden worden, in het Spaanse binnenland zelfs nóg warmer. Vanwege de hittegolf geldt in twaalf Franse departementen code rood en worden vandaag en morgen temperaturen tot 40 graden verwacht. "Wees voorzichtig! Hydrateer uzelf, blijf koel en deel nieuws met uw dierbaren", tweette premier Borne gisteren. Fransen kunnen een telefoonnummer bellen dat speciaal voor deze hittegolf is geopend. In Spanje is de hittegolf niet eerder zo vroeg in het jaar geweest, zegt de meteorologische dienst Aemet. In populaire toeristensteden als Sevilla en Córdoba wordt het tot 43 graden en in hoofdstad Madrid wordt maandag een temperatuur van 41 graden verwacht. Oorzaak is hete, droge lucht die vanuit Noord-Afrika komt waaien. "We kunnen nog niet zeggen of we 50 graden gaan zien, maar het is een mogelijkheid", zegt een Aemet-weerman tegen Euronews. Tijdens de hittegolf is bij drie branden in Catalonië ruim 1000 hectare aan bos in vlammen opgegaan, meldt El País. De Spaanse brandweer heeft zijn handen vol aan de wijdverspreide bosbranden:  Elke hittegolf kan tegenwoordig in verband worden gebracht met klimaatverandering, bleek vorige maand uit een publicatie van de internationale onderzoeksgroep World Weather Attribution. Ook komen extreme regenval en intense periodes van droogte in sommige delen van de wereld nu duidelijk vaker voor als gevolg van de uitstoot van broeikasgassen. En zo houden lezers het (enigszins) koel, zagen we na een oproepje:||https://nos.nl/artikel/2433036-hittegolf-in-europa-code-rood-in-deel-frankrijk-bosbranden-in-spanje
2022-06-17||Oekraïne voorgesteld als kandidaat-lid EU, maar heeft nog veel werk te doen|| Zoals verwacht adviseert de Europese Commissie om Oekraïne kandidaat-lid te maken van de EU. Oekraïne heeft de afgelopen jaren flinke stappen gezet om te voldoen aan de eisen voor kandidaat-lidmaatschap, zegt Commissievoorzitter Von der Leyen, maar het land heeft nog belangrijk werk te doen. Het advies betekent niet dat Kiev nu al kandidaat-lid is, daar moeten de lidstaten nog een knoop over doorhakken. De regeringsleiders van de 27 EU-landen nemen naar verwachting volgend week donderdag een besluit. Op een persconferentie legde Von der Leyen uit wat Oekraïne nog moet doen. Zo moet de corruptiebestrijding verbeteren. De organen hiervoor zijn er, maar ze moeten nog volledig in werking worden gesteld, zei Von der Leyen. Hetzelfde geldt voor het beperken van de macht van oligarchen. Ook aan de rechtsstaat moet nog worden gewerkt, waarbij extra aandacht moet zijn voor de bescherming van minderheden. Maar op het gebied van eerlijke verkiezingen gaat het volgens Brussel bijvoorbeeld al goed. Ook het onderwijs is goed ontwikkeld, evenals de digitale sector. "Oekraïne heeft het nu in eigen handen", zei Von der Leyen, die gekleed was in de kleuren van de Oekraïense vlag. Ook Moldavië mag wat de Commissie betreft versneld kandidaat-lid worden. "Het land heeft nog een lange weg te gaan, maar we geloven dat het de verwachtingen kan waarmaken." Georganiseerde misdaad en corruptie worden genoemd als essentiële punten waar nog verbeteringen moeten worden doorgevoerd. Georgië zal wat de Commissie betreft nog even moeten wachten. Dat land voldoet nog aan te weinig voorwaarden om nu al de kandidaat-status te bereiken. Zo zijn de persvrijheid en de rechtsstaat in slechte staat. Beide landen hebben in maart een verzoek ingediend om lid te worden, uit vrees voor Russische expansiedrift. In ieder geval Frankrijk, Duitsland, Italië en Roemenië zijn er voorstander van om Oekraïne gelijk kandidaat-lid te maken. Dat werd gisteren duidelijk bij een bezoek van de leiders van de vier landen aan Kiev. De Franse president Macron noemde het een belangrijk politiek signaal "op een keerpunt van de Europese geschiedenis", in een verwijzing naar de Russische invasie van Oekraïne. Nederland, Denemarken, België en Portugal hebben openlijk twijfels geuit over de versnelde kandidaatstelling. Rutte zei bijvoorbeeld vorige maand nog dat hij de kans niet groot acht dat Kiev kandidaat-lid wordt. Maar buitenlandminister Hoekstra heeft gezegd dat het advies van de Commissie met een open blik zal worden bekeken. Ook als kandidaat-lid zal het jaren duren voordat Oekraïne daadwerkelijk toe kan treden tot de Unie, omdat er nog veel moet worden onderhandeld en Kiev moet aantonen dat het aan de gestelde voorwaarden voldoet.||https://nos.nl/artikel/2433035-oekraine-voorgesteld-als-kandidaat-lid-eu-maar-heeft-nog-veel-werk-te-doen
2022-06-17||'Tiara-debuut' voor prinses Amalia in Oslo || Prinses Amalia is voor het eerst officieel op reis als Prinses van Oranje. Ze is in Noorwegen voor de 18de verjaardag van prinses Ingrid Alexandra. Vanavond is er een groot galadiner in Oslo met royals uit heel Europa. En voor prinses Amalia betekent dit haar "tiara-debuut". De eerste officiële taak van Amalia was de zogenoemde binnengeleiding in de Raad van State een dag na haar verjaardag in december. En nu dus voor het eerst naar het buitenland in haar functie als kroonprinses. De dresscode van het galadiner vanavond in Oslo is 'White Tie'. Dat betekent dat prinses Amalia een ordelint zal dragen én een tiara. En dat laatste is iets waar de prinses vast naar uitkijkt. In het boek dat verscheen ter ere van haar 18de verjaardag vertelde ze dat ze dol is op tiara's, een soort kroon, en dat ze vroeger altijd die van haar moeder opzette. Ze heeft zich er ook echt in verdiept: "Laat me een tiara zien en ik weet waar die vandaan komt. Alle tiara's van Europa kan ik herkennen." Royaltyverslaggever Josine Droogendijk, gespecialiseerd in kleding en juwelen, is heel benieuwd welke tiara Amalia zal kiezen maar ze hoopt op één in het bijzonder. Een diadeem die koningin Máxima droeg op háár tiara-debuut. En dat was toevallig ook in Noorwegen. Een kleine subtiele diadeem. "Dat heeft ook te maken met haar positie, want Amalia is nog geen koningin. En in Nederland zie je duidelijk de verdeling dat de koningin een grotere diadeem draagt dan een prinses. Maxima draagt nu grotere tiara's dan voor 2013." Er zijn zo'n twintig tiara's in het bezit van de koninklijke familie. Die zijn samen met andere juwelen ondergebracht in een stichting, die nog stamt uit de tijd van Juliana. Het idee erachter is dat als de koning overlijdt de juwelen niet worden verdeeld onder alle familieleden, legt Droogendijk uit. "Want anders zou bijvoorbeeld Ariane ook een derde van die diademen erven. En wat moet je als prinses die bijvoorbeeld een hele andere kant opgaat met al die juwelen." Door die stichting blijven de tiara's in het bezit van de kroon. Het is trouwens niet een officiële regel dat de prinses pas een tiara draagt vanaf haar 18de. Volgens Droogendijk is het meer een gebruik. "Het was ook altijd traditie bij de Oranjes om een tiara te krijgen voor je 18e verjaardag. Juliana kreeg er één, Beatrix ook, maar van Amalia weten we dat niet. Het hof is daar erg gesloten over. De koninklijke kluis is inmiddels aardig vol, dus daar kan Amalia prima iets uit dragen. Maar als juwelenliefhebber hoop ik natuurlijk op een nieuwe tiara." Net als vele andere royalty-journalisten kijkt Droogendijk erg uit naar de beelden van het gala in Oslo vanavond. "De afgelopen jaren waren sober door corona en was er weinig pracht en praal. Dit is ook een startsein voor een nieuwe periode. Amalia is haar hele jeugd buiten de publiciteit gehouden. Maar dit is ook iets wat bij haar functie hoort. Ik denk dat het een hele goede manier is om iets van haar zelf te laten zien. Juwelen zeggen iets over het verleden en over wie je bent, maar kleding ook. En dat allemaal bij elkaar is dé manier voor Amalia om aan haar imago te werken."||https://nos.nl/artikel/2433033-tiara-debuut-voor-prinses-amalia-in-oslo
2022-06-17||Groningse gaskraan in 2013 opengezet tot onvrede van personeel GasTerra|| Personeel van gashandelaar GasTerra voelde zich van hogerhand onder druk gezet om veel Gronings gas te verkopen in 2013. Dat was het jaar na de zwaarste aardbeving tot nu toe in Groningen en na het advies van het Staatstoezicht op de Mijnen (SodM) om snel minder te gaan winnen, omwille van de veiligheid van Groningers. De medewerkers van GasTerra, die zelf ook in de provincie wonen, vonden de extra winning moeilijk te rijmen met de zorg over aardbevingen. Ook vreesden ze dat de grote hoeveelheid gas die moest worden verkocht de gasmarkt zou verstoren en de gasprijs verlagen. Dat blijkt uit gesprekken met betrokken en is te horen in de derde aflevering van de NOS/NPO Radio1-podcast Gronings gas, gewonnen of verloren? Vanuit Groningen kwam veel kritiek op die extra winning. Toenmalig minister Kamp gaf als verklaring dat de oliebedrijven (Shell en Exxon) in hun recht stonden om zo veel te winnen, vanwege afspraken uit het verleden. Er was in 2005 afgesproken dat Shell en Exxon Mobil gedurende 10 jaar 425 miljard kuub aardgas mochten winnen, gemiddeld 42,5 miljard kuub per jaar dus. Maar er werd na het dringende advies van toezichthouder SodM om te minderen, niet ingezet op dat gemiddelde. GasTerra kreeg toestemming om 49 miljard kuub te verkopen en verkocht uiteindelijk zelfs nog eens 5 miljard kuub meer. Kamp zei tegen de Tweede Kamer ook dat het Groningse gas nodig was omdat het een strenge winter was geweest en omdat de productie uit de kleinere gasvelden tegenviel. Bovendien zou GasTerra zich keurig aan het afgesproken businessplan hebben gehouden. Dat bleek later toch wat anders te liggen. Zo was de productie uit de kleine velden volgens een rapport van TNO Bouw en Ondergrond, 'conform prognose'. En ook de winter was niet zo extreem koud dat zo'n hoge productie nodig was. Kamp zei ook dat het advies van het SodM te laat kwam omdat het businessplan van GasTerra toen al was vastgesteld. Uit vertrouwelijke notulen van de Maatschap Groningen, die onlangs in handen kwamen van de NOS, blijkt dat dat advies al veel eerder bij de betrokkenen bekend was. Geert Greving heeft jarenlang bij GasTerra gewerkt. Hij was er onder meer hoofd public affairs en is de enige die er openlijk met de makers van de podcast over wil praten. Volgens Greving verbaasden mensen op de vloer zich er in 2013 over dat ze de opdracht kregen meer dan 50 miljard kuub gas in de markt te zetten, terwijl de officiële planning 42,5 miljard was. "Mensen zeiden: wat moet ik hiermee? Ik heb geen schriftelijk besluit gezien, maar we gaan wel omhoog, en dat klopt dus niet", vertelt hij nu bijna 10 jaar later. De werknemers en de ondernemingsraad vroegen de directie om opheldering, stelt Greving. Hun werd verteld dat het was afgestemd met de aandeelhouders (Shell, Exxon en de Staat) herinnert hij zich. Het personeel kreeg te horen dat de afspraken mondeling waren gemaakt. Er stond niets over op papier. Greving hoopt dat door de openbare verhoren van de parlementaire enquête eind deze maand duidelijk wordt wie er destijds aan de knoppen heeft gedraaid. De toenmalige directeuren van GasTerra willen niet reageren in de aanloop naar de parlementaire enquête.||https://nos.nl/collectie/13902/artikel/2433027-groningse-gaskraan-in-2013-opengezet-tot-onvrede-van-personeel-gasterra
2022-06-17||Twee mannen aangehouden voor bedreigen burgemeester Dijksma || De politie heeft gisteravond twee mannen aangehouden voor het bedreigen van Sharon Dijksma, de burgemeester van Utrecht. Het gaat om een 29-jarige man uit Amsterdam en een 21-jarige man uit Utrecht. Ze zouden Dijksma online met de dood hebben bedreigd. De burgemeester deed aangifte, meldt RTV Utrecht. Volgens de politie waren de uitingen aan haar adres "van dusdanig ernstige aard" dat de recherche meteen een onderzoek startte. De burgemeester schrijft op Twitter: "Dit soort bedreigingen zijn ver over de grens en hebben een grote impact. Om die reden heb ik gelijk aangifte gedaan. Uiteraard blijf ik gewoon mijn werk doen. Ik ben dankbaar voor het snelle en adequate handelen van politie en justitie." Vorig jaar deed Dijksma ook aangifte van bedreiging nadat er een galg met haar naam was getekend op een muur in de stad.||https://nos.nl/artikel/2433025-twee-mannen-aangehouden-voor-bedreigen-burgemeester-dijksma
2022-06-17||Peuter Jayme overleden aan zeldzame spierziekte SMA || Jayme van Pelt, de peuter die in 2020 dankzij donaties een peperduur medicijn kreeg tegen de zeldzame spierziekte SMA, is overleden. Dat heeft zijn moeder bekendgemaakt. Ze schrijft op Instagram dat ze Jayme "vol liefde heeft laten gaan". De 3-jarige Jayme leed aan de zeldzame dodelijke spierziekte Spinale Musculaire Atrofie (SMA). Een eenmalige injectie van het middel Zolgensma kon hem helpen. Dat was in Nederland niet mogelijk omdat artsen van het Nederlandse SMA-expertisecentrum in Utrecht niet achter de behandeling stonden, legt Omroep West uit. Om het middel toch te krijgen voor Jayme werd er geld opgehaald voor een behandeling in het buitenland. De toen 1-jarige Jayme ging drie maanden lang naar Boedapest waar hij het medicijn kreeg. Sinds 1 november 2021 wordt Zolgensma, dat bekendstaat als het duurste medicijn ter wereld, vergoed vanuit het basispakket.||https://nos.nl/artikel/2433024-peuter-jayme-overleden-aan-zeldzame-spierziekte-sma
2022-06-17||Kabinet spreekt burgemeesters over asielopvang voor komende dagen|| Het kabinet spreekt vanmorgen voorafgaand aan de ministerraad met een aantal burgemeesters over de situatie bij het aanmeldcentrum voor asielzoekers in Ter Apel. Het overleg moet leiden tot een oplossing voor vanavond en het weekend. Het Rode Kruis sprak gisteren van een onmenselijke situatie in het centrum, dat de stroom van asielzoekers niet meer aankan. Het heeft besloten om de tenten die het heeft geleverd binnen een paar dagen weer af te breken, omdat asielzoekers die erin waren ondergebracht niet goed verzorgd werden door het Centraal Orgaan opvang Asielzoekers (COA). Staatssecretaris Van der Burg zei vanmorgen, voorafgaand aan het overleg, dat hij goed begrijpt wat het Rode Kruis zegt. "Zoals het nu in Ter Apel gaat, gaat het inderdaad niet langer. Het is heel duidelijk dat het COA het niet meer aankan en dan is het heel fijn dat het Rode Kruis bijspringt." Er wordt vandaag niet gesproken over bijvoorbeeld de bouw van een tweede aanmeldcentrum. "Dat is een lange termijnoplossing. Daar heb je vanavond niks aan." Van der Burg zal aan de burgemeesters vragen of zij de komende dagen in hun gemeenten mensen kunnen opvangen.||https://nos.nl/artikel/2433023-kabinet-spreekt-burgemeesters-over-asielopvang-voor-komende-dagen
2022-06-17||Eerste WTO-handelsdeal in jaren, onder meer over patenten coronavaccins|| Voor het eerst sinds 2013 hebben de 164 leden van Wereldhandelsorganisatie WTO een handelsakkoord bereikt. Het pakket omvat afspraken en toezegging over allerlei zaken, zoals het deels vrijgeven van patenten voor coronavaccins, het aanpakken van visserijsubsidies en de hervorming van de WTO. Het 27-jarige handelsorgaan staat al jaren onder druk. Voor een besluit moeten alle lidstaten akkoord gaan en vanwege onenigheid en geopolitieke spanningen komt het zelden tot een wereldwijde consensus over maatregelen. Daarnaast stellen critici dat rijke landen in de WTO veel meer invloed hebben dan armere landen. Maar nu is het na vijf dagen onderhandelen weer gelukt om een deal te sluiten. De landen zijn het onder meer eens om de patenten op de coronavaccins onder bepaalde voorwaarden vrij te geven. Daarmee moet het makkelijker worden om wereldwijd goedkoop vaccins te kunnen produceren. Bepaalde landen met een grote farmaceutische sector, zoals Duitsland, waren hier fel op tegen. Maar bijvoorbeeld India noemde de maatregel essentieel in de aanpak van covid-19. Het land zegt nu dat het akkoord eigenlijk te laat komt. Wereldwijd is er inmiddels een overschot aan vaccins. Artsen Zonder Grenzen noemt het een "mondiale mislukking" dat er bijvoorbeeld wel patent blijft rusten op coronatests of -medicijnen. Hulporganisaties en armere landen willen dat ook het patent op deze producten wordt vrijgegeven. Verder spraken de WTO-leden nieuwe limieten af voor subsidies aan de visserij. Het doel daarvan is illegale visserij aan te pakken en overbevissing zoveel mogelijk te beperken. Ook is er overeenstemming over een reeks toezeggingen en regels om de wereldwijde problemen met de af- en aanvoer van voedsel tegen te gaan. Het wordt bijvoorbeeld makkelijker voor het Wereldvoedselprogramma van de VN om hulp te kunnen leveren, stelt de WTO. Als onderdeel van de handelsdeal spraken landen ook af om voorlopig af te zien van import- of exportheffingen op digitale aankopen bij bedrijven in het buitenland. Daarmee hebben de WTO-leden een in 1998 ingestelde opschorting nogmaals verlengd.||https://nos.nl/artikel/2433022-eerste-wto-handelsdeal-in-jaren-onder-meer-over-patenten-coronavaccins
2022-06-17||Drie Palestijnen gedood bij Israëlische inval op Westelijke Jordaanoever|| Bij een inval van het Israëlische leger op de bezette Westelijke Jordaanoever zijn afgelopen nacht drie Palestijnen gedood. De mannen zaten in een auto in de stad Jenin toen ze onder vuur genomen werden door Israëlische troepen. Acht andere Palestijnen raakten bij dezelfde inval gewond, een van hen ernstig. Aan Israëlische kant vielen geen gewonden. Op beelden is te zien dat de ruiten van de Palestijnse auto doorzeefd zijn met kogelgaten. Palestijnen spreken van een buitengerechtelijke executie, terwijl het Israëlische leger stelt dat de Palestijnen begonnen met schieten. Het Israëlische leger publiceerde een foto van (semi-)automatische wapens die in de auto zouden zijn aangetroffen: Het Israëlische leger voert de afgelopen maanden vrijwel dagelijks dit soort invallen uit in de bezette Palestijnse gebieden. Daarbij werden volgens cijfers van de Verenigde Naties in totaal meer dan veertig Palestijnen gedood. Sommigen waren betrokken bij vuurgevechten met militairen of bij aanslagen, maar ook ongewapende vrouwen en een advocaat werden doodgeschoten. Een van de vannacht doodgeschoten mannen zou volgens Palestijnse en Israëlische media gelieerd zijn aan Hamas, een Palestijnse beweging die door Israël en het Westen als terreurorganisatie wordt gezien. Hamas riep Palestijnen in een verklaring op deel te nemen aan de begrafenis van de drie mannen later vandaag. Deze ochtend kwamen al honderden inwoners van Jenin samen bij een ziekenhuis in de stad, waar ze leuzen scandeerden en om wraak riepen. Later werden de lichamen van de drie mannen op brancards door de stad gedragen in een spontane begrafenisstoet. De stad Jenin is de afgelopen maanden een van de brandpunten van het oplaaiende geweld in de Palestijnse gebieden en Israël. Voor Palestijnen geldt de stad als een bolwerk van verzet tegen de Israëlische bezetting, terwijl Israël Jenin ziet als broeinest van terrorisme. Palestijnen uit de buurt van de stad pleegden dit voorjaar terreuraanslagen waarbij Israëlische burgers gedood werden. In totaal vielen dit jaar bij verschillende aanslagen negentien doden aan Israëlische zijde. Jenin is ook de stad waar vorige maand de Al Jazeera-journaliste Shireen Abu Akleh gedood werd tijdens een Israëlische inval. Volgens onderzoek van onder meer het onderzoekscollectief Bellingcat, The Washington Post en de Amerikaanse zender CNN werd de Palestijns-Amerikaanse verslaggeefster waarschijnlijk gericht beschoten door een Israëlische militair, iets wat Israël bestrijdt. Gisteravond publiceerde haar werkgever voor het eerst foto's van de kogel waarmee Abu Akleh zou zijn doodgeschoten. Die kogel is in het bezit van de Palestijnse autoriteiten. Volgens Al Jazeera is de kogel extra bewijs dat Israël schuldig is aan haar dood.||https://nos.nl/artikel/2433021-drie-palestijnen-gedood-bij-israelische-inval-op-westelijke-jordaanoever
2022-06-17||China laat spierballen zien met nieuw vliegdekschip|| China heeft zijn derde vliegdekschip te water gelaten. Het schip, dat de Fujian heet, is volledig ontworpen en gebouwd in China. Het land wil hiermee aan de buitenwereld laten zien waar het militair gezien toe in staat is en toont zo het bereik en vermogen van de marine. Alleen de Verenigde Staten hebben meer vliegdekschepen in hun vloot. Dat land heeft er elf. Op de derde plek staat het Verenigd Koninkrijk met twee schepen. Met champagne, gekleurde linten, waterkanonnen en rook werd het oorlogsschip te water gelaten in een scheepswerf in Shanghai: China had al twee vliegdekschepen. De Liaoning werd in 1998 tweedehands van Oekraïne gekocht. En in 2019 werd de Shandong in China gebouwd, maar dat schip was gebaseerd op een ontwerp uit de voormalige Sovjet-Unie. Dat het nieuwste schip helemaal in China is vervaardigd is "een belangrijke mijlpaal voor de Chinese militaire industrie", zegt een defensie-analist tegen persbureau AP. "Het laat zien dat Chinese ingenieurs nu in staat zijn om alle schepen te bouwen die worden geassocieerd met moderne zeeoorlogsvoering." Daarmee doelt hij onder meer op fregatten, torpedobootjagers en amfibische aanvalsschepen. Hij denkt dat nu het China gelukt is om "een zeer complex oorlogsschip in eigen beheer te bouwen het onvermijdelijk zal leiden tot de bouw van andere schepen en het de Chinese scheepsbouwindustrie een boost zal geven". Het schip heeft een vliegdek over de volledige lengte met een katapultsysteem. Volgens experts lijkt het erop dat het een elektromagnetisch systeem is dat voor het eerst in de VS is ontworpen. Dit systeem legt minder druk op de vliegtuigen dan het oude stoomgedreven katapultsysteem dat gebruikt wordt in de twee andere vliegdekschepen. Met het nieuwe systeem kunnen veel verschillende soorten vliegtuigen worden gelanceerd, waardoor het bereik van de Chinese marine vergroot wordt. De tewaterlating van de Fujian toont de groei van het Chinese leger tegen de achtergrond van toenemende spanningen tussen China en de VS over Taiwan en de aanspraak van Peking op de Zuid-Chinese Zee. Taiwan wordt door Peking als een afvallige provincie gezien.||https://nos.nl/artikel/2433018-china-laat-spierballen-zien-met-nieuw-vliegdekschip
2022-06-17||Onduidelijkheid voor reizigers die niet vanaf Schiphol kunnen vliegen|| Reizigers tasten in het duister of ze gewoon het vliegtuig op Schiphol kunnen pakken deze zomer. Tussen 7 en 31 juli moet de nationale luchthaven gemiddeld 13.500 passagiers per dag afwijzen, werd gisteren bekend. Welke passagiers hier de dupe van worden, moet nog blijken. "Het wordt een lastige zomer voor heel veel mensen", zei Joyce Donat namens de Consumentenbond in het NOS Radio 1 Journaal. "Wij krijgen veel de vragen: wat kan ik nu doen, waar heb ik recht op?" Maar voorlopig kunnen reizigers nog niet echt iets doen. "Je weet niet op welk moment je in actie moet komen om eventueel je hotel of autohuur om te boeken. Als je geluk hebt, kan het allemaal kosteloos, maar hoe korter voor je reis, hoe moeilijker het wordt om kosteloos accommodatie en dat soort zaken te annuleren." Reisorganisaties en luchtvaartmaatschappijen melden aan de NOS dat er komende maandag meer duidelijk wordt over welke vluchten geschrapt gaan worden. Schiphol zei gisteren dat de pijn evenredig wordt verdeeld over de luchtvaartmaatschappijen. Wie een pakketreis heeft geboekt, heeft wat kosten betreft geluk. "De aanbieder is verantwoordelijk voor de reis. Die moet ervoor zorgen dat je toch op reis kan, dus dat ook hotel en vervoer worden omgeboekt", zegt Donat. Bij losse vliegtickets is de vliegtuigmaatschappij verantwoordelijk voor het omboeken of voor het terugstorten van geld. "Maar gevolgschade die je hebt omdat je camping of hotel moet worden omgeboekt of voor de autohuur, is voor jezelf." Wel gaat de Consumentenbond Schiphol proberen aansprakelijk te stellen voor de kosten die consumenten moeten gaan maken door toedoen van de luchthaven. "Juridisch gezien is dat lastig, wij hebben geen contract met Schiphol. Maar aan de andere kant berokkent iemand jou schade, dus die kosten gaan we proberen te verhalen." Uitwijken naar buitenlandse luchthavens is voor reizigers niet vanzelfsprekend, omdat ook die te maken hebben met extreme drukte vanwege personeelstekorten en stakingen. In Brussel gaan beveiligers komende maandag staken. Brussels Airlines schrapt daarom de helft van alle vluchten, meldt de Vlaamse omroep VRT. Ook London Gatwick gaat deze zomer vluchten schrappen: 825 per dag in juli en 850 in augustus. "Duitsland heeft het voordeel van veel regionale vliegvelden, daar kun je het een beetje spreiden", zegt luchtvaartdeskundige Joris Melkert van de TU Delft. De luchthavens bij Groningen en Maastricht hebben volgens hem nog wel capaciteit. Zo kan Groningen Airport Eelde tot twintig vluchten per dag overnemen van Schiphol, zei directeur Meiltje de Groot vorige maand tegen RTV Noord. En reisorganisatie Corendon verplaatst in juli en augustus zo'n 150 vluchten van Schiphol naar Rotterdam The Hague Airport. Het bedrijf zei gisteren niet te willen afwachten "hoeveel vluchten het moet inleveren". Minister Harbers van Infrastructuur vindt het besluit van Schiphol om het aantal reizigers te beperken "heel naar". Hij snapt dat de luchthaven niet "bij toverslag" nieuw personeel heeft om de problemen op te lossen. De minister heeft wel begrip voor de ergernis en paniek bij reizigers. "Maar het is uiteindelijk de keus tussen dit en een totaal onvoorspelbare operatie op Schiphol, waarbij er eigenlijk de hele zomer lange rijen staan en je ook moet kijken of je de orde kunt bewaren." Hij hoopt dat de luchtvaartmaatschappijen de reizigers zo snel mogelijk duidelijkheid kunnen geven. Volgens Harbers heeft het kabinet bekeken of het zelf iets kon doen om de problemen aan te pakken. Hij is bijvoorbeeld nagegaan of defensie beveiligingstaken kon uitvoeren. "Maar ook daar liggen de mensen niet voor het oprapen." Eventuele claims vindt hij in eerste instantie iets tussen Schiphol, de luchtvaartmaatschappijen en de reisbureaus.||https://nos.nl/artikel/2433015-onduidelijkheid-voor-reizigers-die-niet-vanaf-schiphol-kunnen-vliegen
2022-06-17||Trump 'schold vicepresident uit' in laatste telefoontje voor Capitoolbestorming|| Een woest telefoontje was het laatste contact tussen de Amerikaanse president Trump en zijn vicepresident Pence voor de Capitoolbestorming van vorig jaar. Getuigen zeggen dat Trump zijn tweede man uitschold, omdat die niet wilde meewerken aan een plan de president aan de macht te houden. "Het gesprek verliep verhit", zei Trumps dochter Ivanka in een videogetuigenis. "Zijn toon was totaal anders dan hoe ik hem eerder tegen de vicepresident had horen praten." Een assistent van president Trump verklaarde dat hij het woord 'watje' hoorde gebruiken, wimp. Ivanka zou tegen een medewerker die dag hebben gezegd dat haar vader "het p-woord" had gebruikt, pussy, oftewel mietje. The New York Times schreef eerder al dat Trump Pence toebeet: "Je kunt de geschiedenis in gaan als een patriot of als pussy." De getuigenissen over dat telefoontje: In de derde hoorzitting van het Huis van Afgevaardigden over de onlusten stond het juridische trucje centraal waarmee Trump ondanks de verloren verkiezingen aan de macht had willen blijven. Daarin was voor Pence een hoofdrol weggelegd: hij moest weigeren de officiële overwinning van de Democraat Joe Biden te bekrachtigen, waarna het Congres Trump alsnog als winnaar zou kunnen aanwijzen. Medewerkers van Pence getuigden dat de vicepresident Trump vooraf meerdere keren had gezegd dat deze procedure ongrondwettelijk was en hij dus niet zou meewerken. "De wettekst, de geschiedenis en - laten we wel zijn - ons boerenverstand boden geen rechtvaardiging om de vicepresident deze macht te geven", concludeerde een topadviseur van Pence. Hoewel Pence dit Trump ook meerdere malen liet weten, bleef de president erop zinspelen dat zijn truc kon werken. "Ik hoop maar dat Mike Pence het juiste gaat doen", hield hij zijn aanhangers voor het Witte Huis die dag voor. "Donald Trump stuurde de meute op hem af", concludeerde de Democratische voorzitter Thompson in de hoorzitting, zeker omdat er in een eerdere versie van Trumps speech die dag aanvankelijk geen woord over Pence stond. Pence' medewerkers waren woest dat de president de menigte zo opjutte. Toen honderden mensen enkele uren later het Congresgebouw bestormden, werd er luid gescandeerd dat Mike Pence moest worden opgehangen. Beveiligers wisten hem net op tijd weg te krijgen: op een gegeven moment was de woedende menigte Pence tot op zo'n twaalf meter genaderd. In foto's die niet eerder waren vrijgegeven, was te zien dat Pence met zijn vrouw, dochter en medewerkers toevlucht zocht in de parkeergarage in de catacomben van het Capitool. Terwijl Pence zich schuilhield, twitterde Trump dat "Mike Pence niet genoeg moed had om te doen wat nodig was". Dat was volgens een Witte Huismedewerker "olie op het vuur" en "het laatste dat hij op dat moment had moeten twitteren". In de garage ergerde Pence zich volgens aanwezigen dat Trump geen contact zocht, ondanks al het geweld. Door telefonisch overleg met Congresleiders en militaire bevelhebbers probeerde Pence grip op de situatie te krijgen. Een suggestie van beveiligers om alvast in een auto te gaan zitten, weigerde hij. "Hij wilde niet het risico nemen dat de hele wereld de vicepresident uit het Capitool zou zien vluchten", zo verklaarde een adviseur. Pence zelf weigerde te getuigen tegenover de commissie, volgens ingewijden omdat hij de nog altijd machtige Trump niet publiekelijk wil afvallen. Wel kregen zijn medewerkers toestemming van hem om hun verhaal te doen. Trump noemde de hoorzitting in een reactie een schijnvertoning en zei dat burgers op de dag van de bestorming alleen verantwoording van politici wilden afdwingen. Na een jaar onderzoek, duizend getuigenverhoren en 140.000 doorgelezen documenten houdt de onderzoekscommissie de komende tijd openbare hoorzittingen om precies te schetsen hoe Trump probeerde aan de macht te blijven en verantwoordelijk kan worden gehouden voor het geweld op 6 januari 2021. Dat kan de opmaat zijn voor strafrechtelijke stappen, een primeur in het geval van een Amerikaanse president. Mike Pence keerde ruim zeven uur nadat betogers waren binnengevallen terug naar de Senaatszaal, waar diep in de nacht Joe Biden officieel tot winnaar werd uitgeroepen. De chef-staf van Pence stuurde na afloop een bijbeltekst waar zijn diepgelovige baas troost uit putte. "Ik heb de goede strijd gestreden, de wedloop volbracht, het geloof behouden."||https://nos.nl/artikel/2433009-trump-schold-vicepresident-uit-in-laatste-telefoontje-voor-capitoolbestorming
2022-06-17||Spinoza- en Stevinpremies voor onderzoek naar rampen, exoplaneten en parkinson|| Zes wetenschappers ontvangen dit jaar de hoogste onderscheidingen in de Nederlandse wetenschap: de Spinoza- en Stevinpremies. Thea Hilhorst, Klaas Landsman, Corné Pieterse en Ignas Snellen krijgen een Spinozapremie, de Stevinpremies gaan naar Bas Bloem en Tanja van der Lippe. Ze krijgen ieder 2,5 miljoen euro voor wetenschappelijk onderzoek. Thea Hilhorst, hoogleraar humanitaire hulp en wederopbouw aan het International Institute of Social Studies van de Erasmus Universiteit krijgt de prijs voor haar onderzoek op het gebied van noodsituaties door rampen en gewapende conflicten. Ze legt daarbij de nadruk op de impact van humanitaire hulp. Hoogleraar plant-microbe interacties aan de Universiteit Utrecht Corné Pieterse onderzoekt hoe planten zich verweren tegen ziekten en plagen. Daarmee draagt hij bij aan een toekomstbestendige landbouw en meer voedselzekerheid voor de toenemende wereldbevolking, schrijft de Nederlandse Organisatie voor Wetenschappelijk Onderzoek (NWO), die de prijzen uitreikt. Ignas Snellen, hoogleraar observationele astrofysica aan de Universiteit Leiden, krijgt de Spinozapremie voor zijn onderzoek naar exoplaneten: planeten die om een andere ster draaien dan onze zon. Hij ontwikkelt daarvoor innovatieve technieken en instrumenten. De vierde die de Spinozapremie krijgt, is Klaas Landsman, hoogleraar mathematische fysica aan de Radboud Universiteit. Hij combineert op een unieke manier onderzoek op het grensvlak tussen de wiskunde en de natuurkunde met diepe inzichten in de fundamenten, geschiedenis en filosofie van de fysica. "Hij werpt prikkelende ideeën op die voorbijgaan aan de grenzen van disciplines en zowel zijn collega's als een breed publiek verder aan het denken zetten over de fundamenten onder ons bestaan", licht de NWO de keuze toe. Naast de Spinozapremies zijn er sinds 2018 ook de Stevinpremies, voor onderzoek met een grote maatschappelijke impact. Die gaan dit jaar naar twee wetenschappers: Tanja van der Lippe, hoogleraar sociologie aan de Universiteit Utrecht en Bas Bloem, hoogleraar neurologische bewegingsstoornissen aan het Radboudumc. Van der Lippe wordt gehuldigd voor haar onderzoek naar een gezonde werk-privébalans en duurzame inzetbaarheid van werknemers. Bloem is wereldwijd de nummer één expert op het gebied van de ziekte van Parkinson. Hij ontwikkelde ParkinsonNet, een netwerk waarin patiënt en zorgverleners samenwerken. De uitreiking van de premies is op woensdag 5 oktober 2022.||https://nos.nl/artikel/2432998-spinoza-en-stevinpremies-voor-onderzoek-naar-rampen-exoplaneten-en-parkinson
2022-06-17||Wekdienst 17/6: Hitteprotocol op wegen • Verdachten overval Nikkie de Jager voor rechter|| Goedemorgen! Voor de rechtbank in Rotterdam verschijnen de verdachten van onder meer de woningoverval bij presentatrice Nikkie de Jager. En Pinkpop trapt af. Het weer: in het noorden eerst wat bewolking, verder flink wat zon en maxima tussen 27 en 31 graden. Zaterdag in het zuiden nog wat hogere temperaturen. Zondag geleidelijk minder warm en plaatselijk een regen- of onweersbui. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Vijftig mensen moesten afgelopen nacht hun huis uit vanwege een brand in een schoenenrecyclingbedrijf in Wieringerwerf. De brand brak rond 00.45 uur uit op een industrieterrein. In eerste instantie meldde de veiligheidsregio dat een kringloopwinkel in brand stond, maar later werd duidelijk dat het om het naastgelegen schoenenrecyclingbedrijf ging. De vijftig mensen die tijdelijk hun woning moesten verlaten, kwamen allemaal uit een wooncomplex voor arbeidsmigranten vlak bij het brandende bedrijf. Na zestien jaar hebben radiodj's Coen Swijnenberg en Sander Lantinga gisteren de laatste reguliere uitzending van hun Coen en Sander Show gepresenteerd op Radio 538. Vorige maand werd bekend dat de radiozender hun show uit de dagelijkse programmering haalt. De zender schroeft de frequentie van het programma na de zomer terug van vier dagen naar één dag per week. Fijne vrijdag!||https://nos.nl/artikel/2432997-wekdienst-17-6-hitteprotocol-op-wegen-verdachten-overval-nikkie-de-jager-voor-rechter
2022-06-17||Tropische temperaturen verwacht: zo voorkom je hitteklachten en blijf je gezond|| Met 27 graden aan zee en ruim 30 graden in het zuiden kun je vandaag met recht een warme dag noemen. Ook morgen wordt het warm. Waar moet je op letten, wil je daar geen last van krijgen en blijven functioneren? We vragen het aan Maria Hopman, hoogleraar Integratieve Fysiologie aan het Radboudumc. Eerst de welbekende adviezen. Zorg allereerst dat je huis koel blijft, door 's ochtends vroeg ramen en deuren open te zetten en die om 08.00 à 09.00 uur weer dicht te doen, net als de gordijnen. Om af te koelen kun je een koude handdoek in je nek leggen, een voetbad nemen en goed drinken, zegt Hopman. Het draait er allemaal om dat de lichaamstemperatuur rond de 37 graden blijft, legt de specialist uit. "Bij die temperatuur werken de lichaamsprocessen optimaal. Denk bijvoorbeeld aan spijsvertering, de nierfunctie en de hersenfunctie." De weersverwachting van vandaag: Word je warmer, dan kunnen die processen verstoord raken. En dat gebeurt al snel, als het buiten boven de 30 graden is en je de warmte niet kwijt kunt. "Dan neem je als het ware warmte op en daar krijg je last van. Je wordt bijvoorbeeld suf, duizelig of je kunt je niet concentreren." De enige manier om die warmte kwijt te raken, is via transpiratie, wat bij hitte de hele dag vaak ongemerkt doorgaat. "Sommige mensen raken echt bezweet waarbij de druppels van hun huid afvallen, anderen merken het niet, terwijl ze wel echt zweten." Bij dat zweten wordt vocht aan het lichaam onttrokken en het verdampt vervolgens op de huid. Om dat vocht weer aan te vullen, moet je extra water drinken. Hopmans advies is om bijvoorbeeld bij een kop koffie of bij de lunch een extra glas water te drinken. Hoeveel meer vocht mensen nodig hebben, verschilt per persoon en groep. Zo hebben mannen met overgewicht bovenop de 1,5 à 2 liter die ze al dagelijks moeten drinken, maar liefst 3 liter extra vocht nodig. "Zeker als ze fysiek werk doen. Ze dragen een soort rugzak van twintig, dertig kilo met zich mee. Dat betekent dat spieren veel warmte produceren en dat ze het dus zowel van buitenaf als van binnenuit warm krijgen." Hopman raadt ook aan om juist naar buiten te gaan voor bijvoorbeeld een wandelingetje, in plaats van lang bij een airco te zitten. "Buiten kan het lichaam zich aanpassen aan de warmere omstandigheden. Je wil die hele zomer nog door. Als je de hele dag binnen of bij de airco zit, treedt er geen enkele aanpassing op. Dan blijf je puffen en achter de feiten aanlopen." Door de gewenning buiten ga je al bij een lagere temperatuur zweten en verlies je dus warmte. Het zweet is bovendien ook wat minder zout, waardoor je bloed zouter blijft en je meer water in je nieren vasthoudt, legt de hoogleraar uit. "Zo houd je het water vast in plaats van het uit te plassen." En over plas gesproken: het is een goed teken als je urine licht van kleur blijft. "Als deze donker wordt, bijvoorbeeld de kleur van appelsap of zelfs zwarte thee krijgt, dan moet je veel meer drinken." Thee drinken is naast puur water drinken overigens ook goed. Het beste is eigenlijk om te doen wat je altijd doet. Ben je een sporter, ga dan ook vooral even sporten, zegt Hopman. Verder is het belangrijk om te blijven eten. "Dat vergeten sommige mensen weleens. Als je geen honger hebt, is minder eten prima, maar als je helemaal niet eet, word je flauw. Extra zout hoeft niet." Voor ouderen vormt de hitte een risico. Net als bij griepgolven overlijden in een hitteperiode meer ouderen, vooral als zij onderliggend lijden hebben. "Hun dorstprikkel wordt steeds minder. Dus het zit vaak niet in hun patroon om veel te drinken. Als hun omgeving er niet echt alert op is, vergeten ze vaak om extra te drinken." Bovendien is warmte een bron van stress voor het lichaam. Het hart moet harder pompen, er moet meer bloed naar de huid. "Mensen met een zwak hart kunnen zo nét het randje overgaan." Angst voor warmte werkt trouwens ook stressverhogend, zegt Hopman. Vooral het hoofd proberen koel te houden dus.||https://nos.nl/artikel/2432996-tropische-temperaturen-verwacht-zo-voorkom-je-hitteklachten-en-blijf-je-gezond
2022-06-17||Unicef: wereldwijd meer dan 40 miljoen kinderen op de vlucht|| Wereldwijd zijn er meer dan 41,5 miljoen kinderen op de vlucht, meldt Unicef, het kinderfonds van de Verenigde Naties. Eind 2021 ging het om 36,5 miljoen kinderen, en in de afgelopen maanden zijn daar onder meer door de oorlog in Oekraïne zo'n 5 miljoen bijgekomen. In 2021 is het aantal ontheemde kinderen wereldwijd met 2,2 miljoen toegenomen. Wereldwijd is het aantal vluchtelingen de afgelopen tien jaar volgens Unicef meer dan verdubbeld, en daarvan maken kinderen bijna de helft uit. Het hoge aantal is een direct gevolg van conflicten zoals in Afghanistan, de Democratische Republiek Congo en Jemen, "waar een al kwetsbare situatie verergert door de gevolgen van klimaatverandering", meldt het kinderfonds van de VN. Van de kinderen die op de vlucht zijn, bevindt de meerderheid (25,8 miljoen) zich nog in eigen land. De rest is naar andere landen uitgeweken. "We kunnen het bewijs niet negeren: het aantal kinderen dat ontheemd raakt door conflicten en crises neemt snel toe - en dat geldt ook voor onze verantwoordelijkheid om ze te helpen", zegt Unicef-directeur Catherine Russell. Overigens slaan kinderen niet alleen vanwege oorlogen en conflicten op de vlucht. In 2021 waren er 7,3 miljoen kinderen op de vlucht als gevolg van natuurrampen.||https://nos.nl/artikel/2432995-unicef-wereldwijd-meer-dan-40-miljoen-kinderen-op-de-vlucht
2022-06-17||Brand in recyclebedrijf Wieringerwerf, 50 mensen geëvacueerd || Vanwege een brand in een schoenenrecyclingbedrijf in het Noord-Hollandse Wieringerwerf moesten vannacht vijftig mensen hun woning uit. Er zijn geen gewonden gevallen. De brand brak rond 00.45 uur uit op industrieterrein De Stek. In eerste instantie meldde de veiligheidsregio dat een kringloopwinkel in brand stond, maar later werd duidelijk dat het om het naastgelegen schoenenrecyclingbedrijf ging. De vijftig mensen die tijdelijk hun woning moesten verlaten, kwamen allemaal uit een wooncomplex voor arbeidsmigranten vlak bij het brandende bedrijf. Ze werden op locaties in de buurt opgevangen. De brandweer rukte massaal uit. Rond 02.35 uur was de brand onder controle.||https://nos.nl/artikel/2432994-brand-in-recyclebedrijf-wieringerwerf-50-mensen-geevacueerd
