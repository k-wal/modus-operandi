2022-06-09||'Oekraïne verliest 100 tot 200 militairen per dag' • Doodvonnis voor buitenlandse strijders || Oekraïne bepaalt zelf wanneer het bereid is om de gesprekken met Rusland te hervatten en tot die tijd blijft Nederland Kiev militair en politiek steunen. Dat benadrukte minister Hoekstra van Buitenlandse Zaken vanavond in Nieuwsuur. Volgens hem is het zaak voor Nederland om Oekraïne te helpen zo sterk mogelijk voor de dag te komen op het slagveld, om vervolgens een zo sterk mogelijke uitgangspositie te verwerven als de gesprekken eenmaal weer worden opgestart. Wanneer dat is, bepaalt Kiev, onderstreepte Hoekstra. Oekraïne is gestopt met het overleg omdat Rusland geen serieuze voorstellen op tafel legde, en omdat Oekraïne geconfronteerd werd met zware misdaden tegen de eigen burgerbevolking, zei Hoekstra. De minister onderstreepte tegelijkertijd dat ook president Zelensky erkent dat er een moment komt dat er weer moet worden onderhandeld. De suggestie dat sommige Europese landen, waaronder Frankrijk, er te veel op aansturen om president Poetin 'niet te vernederen' en het gesprek gaande te houden, wees Hoekstra van de hand. Volgens hem toont Europa eensgezindheid, al erkende hij dat het "te lang geduurd" heeft voor het zevende sanctiepakket rond was. Gevraagd naar een toekomstig EU-lidmaatschap voor Oekraïne zei Hoekstra dat Nederland wacht op het voorstel van de Europese Commissie. Als die met "een verstandig oordeel komt moet je als Nederland bereid zijn daar open naar te kijken". Volgens hem is het een "menselijke neiging" om overal ja op te zeggen als een land zo'n strijd voert, maar zorgvuldigheid blijft nodig, sprak Hoekstra. Een adviseur van president Zelensky zegt dat de laatste tijd dagelijks 100 tot 200 Oekraïense militairen sneuvelen in de strijd met de Russen. Enkele weken terug waren dat er volgens Zelensky nog 50 tot 100 per dag. Het dodental loopt snel op door de zeer zware gevechten in de Donbas, zei adviseur Mychajlo Podoljak in een interview met BBC Newshour. Hij noemt het een zeer ongelijke strijd, omdat Rusland veel meer zware wapens kan inzetten dan Oekraïne. Volgens Podoljak heeft zijn land honderden artilleriesystemen nodig van de krachtigste soort die het Westen kan leveren. "Zolang Rusland geen grote nederlaag lijdt, is er geen dialoog mogelijk en blijven ze proberen delen van ons land in te nemen." De Deense journalist Matilde Kimer bezocht gisteren de stad Lysytsjansk, dicht bij Severondonetsk waar zwaar gevochten wordt. Ze trof de oude Joeri die buiten zijn eten kookte, terwijl er overal wordt geschoten:  De Britse minister van Buitenlandse Zaken Truss zegt de Britten die in een separatistenrechtbank in Donetsk de doodstraf kregen opgelegd door een neprechtbank zijn veroordeeld. "Zij zijn krijgsgevangenen. Deze neprechtbank heeft geen enkele legitimiteit." Een woordvoerder van premier Johnson zei dat de Geneefse Conventie voorschrijft dat krijgsgevangenen niet vervolgd mogen worden voor deelname aan gevechten. Een Lagerhuislid uit het kiesdistrict van een van de Britten spreekt van een "showproces" zoals die in de Sovjettijd plaatsvonden. Hij wil dat het kabinet de Russische ambassadeur ter verantwoording roept. "De Russische regering moet weten dat het hier niet mee wegkomt." Behalve de twee Britten kreeg ook een Marokkaan de doodstraf. De drie vochten aan Oekraïense kant mee tegen de Russen, maar werden gevangengenomen. Tijdens het proces zaten ze in een kooi en werden ze bewaakt door gemaskerde separatisten. Het proces speelde zich grotendeels achter gesloten deuren af. De drie hebben een maand om in hoger beroep te gaan. Het ministerie van Defensie heeft per ongeluk in de Voorjaarsnota laten opnemen dat Nederland drones aan Oekraïne heeft geleverd. De NAVO had gevraagd terughoudend te zijn met informatie over militaire steun aan Oekraïne maar dat is bij Defensie "per abuis" misgegaan. Defensie kan geen aanvullende informatie geven over welke drones er naar Oekraïne zijn gestuurd en hoeveel. Vermoedelijk gaat het om verkenningsdrones. Het Nederlandse leger beschikt over verschillende typen drones. Van de piepkleine PD-100 Black Hornet (ongeveer zo groot als een horzel) tot de MQ-9 Reaper, met een spanwijdte van 20 meter. Nederland heeft sinds begin dit jaar vier van deze Reapers. Deze toestellen zijn nog niet bewapend. In een zeldzame update over de strijd in Severodonetsk zegt de commandant van een Oekraïens bataljon dat de Oekraïners de Russen tot straatgevechten dwingen. "Gisteren was een succesvolle dag voor ons. We lanceerden een tegenoffensief en op sommige plaatsen wisten we hen twee straten terug te dringen. Op andere plaatsen drongen ze ons terug, maar slechts een gebouw of twee." De Russen zouden forse verliezen hebben geleden. "Als het elke dag zo ging, zou dit alles snel voorbij zijn." Maar hij zegt ook dat zijn manschappen veel last hebben van het gebrek aan zware wapens waarmee ze het Russische artillerievuur kunnen beantwoorden. "Zelfs zonder deze systemen houden we goed stand. We kregen opdracht om onze positie vast te houden en dat is wat we doen. Het is ongelooflijk wat chirurgen doen om zonder de juiste middelen de levens van soldaten te redden." Of het klopt wat de commandant zegt, kan niet worden nagegaan. Vandaag zijn drie buitenlandse strijders in de separatistenrechtbank in Donetsk ter dood veroordeeld. Ze werden gedwongen om zich over te geven bij de slag om Marioepol en vochten als vrijwilliger aan Oekraïense zijde. De regionale rechtbank van de niet-erkende zelfverklaarde volksrepubliek Donetsk houdt het drietal verantwoordelijk voor terrorisme en het werken als huurling. Daarop staat de doodstraf, zei de aanklager van de 'volksrepubliek' deze week. Naast twee Britten gaat het om Brahim, een 21-jarige student lucht- en ruimtevaarttechniek uit Marokko. Hoe kwam hij zover om de wapens op te nemen voor de Oekraïners? Lees meer in dit verhaal: Ruim 4,8 miljoen Oekraïense vluchtelingen zijn sinds het begin van de oorlog in andere Europese landen geregistreerd. Dat blijkt uit nieuwe cijfers van vluchtelingenorganisatie UNHCR. Volgens de VN-organisatie gaat het om een van de grootste vluchtelingencrises in de wereld. De cijfers tonen verder dat sinds het begin van de oorlog tot 7 juni in totaal 7,3 miljoen keer de grens is overgestoken van Oekraïne naar een ander land. In diezelfde tijd werd 2,3 miljoen keer de grens overgestoken van een buurland naar Oekraïne. Rusland verwacht niet dat het de gaskraan dichtdraait voor meer Europese klanten, laat Kremlin-woordvoerder Dmitri Peskov weten. Aardgasleverancier Gazprom is per 31 mei gestopt met leveren aan het Nederlandse gasbedrijf Gasterra. Ook bij andere klanten in onder meer Denemarken en Bulgarije werd de gaskraan dichtgedraaid. Reden was dat deze klanten weigerden te betalen in roebels, zoals de Russische regering wil. Andere bedrijven in onder meer Italië kozen eieren voor hun geld en betalen het bedrag wel in roebels, zij het indirect. Over deze omweg schreven wij eerder dit artikel: Het Russische leger heeft de afgelopen 48 uur volgens het Britse ministerie van Defensie naar alle waarschijnlijkheid de druk opgevoerd rond de stad Izjoem. De stad is in Russische handen en de Russen willen vandaaruit zuidwaarts trekken. Volgens de Britten is er sinds midden april echter nauwelijks terreinwinst geboekt in het gebied. De Russische militairen zouden met de opgevoerde druk hopen dat hiermee meer druk kan worden gezet op de strijd om Severodonetsk en om verder in de regio Donetsk door te dringen. Het evacueren van burgers uit de stad Severodonetsk is onmogelijk, zegt burgemeester Strjoek. Volgens hem zijn er nog zo'n 10.000 burgers in de stad, die zwaar onder vuur ligt van Russische troepen. Voor de oorlog telde de stad ruim 100.000 inwoners. Volgens de burgemeester zijn onder meer het industriegebied en aangrenzende gebieden nog in Oekraïense handen. Hij noemt de situatie in de stad "moeilijk, maar beheersbaar". Severodonetsk is van groot symbolisch en strategisch belang, maar economisch gezien is de betekenis heel wat minder. Lees hier meer over de stad en de strijd om de Donbas: Een 19-jarige Oekraïense tiener met het syndroom van Down is in Huizen bezocht door zijn idool, de Amerikaanse acteur en worstelaar John Cena. Om hem te kalmeren, vertelde zijn moeder de jongen tijdens hun vlucht uit Oekraïne dat ze op reis waren om Cena te ontmoeten. Cena las het verhaal over de vlucht in een krant en besloot de jongen in Nederland te bezoeken. Russische troepen blijven de Oost-Oekraïense stad Severodonetsk bestoken, meldt het Institute for the Study of War (ISW) in een dagelijkse rapportage. Op basis van verschillende bronnen concludeert het instituut dat vooral in de oostelijke buitenwijken van de stad zwaar gevochten wordt. Gisteren werd al duidelijk dat Oekraïense militairen door Russische bombardementen teruggedreven waren naar de buitenwijken. De stad is grotendeels verlaten en veel gebouwen in de stad zijn beschadigd. Volgens het instituut is het zeer waarschijnlijk dat de overgebleven Oekraïense militairen zich meer richten op het toebrengen van schade aan Russische militairen in plaats van het volledig proberen de stad in bezit te houden. Het ISW meldt daarnaast dat Russische troepen steeds meer gebruikmaken van informatiekanalen om het moreel van Oekraïense soldaten neer te slaan. Zo worden volgens de Oekraïense inlichtingendienst berichten verstuurd via onder meer Telegram en WhatsApp waarin wordt gedreigd met het doden van soldaten en hun familieleden. Zeker vijf Russische media hebben namen en artikelen die ze schreven over omgekomen Russische militairen verwijderd, meldt de Volkskrant na eigen onderzoek. Het verwijderen gebeurde onder dwang van de rechter of omdat de media vreesden te worden gesloten als ze de namen of in memoriams lieten staan. Tot nu toe wordt in de Russische staatsmedia en door de Russische regering maar zeer sporadisch bericht over gedode Russische soldaten in Oekraïne. Eind maart sprak de overheid over 1351 doden, maar dat aantal ligt mogelijk veel hoger. De namenlijsten in lokale media zouden daarom een beter beeld kunnen geven, maar die mogen dus niet meer online blijven staan. Volgens de rechter is het publiceren van dit soort informatie in strijd met het Russische staatsgeheim. De Poolse president Duda is kritisch over het feit dat de Duitse bondskanselier Scholz en de Franse president Macron in gesprek blijven met de Russische president Poetin. Dat zegt hij in gesprek met de Duitse krant Bild. Volgens Duda leveren die gesprekken niets op en geven ze "de schijn van legitimiteit aan iemand die verantwoordelijk is voor de misdaden die het Russische leger in Oekraïne pleegt". "Alleen Poetin is verantwoordelijk voor de Russische legerinzet in Oekraïne", vindt Duda, die de rol van Poetin vergelijkt met die van Adolf Hitler in de Tweede Wereldoorlog. "En heeft iemand tijdens de Tweede Wereldoorlog op deze manier met Adolf Hitler gepraat? Zei iemand dat voorkomen moest worden dat hij gezichtsverlies zou lijden? Dat je het zo moet oplossen dat het niet vernederend is voor Adolf Hitler?", vraagt Duda zich af. Sinds het begin hebben Scholz en Macron meermaals telefonisch gesproken met Poetin. Hun laatste gesprek was vorige week en ging onder meer over de hervatting van de graanexport uit Oekraïne.||https://nos.nl/liveblog/2431999-oekraine-verliest-100-tot-200-militairen-per-dag-doodvonnis-voor-buitenlandse-strijders
2022-06-09||Forum-raadslid Helmond stapt op na ophef om Twitteraccount || Het Helmondse raadslid Manfred Smol (FvD) stapt op na ophef over een Twitteraccount. Dat heeft de fractievoorzitter van de FvD in Helmond, Theo Heller, vanavond tijdens een raadsvergadering bekendgemaakt. Op het Twitteraccount werden berichten geplaatst waarin onder meer Mark Rutte en Hugo de Jonge werden vergeleken met nazikopstukken, meldt Omroep Brabant. De regionale omroep concludeerde na eigen onderzoek dat Smol achter dat account zat. Het raadslid spreekt tegen dat het account van hem was. Forum voor Democratie nam eerder al afstand van alle uitingen op het Twitteraccount. Heller sprak eerder deze week met Smol om diens kant van het verhaal te horen. Een dag later concludeerde de fractie unaniem dat het beter is als Smol opstapt, "om als FvD-fractie slagvaardig verder te kunnen". Smols plek in de raad wordt ingenomen door Patty Spoek, de nummer drie op de kieslijst van Forum voor Democratie in Helmond. Op het account, dat sinds 2010 bestond, werden onder meer bewerkte foto's van Rutte en De Jonge in nazi-uniform gedeeld. Ook werd de werkwijze van Rutte vergeleken met die van Joseph Goebbels. Nadat Omroep Brabant berichtte dat het Helmondse raadslid achter het account zat, werd het verwijderd van Twitter.||https://nos.nl/artikel/2432104-forum-raadslid-helmond-stapt-op-na-ophef-om-twitteraccount
2022-06-09||Delftse centrifuge gaat met 150 keer de zwaartekracht dijken testen|| In Delft is vandaag een centrifuge in gebruik genomen die 150G kan opwekken, oftewel 150 keer de zwaartekracht op aarde. Het apparaat kan onder meer worden gebruikt om de sterkte van dijken of de fundering van windturbines te testen. Voor een mens is blootstelling aan 150G fataal. Ter vergelijking: een achtbaan haalt in bochten zo'n 3G. "En een getrainde piloot kan iets van acht tot tien keer de zwaartekracht aan", legt Harm Aantjes van onderzoeksbureau Deltares uit. "Maar dit kan een mens niet aan." In deze video zie je hoe de zogeheten GeoCentrifuge werkt: De GeoCentrifuge draait rondjes van 340 kilometer per uur. Binnen de cabine wordt gemeten wat de extreme druk doet met bijvoorbeeld miniatuurdijken. "Op die manier kunnen we processen die normaal heel lang duren in een paar uur tijd nabootsen", zegt onderzoeker Suzanne van Eekelen. De onderzoeksresultaten kunnen worden gebruikt bij het versterken van de dijken. Op dezelfde manier zal er ook onderzoek worden gedaan naar bijvoorbeeld megawindturbines op zee. In de Noordzee komen steeds meer van dergelijke grote windturbines te staan en er is nog weinig bekend hoe deze constructies reageren op extreme omstandigheden. Door de fundering te testen in de centrifuge, moet daarover snel meer duidelijk worden. ||https://nos.nl/artikel/2432102-delftse-centrifuge-gaat-met-150-keer-de-zwaartekracht-dijken-testen
2022-06-09||100 minuten scrollen? TikTok waarschuwt bij langdurig gebruik|| TikTok wil met nieuwe functies gebruikers meer inzicht geven in hun gebruik van de app. TikTok ligt al langere tijd onder vuur vanwege de gevolgen van excessief gebruik door jongeren. Het socialemediaplatform heeft de aanpassingen vandaag aangekondigd. Op een dashboard kunnen gebruikers zien hoeveel tijd ze in de app doorbrengen, wanneer ze de app het meest gebruiken en hoe vaak. De app introduceert nu de mogelijkheid om een tijdslimiet in te stellen per keer dat TikTok gebruikt wordt. Tot nu toe kon alleen een dagelijkse limiet ingesteld worden. Voor tieners tussen de 13 en 17 jaar komen extra functies die de schermtijd moeten beperken. Ze krijgen binnenkort iedere week een update van hun appgebruik te zien. Ook krijgen ze extra schermtijdherinneringen wanneer ze op één dag meer dan 100 minuten in de app hebben doorgebracht. De komende weken worden de nieuwe opties doorgevoerd. In maart van dit jaar zijn acht Amerikaanse staten een onderzoek gestart naar de mogelijk schadelijke effecten van TikTok op jongeren. In het onderzoek wordt ook gekeken naar wat de rol van het bedrijf was in het laten voortduren van mogelijk schadelijk appgebruik. Liesbeth Hop, specialist in mediagebruik door jongeren, zegt zelf ook graag op TikTok te zitten. "Er is veel te zien, het is vaak grappig. Ideaal om even te kijken als je niets te doen hebt. Alleen ik ben in staat om te zeggen: nu is het te veel." Dat ligt anders bij jongeren, weet Hop. "Kinderen van een jaar of zeven tot wel 18 jaar zijn niet in staat zelfstandig hun socialemediagebruik te temperen." Hop betwijfelt of de nieuwe functionaliteiten van TikTok gaan werken. "Ik denk dat het weinig effect zal hebben, hoogstens dat ze een keer schrikken als ze zien hoelang ze al in de app zitten, maar dat is niet genoeg." TikTok is er ook niet bij gebaat als het gebruik van de app afneemt, zegt Hop. "Ze zijn natuurlijk bang voor regelgeving, maar het is net als een snoepfabrikant die zegt dat snoepen niet goed is. Die grappige beestjes van de verpakking haalt. Dat heeft uiteindelijk weinig effect." Om jongeren te bereiken is kennisoverdracht niet genoeg. "Je moet jongeren laten nadenken hoe het voelt als ze maar een half uur mogen gamen of TikTokken. Maakt dat idee ze verdrietig, geeft het een naar gevoel of worden ze boos? Dan kun je daarover praten", zegt de mediadeskundige. Er is daarom hoop voor de toekomst, zegt Hop. "Er komt een veel bewustere generatie aan nu, die beter begrijpt hoe apps werken. Mijn generatie had geen idee hoe hiermee om te gaan, we waren collectieve proefkonijnen. Nu zijn we pas moeilijke vragen aan het stellen. Daar profiteren de volgende generaties van."||https://nos.nl/artikel/2432098-100-minuten-scrollen-tiktok-waarschuwt-bij-langdurig-gebruik
2022-06-09||Inwoners Kathmandu en toeristen getergd door stinkende afvalhopen|| Tot grote onvrede van inwoners van Kathmandu en toeristen stapelt het stinkende vuilnis zich op in de hoofdstad van Nepal. Het afval moet naar een vuilnisbelt ten noorden van de stad worden gebracht, maar dorpelingen houden de vrachtwagens tegen. "We hebben jaren gedwongen als varkens moeten leven", zegt een inwoner van het dorp Banchare, waar de vuilnisbelt zich bevindt. Banchare ligt ruim 40 kilometer boven Kathmandu. De dorpelingen hebben er schoon genoeg van dat er dagelijks vele tonnen afval uit de hoofdstad worden gedumpt. "De overheid doet er niets aan om het dorp schoon te houden", zegt een van hen. Honderden vrouwen, kinderen en mannen uit de omgeving hebben deze week de weg naar Banchare geblokkeerd met stenen. Volgens ooggetuigen raakten drie agenten gewond; ze zouden zijn bekogeld door de boze menigte. Om de demonstranten te verspreiden zou er traangas ingezet zijn. Als gevolg van de blokkade moesten 200 vrachtwagens vol afval uit de stad rechtsomkeert maken, terwijl de binnenstad van Kathmandu ook al bezaaid ligt met vuilnis. "Het is een schande", zegt een inwoner van Kathmandu tegen persbureau Reuters. Ze is er naar eigen zeggen helemaal klaar mee dat de lokale autoriteiten geen oplossing vinden voor het probleem. Zo zien de straten in Kathmandu er momenteel uit: Het stadsbestuur zegt dat er hard aan het probleem wordt gewerkt. "We hebben de demonstranten uitgenodigd voor overleg", zegt de chef van de afvaldienst van Kathmandu. Eerder deze week meldde The Kathmandu Post dat er zicht was op een oplossing, maar een dag later hielden demonstranten opnieuw de vrachtwagens met afval tegen op de weg naar Banchare. Rondom de toeristische trekpleisters van Kathmandu stapelt het huisvuil zich inmiddels ook op. "Als ik hier nu voor het eerst zou komen, dan zou ik echt ontzet zijn", zegt een Britse toerist die al jaren in Nepal komt. De komst van meer toeristen zou ook zeer welkom zijn voor Nepal, na twee jaar coronapandemie. Het Aziatische land gaat gebukt onder een zware economische crisis. Corruptie is wijdverspreid en door opeenvolgende politieke crises lijkt de situatie in het land almaar instabieler te worden.||https://nos.nl/artikel/2432097-inwoners-kathmandu-en-toeristen-getergd-door-stinkende-afvalhopen
2022-06-09||Zonnepaneelauto Lightyear mag de weg op, massaproductie grote uitdaging|| Het is voor Lex Hoefsloot een droom die uitkomt. Vanavond presenteert zijn Nederlandse bedrijf Lightyear, maker van elektrische auto's met zonnepanelen, voor het eerst een auto die ook daadwerkelijk de weg op mag: de Lightyear 0 (zero). "Dit is de start van een veel langere ontwikkeling naar de massamarkt", zegt Hoefsloot. Er staan het bedrijf de nodige uitdagingen te wachten: de prijs van de auto moet fors omlaag en de productie moet juist enorm worden opgeschroefd. Het bedrijf wil dat binnen een paar jaar realiseren. De automarkt elektrificeert in hoog tempo. Maar Lightyear wil een extra stap zetten: naast een accu waarmee de auto 625 kilometer kan rijden, liggen er zonnepanelen op het dak. Die voegen nog eens 70 km per dag toe aan het rijbereik. Zelfs in een doorgaans bewolkt land als Nederland maken zonnepanelen verschil, stelt Hoefsloot. "Ook hier kun je 7000 kilometer per jaar uit de zon halen. Bedenk daarbij dat de gemiddelde Nederlander 13.000 km rijdt." "Lightyear heeft de manier waarop ze de auto ontwerpen, omgedraaid", zegt Beatrix Bos, duurzaamheidsdeskundige bij de TU Eindhoven. "Het uitgangspunt is niet een lekkere autorit, maar kijken hoe de auto zo min mogelijk energie verbruikt. Daarvoor heb je superlichte materialen nodig en is de aerodynamica heel belangrijk." Zoals de buitenspiegels, die zijn vervangen door camera's. Volgens haar past het daarnaast ook in het idee om onafhankelijker te worden van energiebronnen. "Je hebt niet overal goede laad-infrastructuur. Denk aan Spanje of Italië. Of landen in Afrika, waar ze ook ooit elektrisch moeten gaan rijden." Hoe de auto eruitziet, zie je in deze video: "Het meest bijzondere aan deze auto is dat hij waanzinnig efficiënt is", reageert Auke Hoekstra, onderzoeker elektrisch rijden aan de TU Eindhoven. "Hij gebruikt half zoveel energie als de Tesla Model 3 en ongeveer een tiende van wat een normale auto aan energie verbruikt. Dat is belangrijk, want het energieverbruik door mobiliteit moet drastisch omlaag." De auto die vanavond is onthuld, is niet het uiteindelijk doel. Er hangt namelijk een fors prijskaartje aan. De eerste lichting kostte 150.000 euro en wie 'm nu bestelt betaalt zelfs 250.000 euro. Volgens het bedrijf "weerspiegelt" de nieuwe prijs beter de kosten, ook wordt verwezen naar de hogere prijs van materialen. Uiteindelijk worden er nog geen duizend auto's geproduceerd. Dat zijn geen auto's voor de gemiddelde consument. Maar die wil het bedrijf wel gaan bedienen, en snel ook. Al over vier jaar wil Lightyear per jaar 200.000 auto's van de band laten rollen die te koop zijn vanaf 30.000 euro. Bos denkt dat dat een grote uitdaging zal worden. "Het is een klein wonder als het ze lukt, maar het zou me toch niet verbazen met dit team en deze drive." Stan Berings, die voor adviesbureau PwC de automarkt volgt, denkt ook dat de uitdagingen groot zullen zijn om de auto in massaproductie te nemen. "Het gaat dan om de beschikbaarheid van onderdelen - denk aan chips en zonnepanelen - maar ook productie. Alleen bij een gestroomlijnde productie in voldoende aantallen kunnen de investeringen voldoende worden verdeeld." De auto-industrie heeft daarbij al anderhalf tot twee jaar last van productieproblemen, onder meer veroorzaakt door een tekort aan chips. Dus de vraag is hoe makkelijker Lightyear daar voor de massaproductie tussenkomt. Het is volgens Berings vooral zaak dat het Lightyear lukt om de periode te overbruggen tussen de eerste - beperkte - productie en de start van de massaproductie. "Het feit dat er partijen zijn die nu al instappen en bestellingen plaatsen is daarom belangrijk en goed", zegt hij. Auke Hoekstra van de TU Eindhoven houdt er rekening mee dat een grote fabrikant in de tussentijd Lightyear wil kopen om zijn eigen auto's efficiënter te maken.||https://nos.nl/artikel/2432096-zonnepaneelauto-lightyear-mag-de-weg-op-massaproductie-grote-uitdaging
2022-06-09||Rechter veegt OM de mantel uit wegens verhullen racisme en geweld van agenten|| De rechtbank in Rotterdam heeft het Openbaar Ministerie niet-ontvankelijk verklaard in de vervolging van een vader en zoon uit Dordrecht wegens een vechtpartij met agenten. De rechter besloot daartoe omdat politie en OM fouten van de politie weglieten uit het proces-verbaal. Daarbij gaat het om racistisch taalgebruik en disproportioneel geweld.  Eind 2020 wilden agenten van de politie Rotterdam een dronken man aanhouden in Dordrecht nadat hij een van de agenten een 'paardenlul' had genoemd. Een vader, moeder en zoon bemoeiden zich met de aanhouding, waarna er een vechtpartij ontstond. De gezinsleden werden aangehouden. Het OM besloot vader en zoon te vervolgen vanwege openlijke geweldpleging tegen politieagenten. De officier van justitie eiste ruim 7 maanden cel tegen de vader, waarvan drie voorwaardelijk. Tegen de zoon (19) was een taakstraf van 180 uur geëist. Maar de rechter veegde vandaag beide eisen van tafel. Bij de aanhouding heeft de politie racistische uitspraken gedaan en is er onnodig geweld gebruikt, oordeelde de rechtbank. Die zaken zijn onvolledig of helemaal niet terug te vinden in de processen-verbaal die de politie en het OM opstelden. "Het OM heeft lange tijd ontkend dat er racistische uitspraken waren gedaan", zei de rechter. Ook is het disproportionele geweld ontkend. Door het handelen van de politie en het OM is het recht van de verdachten op een eerlijke zaak "op grove wijze" geschonden, stelt de rechter. De rechtbank moet erop kunnen vertrouwen dat in de processen-verbaal "zonder enige twijfel" de waarheid staat, voegde de rechter eraan toe. Volgens de officier van justitie is er echter geen sprake geweest van vormfouten in het proces-verbaal. Agenten moeten daar alles in zetten wat belangrijk is voor het onderzoek. Andere zaken mogen ze weglaten, stelt het OM. De officier zegt ook dat er bij de aanhouding geen onnodig geweld is gebruikt. De agenten "moesten vechten voor hun leven omdat de verdachte en medeverdachte geweld gebruikten terwijl dat niet nodig was", zegt het OM. Dat de agent racistische uitspraken heeft gedaan staat volgens de officier van justitie los van de vechtpartij. Een van de agenten gebruikte bij de aanhouding het n-woord. Hij kreeg hier vorig jaar een boete voor. De vechtpartij tussen de agenten en het gezin werd vastgelegd door een bewakingscamera. Daarop was het racisme en excessief geweld door de agenten te zien en te horen. Na een publicatie in NRC heeft het OM opnieuw de beelden van de bewakingscamera bekeken, na aanvankelijk te hebben beweerd dat daarop niets te zien was van wangedrag van agenten. In een nieuw proces-verbaal werden de discriminerende woorden en het geweld van de politie wél meegenomen. In het proces-verbaal van de agenten zijn beide zaken niet beschreven. Ondanks dat de verdachten vrijuit gaan onderstreept de rechtbank dat de politie gerespecteerd moet worden en "ongestoord haar belangrijke dienende taak uit te kunnen oefenen. Wat dat betreft was de inmenging van de verdachten bij de aanhouding niet gepast." Het OM kan nog in hoger beroep gaan tegen de uitspraak.||https://nos.nl/artikel/2432091-rechter-veegt-om-de-mantel-uit-wegens-verhullen-racisme-en-geweld-van-agenten
2022-06-09||Honderden mensen bij stille tocht voor Gino (9) in Maastricht|| In Maastricht liepen mensen vanavond ook mee in een herdenkingstocht voor de 9-jarige Gino, die vorige week dood werd gevonden in Geleen. Honderden mensen zijn voor de tocht samengekomen. Het eerbetoon begon om 18.30 uur bij buurtcentrum Mariaberg in de wijk waar de jongen woonde. De tocht voerde onder meer langs het huis van Gino, meldt 1Limburg. De moeder en een zus van Gino liepen vooraan. Veel deelnemers droegen witte ballonnen mee. Aan het einde van de tocht hield Gino's zus Naomi een toespraak. "Ook hier in Maastricht, waar Gino met zijn moeder woonde, is de verslagenheid groot", zei ze. "Het verdriet om Gino is enorm en het wordt er niet minder om. Toch is het mooi en goed om te zien dat ook hier een tocht voor Gino is gehouden om zo afscheid van hem te kunnen nemen" Ook burgemeester Annemarie Penn-te Strake van Maastricht sprak de aanwezigen toe. "Wat kun je zeggen als er gewoon op een avond een jongetje van 9 uit zijn leven wordt weggerukt? En wat kun je zeggen tegen zijn moeder, die haar zoon is kwijtgeraakt? Of zijn zussen, die hun jonge broertje zijn verloren?" "We zijn hier omdat we tegen Gino sorry moeten zeggen", vervolgde Penn-te Strake. "Sorry dat er zoveel bruut geweld op je is uitgeoefend. En sorry dat je zo'n onrechtvaardig einde tegemoet bent gekomen. Grote mensen moeten daartegen opstaan, maar dat is ons niet gelukt." Tot slot werden de ballonnen opgelaten en werd er vuurwerk afgestoken. Gisteren werd de jongen al herdacht in Kerkrade, waar hij vorige week voor het laatst werd gezien. In tegenstelling tot de herdenkingstocht van gisteren, ging het vandaag om een stille tocht. Zo nam Kerkrade gisteren afscheid: Gino logeerde vorige week bij zijn oudere zus in Kerkrade, toen hij woensdagavond niet meer thuis kwam na het spelen. Zijn lichaam werd zaterdag gevonden bij een woning in Geleen. De 22-jarige Donny M. uit Geleen wordt verdacht van moord en ontvoering. Hij werd in 2017 al eens veroordeeld voor het bedreigen en mishandelen van twee jongetjes in Sittard en het misbruiken van een van hen.||https://nos.nl/artikel/2432087-honderden-mensen-bij-stille-tocht-voor-gino-9-in-maastricht
2022-06-09||Kabinet wil met belastingkorting werkende armen helpen|| Het kabinet overweegt om volgend jaar een belastingkorting voor werkenden in te voeren. Het is een maatregel om de steeds groter wordende groep Nederlanders die niet genoeg overhouden om rond te komen, tegemoet te komen. Dat zeggen bronnen tegen de NOS. De belastingkorting is bedoeld om mensen met een laag en gemiddeld inkomen wat meer armslag te geven, doordat ze minder belasting hoeven te betalen. Specifiek gaat het om het aanpassen van de arbeidskorting voor de laagste inkomens, wat leidt tot een hoger salaris. In augustus hakt het kabinet hierover een knoop door. Mensen zouden er wel pas volgend jaar iets van merken. De maatregel beoogt ook dat parttimers meer uren gaan werken, als bijdrage aan het oplossen van de personeelstekorten. Iets wat hard nodig is in deze tijden van krapte op de arbeidsmarkt. Uit eerder onderzoek blijkt dat 30 procent van de werkende armen meer uren zouden willen werken als de arbeidskorting wordt verhoogd. Daarnaast overweegt het kabinet om het minimumloon nog een stapje te verhogen. Ook daarover wordt in augustus besloten. Dat verhoogt de koopkracht van de laagste inkomens. De regeringspartijen hadden al besloten om het minimumloon te verhogen, maar zelfs met die verhoging blijft het nog onder de Europese richtlijn. Het nieuwe minimumuurloon komt uit op 12,11 euro, volgens het advies uit Brussel zou daar nog 2 euro bovenop moeten. Taxichauffeur Suzanna was blij met die mogelijke loonsverhoging, zei ze eerder deze week: "Ik sprong een gat in de lucht natuurlijk": Het Centraal Planbureau kwam vandaag met een rapport waar in het donkerste scenario 1,2 miljoen huishoudens in de financiële problemen komen vanwege alle prijsstijgingen. Vooral de lagere inkomens zouden door de ondergrens zakken. Het kabinet denkt eraan de maatregelen te betalen met de 2,4 miljard euro die in de voorjaarsnota opzij zijn gezet voor een lastenverlichting voor de middeninkomens. Daarnaast wordt er gekeken of vermogenden meer belasting zouden moeten betalen. Er loopt een grootschalig onderzoek naar de vermogensongelijkheid in Nederland. Dat moet voor de zomer af zijn. "In augustus wordt daarover gesproken zonder politieke taboes," zei premier Rutte daar vandaag over in het Verantwoordingsdebat. Sommige regeringspartijen hopen dat er met dit onderzoek in de hand gerichter kan worden gekeken waar vermogenden nu weinig of soms geen belasting betalen. "Als je door je oogharen kijkt dan zou je kunnen zeggen dat het op het gebied van inkomen in Nederland netjes gaat, maar als je kijkt naar de vermogensongelijkheid lijkt er toch wel sprake te zijn van een zekere scheefgroei", aldus Rutte.||https://nos.nl/artikel/2432080-kabinet-wil-met-belastingkorting-werkende-armen-helpen
2022-06-09||'Uithalers' en cocaïne gevonden in haven Rotterdam|| In Rotterdam zijn de afgelopen weken opnieuw verdachten opgepakt die grote hoeveelheden cocaïne uit de haven probeerden te smokkelen. Intussen blijft justitie worstelen met de vervolging van deze 'uithalers'. Het Openbaar Ministerie maakte vandaag bekend dat in mei ruim 3600 kilo cocaïne is onderschept in de Rotterdamse haven. Er zijn elf uithalers aangehouden, die een deel van deze drugs kwamen oppikken. Beveiligers zagen meerdere keren insluipers op haventerreinen. Zo werd bij een koelcontainer een groepje uithalers gearresteerd, die gereedschap bij zich hadden om luikjes in de koelmotor te kunnen openmaken. Daarachter lagen tientallen kilo's cocaïne. Twee keer vond de douane ook een 'hotelcontainer', een lege container waarin uithalers zich laten opsluiten om ongezien het haventerrein op en af te komen. Vervolgens halen ze drugs uit containers in de buurt. De douane vindt regelmatig gps-zenders in partijen cocaïne, zodat de uithalers weten waar ze de drugs kunnen vinden. In een van de hotelcontainers lagen volgens het OM ook gloednieuwe kettingzagen. Die leidden de opsporingsdiensten naar een container met zware houten balken, waar bijna 900 kilo cocaïne in verstopt zat. Het OM vermoedt dat het de bedoeling was om de balken door te zagen om bij de drugs te kunnen. In de Rotterdamse haven blijven recordhoeveelheden cocaïne binnenkomen. Hoe kan dat? En hoe komt dat? NOS op 3 dook in de cokeberg: De andere hotelcontainer was leeg, maar een zoekactie met een drugshond had resultaat. In een container in de buurt lagen vier verdachten op tientallen sporttassen met cocaïne. Het OM vermoedt dat deze uithalers 950 kilo kwamen oppikken. In weer een ander geval waren het sleep- en voetsporen op de grond die de uithalers verraadden. Ze brachten het opsporingsteam bij een container met twee verdachten, gereedschap en 90 kilo coke. Soms greep de douane net mis. Zo werd een koelcontainer gevonden waar de uithalers vermoedelijk net weg waren. In hun haast hadden ze nog één blok cocaïne achtergelaten. De elf aangehouden verdachten zitten nog vast, maar het Openbaar Ministerie worstelt weer met de vervolging van uithalers door een recente uitspraak. Het gerechtshof zette een streep door een aantal eerdere veroordelingen. Sinds 1 januari geldt nieuwe wetgeving, waarmee vermoedelijke uithalers ook gevangenisstraf kunnen krijgen als ze nog geen drugs bij zich hebben. Tot ergernis van justitie kwamen ze daarvoor vaak weg met een boete. Dit jaar heeft de rechtbank in Rotterdam al meerdere uithalers tot enkele maanden cel veroordeeld. Maar in hoger beroep kwam het gerechtshof tot een ander oordeel. Het hof veroordeelde de verdachten vrijdag tot een taakstraf, omdat niet vaststaat dat ze daadwerkelijk drugs kwamen ophalen. Het OM noemt dit een "enorme domper" na een jarenlange strijd om uithalers strenger te kunnen bestraffen. Het nieuwe vonnis leidde ertoe dat gisteren vier vermoedelijke uithalers werden vrijgelaten, omdat de rechter niet meteen meer over de zaak kon oordelen. Het Openbaar Ministerie gaat nu met andere partijen in gesprek over hoe het verder moet met de aanpak van uithalers.||https://nos.nl/artikel/2432077-uithalers-en-cocaine-gevonden-in-haven-rotterdam
2022-06-09||Nederland levert ook drones aan Oekraïne, per ongeluk bekend geworden|| Defensie heeft naast allerlei ander militair materieel ook drones geleverd aan Oekraïne. Die informatie is 'per abuis' in de Voorjaarsnota gekomen, meldt minister Ollongren vandaag in een brief aan de Tweede Kamer. Het gaat overigens niet om bewapende drones; daar beschikt het Nederlandse leger nog niet over. De NAVO verzocht lidstaten eerder al om zeer terughoudend te zijn met het delen van informatie over militaire steun aan Oekraïne. Het kabinet wilde de levering van drones daarom niet openbaar maken, maar om onduidelijk redenen is de informatie toch in de Voorjaarsnota opgenomen. Bovendien stond in die nota ook een onjuist bedrag genoemd. Defensie meldde in de Voorjaarsnota dat er op dat moment voor 73 miljoen euro aan militaire goederen, drones en veldhospitalen was geleverd. Een woordvoerder van Defensie zegt tegen de NOS dat dit om een "oud bedrag" ging. Halverwege mei, toen de Voorjaarsnota werd verstuurd, was er al voor 102 miljoen euro aan militaire steun naar Oekraïne gestuurd. Ollongren schrijft nu dat Nederland voor ruim 130,4 miljoen euro aan materiële steun heeft geleverd. Defensie kan geen aanvullende informatie geven over welke drones er naar Oekraïne zijn gestuurd, en hoeveel. Vermoedelijk gaat het om verkenningsdrones. Ook over de vijf pantserhouwitsers die Nederland heeft toegezegd aan Oekraïne is de afgelopen tijd meer bekend geworden. Deze mobiele artilleriekanonnen, met een bereik oplopend tot 50 kilometer, zijn nog niet onderweg naar het slagveld. Oekraïense militairen krijgen op dit moment in Duitsland training om de pantserhouwitsers te bedienen. Wanneer dit traject is afgerond en de bepantserde voertuigen naar Oekraïne gaan, kon Ollongren gisteren in de Kamer nog niet zeggen. Wel zei ze dat de training goed verloopt. Al bij de aankondiging dat Nederland pantserhouwitsers ging sturen, werd expliciet gezegd dat het even zou duren voordat ze goed en wel konden worden ingezet. Het zijn geavanceerde wapens en er komt veel meer bij kijken dan alleen leren mikken en schieten. Sinds het begin van de Russische invasie in Oekraïne is het Westen stapsgewijs zwaardere wapens aan Kiev gaan leveren. Nederland stuurde in het begin scherfvesten, helmen en scherpschuttersgeweren. De pantserhouwitsers zijn voor zover bekend de zwaarste wapens die Nederland Oekraïne heeft toegezegd. De afgelopen tijd wordt op verzoek van de NAVO veel minder bekendgemaakt over welke militaire steun lidstaten toezeggen of sturen. Enerzijds om het risico op verdere escalatie van het conflict te verkleinen. Anderzijds om Rusland minder inzicht te geven in welke steun Kiev precies krijgt. Eerder deze week meldde de NOS dat Oekraïense strijdgroepen consumentendrones inzetten om het Russische leger aan te vallen. Antitankgranaten worden aan deze onbemande drones bevestigd en vervolgens op legereenheden gegooid. Door deze acties te filmen en online te publiceren weten Oekraïense verzetsgroepen nieuwe geldschieters aan te trekken om hun strijd te financieren. ||https://nos.nl/artikel/2432074-nederland-levert-ook-drones-aan-oekraine-per-ongeluk-bekend-geworden
2022-06-09||Celstraffen tot vijf maanden voor ADO-relschoppers|| Vier mannen die eind mei deelnamen aan de rellen na afloop van de wedstrijd ADO Den Haag-Excelsior zijn veroordeeld tot gevangenisstraffen. Een 26-jarige man uit Den Haag kreeg een celstraf van vijf maanden, drie andere mannen van 48, 24 en 57 jaar kregen straffen van zes maanden, waarvan twee maanden voorwaardelijk. Na afloop van de verloren play-offsfinale tegen Excelsior stormden ADO-fans over het veld richting het uitvak voor een confrontatie. Vuurwerk en een stoel werden naar het vak met uitsupporters van Excelsior gegooid. Buiten de stadionmuren raakten ADO-fans slaags met de politie. Bij de rellen raakten acht politieagenten gewond. Een van hen is volgens de gemeente Den Haag met een stalen staaf in zijn gezicht geslagen. Tachtig agenten hebben gemeld dat zij te maken hebben gehad met fors geweld. In totaal werden acht arrestaties verricht. Vier verdachten worden via het snelrecht veroordeeld. Een van hen is de 26-jarige Davey S. uit Den Haag, die is veroordeeld tot vijf maanden cel. Hij zegt spijt te hebben, schrijft Omroep West. "Ik heb aan niets anders kunnen denken. Het moet door de alcohol zijn gekomen", zei S. tijdens de zitting. "Ik ben in het dagelijks leven een keihard werkende student. Ik ga letterlijk echt bijna nooit naar de voetbal en ik heb echt geen haat tegen de politie." Maar volgens de rechter zocht de verdachte de confrontatie op. "U bent niet opgehouden, ook niet nadat u was gewaarschuwd dat u zou worden gebeten." De straf is conform de eis van het Openbaar Ministerie. De 48-jarige Ronnie W. uit Rijswijk zei tijdens de zitting dat hij in de rellen was beland omdat hij na de wedstrijd op zoek was gegaan naar zijn kinderen. "Ik ben het hele stadion rondgelopen en kwam bij een rij ME'ers aan. Ik wilde erlangs, maar dat mocht niet. Ik kreeg klappen en toen is het bij mij omgedraaid. Ik ben blijven staan, heel stom." Ook van hem zijn camerabeelden waarop was te zien dat hij mee begon te doen aan de rellen. "Dat was niet normaal nee", zei W. tijdens de zitting over zijn eigen bijdrage. Ook hij bleek behoorlijk wat gedronken te hebben en is gebeten door een politiehond. Hij loopt nu met een stok. Zijn straf is gelijk aan de eis van justitie. Ferdinand van H. (24), eveneens uit Den Haag, trapte die avond tegen een politievoertuig en gooide met stenen die waren losgewrikt uit het trottoir. Ook deze verdachte was tijdens de rellen op camerabeelden te zien. "Hij heeft met een grote groep stenen afgevuurd richting de politie en daarbij zijn gewonden gevallen", zei de officier van justitie. "Slaat nergens op om te doen", zei Van H. over zijn eigen daden. "Een beetje meedoen met anderen. Ik was heel erg dronken, ik was al mijn vrienden kwijt en mijn sleutel. Ik was in paniek." De verdachte was naar eigen zeggen tijdens de rellen "vol emotie". "Het was niet mijn intentie om met die stenen ME'ers te raken, maar een bus." Van H. liet weten spijt te hebben. "Het gooien van stenen naar agenten verdient geen mededogen", aldus de rechter. De celstraf is conform de eis van het OM. Van de laatste verdachte, de 57-jarige Paul H. uit Leidschendam, is op camerabeelden te zien hoe hij een ME'er met een stalen pijp slaat. Eerder zei de verdachte dat het om zelfverdediging ging, maar tijdens de zitting vanmiddag nam hij deze woorden terug. "Ik ben gewoon helemaal in de war geraakt door de situatie op het plein. Dit is allemaal gebeurd in een vlaag van verstandsverbijstering. Het spijt mij ten zeerste." Het OM eiste vijf maanden gevangenisstraf, waarvan twee maanden voorwaardelijk. De rechter vond een hogere straf passend en legde H. een gevangenisstraf van zes maanden op, waarvan twee maanden voorwaardelijk. Tijdens elke zitting liet de officier van justitie aan de verdachten weten hoeveel impact de rellen hadden op agenten. "Politieagenten zijn niet alleen politieagenten, maar ook vader, moeder, zoon en dochter. De politie moest vechten voor hun leven. Een deel is ook daadwerkelijk gewond geraakt en in het ziekenhuis terechtgekomen. Een leuk avondje voetbal eindigde in een nachtmerrie."||https://nos.nl/artikel/2432073-celstraffen-tot-vijf-maanden-voor-ado-relschoppers
2022-06-09||Grote brand in bedrijfspand Heerenveen onder controle|| Een bedrijfspand in Heerenveen is vanmiddag zwaar beschadigd geraakt door een grote brand. Het vuur is inmiddels onder controle, de brandweer is momenteel bezig met nablussen. Het pand, met een dak vol zonnepanelen, ligt naast de A32. Het zou volgens Omrop Fryslân gaan om een overslagbedrijf. Volgens de brandweer ontstond de brand op het dak, en sloegen de vlammen daarna naar binnen. Er raakte niemand gewond. Meerdere eenheden werden ingezet bij het blussen. Uit voorzorg waren ook ambulances en een traumahelikopter opgeroepen. De rook was in de wijde omgeving te zien. Vanwege rookoverlast was in de omgeving een NL-Alert verstuurd met het advies om ramen en deuren te sluiten en uit de rook te blijven. Die waarschuwing is inmiddels ingetrokken. Afritten van de A32 die urenlang afgesloten waren, zijn nu weer vrijgegeven. Hoe de brand heeft kunnen ontstaan is niet bekend. De gemeente Heerenveen waarschuwt dat glasdeeltjes van zonnepanelen van het getroffen pand in de wijde omgeving terecht zijn gekomen. ||https://nos.nl/artikel/2432071-grote-brand-in-bedrijfspand-heerenveen-onder-controle
2022-06-09||Hot Girl Summer-lijsten: 'Grote kans dat meiden hiermee over grenzen gaan'|| Eén punt voor een shotje, drie voor een tongzoen, en twintig als je je laat ontmaagden: dit zijn een paar opdrachten op zogenoemde 'Hot Girl Summer'-lijsten. Duizenden jongeren doen daaraan mee deze zomer, blijkt uit onderzoek van NOS Stories. "Als het goed gaat, kan het leuk zijn", zegt Linda Terpstra van Fier, behandelcentrum van slachtoffers van seksueel misbruik. "Maar er is een grote kans dat meiden hiermee over hun grenzen gaan, en dat kan verregaande gevolgen hebben." NOS Stories deed onderzoek naar de Hot Girl Summer. Meer dan 7000 jongeren vertelden lijsten te hebben met opdrachten voor punten: Uit een vragenlijst van NOS Stories, die meer dan 24.000 keer werd ingevuld, blijkt dat duizenden Nederlandse minderjarigen een Hot Girl Summer-lijst hebben met vriend(inn)en. Soms van het internet geplukt, aangevuld met eigen opdrachten, of zelf gemaakt. De punten worden bijgehouden in Snapchat- en WhatsApp-groepen, of in de app ClassDojo. In die app kunnen leraren opdrachten geven aan leerlingen voor punten, en ouders kunnen meekijken. Bij de Hot Girl Summer-groepen is ouders en leraren toegang ontzegd. Opdrachten op die lijsten gaan over drank en drugs, regels overtreden of flirten en seksuele handelingen. Jongere meiden scoren vooral punten voor iemands Snapchat vragen, uit huis sneaken of de trui van iemand die je leuk vindt scoren. Op lijsten die wat verder gaan, krijgen meiden punten voor out gaan door alcohol, ontmaagd worden of een trio doen. In sommige vriendengroepen krijg je strafpunten als je een dag geen punten haalt. Minpunten kun je ook halen als je verliefd wordt. Meestal is het voor de lol, maar in sommige groepen zijn er prijzen voor winnaars, zoals een taart, of bijvoorbeeld 500 euro. Verliezers zijn in sommige groepen een maand niet meer welkom op feestjes, of worden helemaal uit de vriendengroep gegooid. Luna (niet haar echte naam) heeft ook meegedaan aan de lijsten. "Ik stond gedeeld bovenaan met een andere vriendin uit de groep. Dus onze vriendinnen pushten ons om te winnen. Toen we in een bar waren, spraken ze met twee barmannen af dat ik in een kamertje een trio met hen zou doen voor punten. Ik stribbelde tegen en zei dat ik het niet wilde. Maar ik wilde er ook bij horen, niet buiten de groep vallen. Achteraf had ik enorm veel spijt. Ik had het nooit gedaan zonder die lijst. Onze hele vriendinnengroep is nu uit elkaar geklapt." "Luna geeft aan dat ze dingen heeft gedaan waarvan ze vooraf al zei dat ze het niet wilde. De groep creëert zoveel groepsdruk waardoor ze het toch doet. Ik vind dit verkrachting", zegt Terpstra. "Daar kan je de rest van je leven last van houden." Ze wijst daarvoor ook naar een ander aspect van de lijsten: de minpunten die je krijgt als je huilt om een jongen of gevoelens krijgt. "Dat leert je structureel gevoel uitschakelen", zegt Terpstra. "Als wij meiden binnenkrijgen die slachtoffer zijn van seksueel misbruik, dan is vaak het eerste waar therapeuten mee aan de slag gaan het gevoel weer toe kunnen laten, ook bij seksualiteit." Minderjarige meisjes zeggen vooral mee te doen voor een leuke zomer en om het gezellig te hebben met vriendinnen. Ook zijn ze blij dat na twee jaar corona eindelijk alles weer kan. "Tijdens corona stond de seksuele ontwikkeling van veel jonge meiden op een lager pitje", zegt Hanneke de Graaf van Rutgers. "Ze hadden minder seks en leerden dus minder goed wat ze wilden. Nu kan alles weer, en dan gaan jongeren inhalen wat ze hebben gemist. Je ziet dat ze bij uitgaan ook grenzelozer zijn." Zeker de helft van de meiden die meedoet, zegt dat te doen om eens in te gaan tegen alle 'regels' waar alleen meisjes aan moeten voldoen. "Het is oneerlijk dat er verschillende regels zijn voor meisjes en jongens", zegt een meisje op straat. "Met de Hot Girl Summer trekken we dat recht." "Wat ik er leuk aan vind is dat meiden op deze manier worden aangespoord om seksueel actief te zijn, en vaak zie je dat dat wordt tegengehouden. Jongens moeten scoren, meisjes afhouden", zegt Belle Barbé, specialist seksuele opvoeding. "Maar dit soort lijsten kunnen er wel voor zorgen dat sommige mensen druk ervaren om iets te doen wat ze eigenlijk niet willen." Dat meiden druk ervaren door de lijst komt ook naar voren uit de vragenlijst. "Je tongt toch wat sneller", zegt een meisje. "Je wilt niet verliezen - dan ben je preuts": "Dat zorgt voor enorm veel groepsdruk. Het bevat alle aspecten van gamification", zegt Terpstra van Fier. Met andere woorden: er wordt een spel van gemaakt. "En dat past in deze tijd. Het zorgt ervoor dat je verder gaat dan anders en dat kan echt heel gevaarlijk zijn." Eén op de vijf jongeren die eerder meededen, zegt iets te hebben gedaan waar ze achteraf spijt van hadden. Bijvoorbeeld doordat ze te dronken waren, iemand die ze eigenlijk leuk vonden afwezen voor punten, of zelfs werden ontmaagd voor de lijst. Soms leidt dit tot heftige ervaringen: Het is belangrijk dat dit soort lijsten veilig worden uitgevoerd, zeggen deskundigen. "Maak een eigen lijst met persoonlijke doelen. Dan leer je je eigen grenzen verleggen, en niet die van een algemene lijst waarmee de kans veel groter is dat je over je grenzen gaat", zegt De Graaf van Rutgers. "En als ze wel een keer over hun grenzen gaan, dan moeten we jongeren vooral niet veroordelen", voegt Barbé toe.||https://nos.nl/artikel/2432069-hot-girl-summer-lijsten-grote-kans-dat-meiden-hiermee-over-grenzen-gaan
2022-06-09||Ontsnapte gevangene zit in podcast, toch kan Britse politie hem niet vinden|| In het Verenigd Koninkrijk is een ontsnapte gevangene plotseling opgedoken in een podcast. De Britse Greggor Grey ontvluchtte drie weken geleden, op 15 mei, een gevangenis in Derbyshire. De autoriteiten hebben hem nog niet opgespoord. Maar gisteravond verscheen hij wel ineens in een aflevering van de podcast Chop Shop. "Jullie praten op het moment met een man op de vlucht", vertelde hij aan zijn interviewers. Grey zei in de podcast dat hij was gevlucht omdat hem "onrecht en verdriet" was aangedaan. Hij was zeventien jaar geleden opgepakt voor een overval en kreeg toen een levenslange celstraf opgelegd. Het vonnis bevatte een mogelijkheid tot eerdere vrijlating op voorwaarde dat hij goed gedrag vertoonde. Maar tot nu toe is hij niet vrijgelaten. De gevangene vertelt dat dit hem erg diep raakt: "Ik huil mezelf elke avond in slaap". Een video-opname van de podcast: Het is niet de eerste keer sinds zijn ontsnapping dat Grey contact zoekt met de media. Twee weken geleden had hij al gebeld met de lokale krant The Birmingham Mail. De crimineel vertelde de redactie toen dat "de gevangenis hem helemaal gestoord maakte" en dat hij daarom was gevlucht. De Britse politie is nog steeds op zoek naar de man. In een persbericht vraagt de politie in Derbyshire iedereen met informatie over Grey contact op te nemen.||https://nos.nl/artikel/2432068-ontsnapte-gevangene-zit-in-podcast-toch-kan-britse-politie-hem-niet-vinden
2022-06-09||'Huiveringwekkend bewijs voor samenzwering Capitoolbestorming', zegt onderzoekscommissie|| Precies 50 jaar na de roemruchte inbraak in het partijkantoor van de Democraten door een president die herkozen wilde worden, beginnen deze week in Washington D.C. openbare verhoren die doen denken aan de openbare Watergate-verhoren uit de jaren 70. Dit keer over de inbreuk op het democratisch proces door een president die in 2020 na de verkiezingen weigerde zijn verlies toe te geven. De commissie die de bestorming van het Capitool op 6 januari 2021 onderzoekt zegt over 'huiveringwekkend' bewijs te beschikken waaruit zal blijken dat oud-president Trump opzettelijk en illegaal de bestorming in gang heeft gezet om aan de macht te blijven, tegen de wil van het Amerikaanse volk in. Op de dag dat het Congres de verkiezingsuitslag moest bekrachtigen bestormde een opgejutte menigte na een opruiende speech van de verslagen president het Capitoolgebouw. Ze braken door ramen en deuren en drongen door in het hart van de democratie, tot ín de zetel van de Senaatsvoorzitter. Vijf mensen kwamen om het leven, onder wie een vrouw die werd doodgeschoten door de politie. Honderden mensen raakten gewond, onder wie 138 politieagenten. Terwijl in het Witte Huis paniekerige tekstberichten van Congresleden binnenkwamen die opriepen om in te grijpen keek de president ruim drie uur lang naar de tv en deed niets. De hele wereld kon zien hoe wereldmacht Amerika een paar uur wankelde. Hoe een gewelddadige opstand bijna een einde maakte aan de oudste democratie ter wereld, zoals de Amerikanen het zelf trots noemen. Of was er alleen maar sprake van een uit de hand gelopen protest van mensen die zich in the heat of the moment hadden laten meeslepen door de massa, zoals veel Republikeinen en conservatieve media volhouden? Volgens hen moet de dramatiek van de gebeurtenissen op 6 januari niet overdreven worden. Maar wat gebeurde er in die benarde uren precies achter de muren van het Witte Huis? Met wie communiceerde de president en in hoeverre was hij de aanstichter of zelfs organisator van het volksprotest? Daar heeft de onderzoekscommissie de afgelopen maanden geprobeerd achter te komen en volgens de Republikeinse vicevoorzitter Liz Cheney was er sprake van een goed georganiseerde samenzwering om Trump aan de macht te houden. "Tijdens ons onderzoek ben ik niets tegengekomen wat mijn zorgen heeft verminderd," zei ze in een interview met tv-zender CBS deze week. Op de vraag waarover ze zich meer zorgen is gaan maken antwoordde ze: "Hoe uitvoerig, uitgebreid en veelvoudig deze poging om de macht vast te houden was." Volgens haar zijn de openbare verhoren er dan ook voor om de Amerikaanse bevolking te tonen hoe kwetsbaar een democratie kan zijn: "Mensen moeten met eigen ogen zien hoe makkelijk ons democratische systeem ontmanteld kan worden als we het niet verdedigen." Kijk hier wat er gebeurde toen Trump-aanhangers het Capitool binnendrongen: De afgelopen maanden heeft de commissie meer dan duizend getuigen gehoord, 135.000 documenten verzameld en de hand weten te leggen op privé-communicatie tussen hoge Witte Huis-medewerkers, persoonlijk adviseurs van Trump, Republikeinse Congresleden en extreemrechtse groeperingen, die een grote rol hebben gespeeld bij de bestorming van het Capitool. Vrijwel iedere poging van de commissie om achter de waarheid te komen werd tegengewerkt. Vertrouwelingen van Trump weigerden te komen getuigen en er is een gat van ruim zeven en een half uur in de telefoontranscripties van de voormalige president. Maar uiteindelijk denkt de commissie nu een duidelijk beeld te kunnen schetsen van wat er zich heeft afgespeeld. Om de conclusies kracht bij te zetten beginnen donderdagavond de openbare getuigenverhoren. "We hebben bewijs gevonden dat er sprake is geweest van veel meer dan alleen aansporing," zei vooraanstaand Democratisch commissielid Jamie Raskin tegen The Washington Post. Hij voegde daaraan toe dat uit de verhoren het verhaal naar voren zal komen van "een samenzwering die de uitkomst van de presidentsverkiezingen van 2020 teniet had moeten doen en de overdracht van de macht had moeten verhinderen." Om dat verhaal te kunnen vertellen zal de commissie tot nu toe geheimgehouden documenten, foto's en videomateriaal van het Witte Huis presenteren. Getuigen zijn opgeroepen om dat materiaal met verklaringen onder ede te ondersteunen. Wie er komen is nog niet bekendgemaakt, maar verwacht wordt dat topambtenaren van vicepresident Mike Pence en medewerkers van Trumps voormalige stafchef Mark Meadows hun opwachting zullen maken. De getuigenverhoren vinden plaats onder het oog van de natie en worden rechtstreeks op tv uitgezonden op prime time, als er miljoenen mensen kijken. Maar ondanks de wens van Liz Cheney om zo tegenover het Amerikaanse publiek te bewijzen dat er sprake is geweest van een samenzwering zullen de Trump-aanhang en miljoenen mensen van haar eigen Republikeinse partij er niet naar kijken. De best bekeken conservatieve zender Fox News, die blijft volhouden dat 6 januari een uit de hand gelopen protest van vreedzame demonstranten was, heeft besloten de openbare verhoren niet uit te zenden. Zo zal de achterban van Trump het nieuwe bewijsmateriaal nooit zien, maar de vraag is ook maar helemaal of die zich erdoor had laten overtuigen. Volgens hen is de onderzoekscommissie zelf het resultaat van een samenzwering tegen hun president Trump, wiens leugen dat hij de verkiezingen heeft gewonnen ze nog steeds geloven. "Trump heeft tot nu toe geen berouw betoond, sterker nog, zijn uitspraken worden alleen maar extremer," aldus Cheney. Hoe de Republikeinen omgaan met de nasleep van 6 januari is volgens haar een morele test voor haar partij.||https://nos.nl/artikel/2432067-huiveringwekkend-bewijs-voor-samenzwering-capitoolbestorming-zegt-onderzoekscommissie
2022-06-09||Illegaal een e-book gedownload? Ziggo hoeft niet te waarschuwen, zegt rechter|| Internetprovider Ziggo hoeft geen waarschuwing door te sturen aan een klant die illegaal e-books downloadt, of aan mensen die dat in de toekomst doen, zoals Stichting BREIN had verzocht. Dat heeft de voorzieningenrechter van de rechtbank Utrecht besloten. Auteursrechtenorganisatie BREIN had een zaak aangespannen vanwege een website waarop meer dan 200 e-books te downloaden zijn. Daaronder zijn titels van Nederlandse auteurs en deels illegale kopieën. Volgens BREIN heeft de IP-adreshouder in kwestie zélf auteursrechten geschonden, maar daar gaat de rechtbank niet in mee. "Het kan namelijk ook iemand anders zijn die, zonder dat de IP-adreshouder het weet, gebruik maakt van het IP-adres." Ook oordeelde de rechter dat het doorsturen van een waarschuwing in strijd is met de Algemene verordening gegevensbescherming (AVG). Als de rechter niet zou besluiten dat Ziggo een waarschuwingsbrief van BREIN zou moeten doorsturen, wilde de stichting dat Ziggo de NAW-gegevens (naam, adres, woonplaats) zou verstrekken, zodat BREIN de brieven zelf kon versturen. Maar ook daarover oordeelde de rechter in het nadeel van de auteursrechtenorganisatie. Zowel het doorsturen van een waarschuwingsbrief als het delen van NAW-gegevens kan alleen al niet omdat Ziggo daar geen vergunning van de Autoriteit Persoonsgegevens (AP) heeft. "Ziggo heeft namelijk wel een vergunning van de AP nodig om intern het IP-adres aan de NAW-gegevens te kunnen koppelen om zo een waarschuwingsbrief te kunnen versturen. Die vergunning is ook nodig als Ziggo die NAW-gegevens aan BREIN wil verstrekken."||https://nos.nl/artikel/2432064-illegaal-een-e-book-gedownload-ziggo-hoeft-niet-te-waarschuwen-zegt-rechter
2022-06-09||Waarom is het stroomnet vol, en is er wat aan te doen?|| Gisteren werd bekend dat nieuwe bedrijven in Brabant en Limburg voorlopig geen aansluiting kunnen krijgen op het elektriciteitsnet. Waarom is dit probleem juist in het zuiden ontstaan, dreigt dit ook elders en hoe kan het worden opgelost? Vier vragen over de stroomvoorziening. Volgens Tennet-woordvoerder Eefje van Gorp is er in Brabant en Limburg "een ontzettende hausse" in de vraag naar stroom bij grote verbruikers. De laatste maanden is er voor ruim 800 megawatt aan verzoeken bijgekomen: vier keer de stroombehoefte van Den Bosch. De vraag stijgt vooral in de regio Eindhoven, op het industriecomplex bij Moerdijk en op het industriecomplex Chemelot in Limburg. Daar is "heel veel economische groei" en bestaat een sterke drang om te verduurzamen, waarbij bedrijven van gas overgaan op stroom. Dat is nog aangewakkerd door de oorlog in Oekraïne. De omvang van de toename heeft Tennet wel verrast. Dat het zo hard zou gaan, was niet voorzien, zegt Van Gorp. Ook in de Randstad groeit de stroombehoefte, maar in het zuiden komt er nog bij dat de capaciteit van het hoogspanningsnet minder is. Volgens Tennet is het lastig geschikte locaties voor hoogspanningsstations te vinden en kosten vergunningsprocedures veel tijd. Het duurt gemiddeld acht jaar om een vergunning voor een nieuw hoogspanningsstation te krijgen, waarna de bouw zelf nog twee jaar kost. Omwonenden vertragen of verhinderen de bouw van nieuwe stations. Ook heeft Tennet last van de regel dat er pas gebouwd mag worden als de afname verzekerd is. Ook in andere delen van het land schiet het stroomnet tekort. Zo werd vandaag bekend dat bedrijven in en rond Roelofarendsveen in Zuid-Holland de komende vijf jaar geen nieuwe aansluitingen krijgen. In Amsterdam en andere delen van Noord-Holland zit het net al langer vol en moeten bedrijven jarenlang wachten op een aansluiting. In het noorden van het land speelt een ander probleem: daar kunnen wind- en zonneparken juist hun stroom niet kwijt. Toch is het probleem in Brabant en Limburg in twee opzichten uniek. Hier kunnen nieuwe bedrijven zowel voor de afname als het opwekken van stroom geen aansluiting krijgen op het elektriciteitsnet. Bovendien gaat het hier om het hoogspanningsnet, dat in heel Nederland in handen is van Tennet. De problemen elders hebben vaak te maken met het midden- en laagspanningsnet, beheerd door regionale netbeheerders als Liander, Stedin en Enexis. Het hoogspanningsnet, dat bestaat uit hoogspanningsstations, -masten en -draden, wordt ook wel de elektriciteitssnelweg genoemd, de laagspanningsnetten van de regionale beheerders zijn in deze vergelijking de provinciale wegen. Die vergelijking laat ook dat 'files' op beide netten met elkaar samenhangen. Tennet weet niet hoe lang de afname- en leveringsstop in het zuiden gaat duren. "Misschien een paar maanden", zegt Van Gorp. Tegelijk sluit ze niet uit dat ook andere delen van het land ermee te maken krijgen. Volgens de netcapaciteitskaart die Tennet begin deze maand heeft geactualiseerd, is er in Noord- en Zuid-Holland genoeg capaciteit, maar is de situatie in Utrecht, Gelderland en Friesland moeilijker. Eind vorig jaar maakte Tennet al bekend dat in de provincie Utrecht voorlopig geen nieuwe grote projecten met zonnepanelen of windmolens mogelijk zijn. Over acht tot tien jaar moet er in het zuiden genoeg capaciteit op het hoogspanningsnet zijn. Tennet investeert er in die periode twee miljard euro in nieuwe hoogspanningsstations en versterking van het bestaande netwerk.  In de tussentijd kan het net beter worden gebruikt. Een belangrijk deel is bestemd voor reservecapaciteit, die alleen wordt ingezet om storingen op te vangen. Sinds kort mag deze 'vluchtstrook' van de elektriciteitssnelweg worden ingezet als 'spitsstrook'. Zo gebruikt Tennet zijn reservelijnen in Emmen al voor zonne- en windenergie. De reservecapaciteit moet ook in Brabant en Limburg soelaas gaan bieden.  Tennet probeert daarnaast snel extra capaciteit te creëren door niet-gebruikte stroom terug te kopen. Afnemers hebben in hun contract vaak veel meer stroom geregeld dan ze daadwerkelijk gebruiken. Tennet wil die stroom inzetten voor andere klanten en gaat bedrijven vragen tegen een vergoeding hun gebruik op piekmomenten te beperken.  Is kernenergie een oplossing? "Absoluut niet", zegt van Gorp. "Het duurt minstens twaalf jaar voor de eerste kerncentrale er zou kunnen zijn."||https://nos.nl/artikel/2432057-waarom-is-het-stroomnet-vol-en-is-er-wat-aan-te-doen
2022-06-09||Student Brahim wilde Oekraïne beschermen, maar krijgt nu de doodstraf|| Achter de witte tralies van de regionale rechtbank van Donetsk kijkt Brahim Saadoun bedeesd om zich heen. De 21-jarige Marokkaanse student is door Oost-Oekraïense separatisten aangeklaagd vanwege onder meer "terroristische activiteiten" en vandaag is hij ter dood veroordeeld. Brahim verhuisde zo'n drie jaar geleden van Marokko naar Kiev, om aan de technische universiteit luchtvaart- en ruimtevaarttechniek te studeren. Hij voelde zich al snel thuis in de stad, vertelt goede vriend Anton Petrov, die zelf oorspronkelijk uit Belarus komt. "De mentaliteit van de mensen hier past goed bij hem, merkte ik." "Ik ben met stomheid geslagen", laat hij weten in reactie op het doodvonnis. "De wereld gaat hier ongetwijfeld scherp op reageren, maar dan nog wordt er gemarchandeerd met hun leven." Petrov omschrijft Brahim als een gangmaker in iedere groep. "Hij kon mensen aan zich binden met zijn humor en kennis. Ook maakte hij indruk met zijn talenknobbel." Naast Arabisch, Frans en Engels spreekt hij ook een woordje Oekraïens en Russisch. "En zelfs wat Chinees en Hebreeuws. Dat heeft hij zichzelf aangeleerd, gewoon voor de lol." Toen in 2021 de spanningen met Rusland opliepen, meldde Brahim zich bij het leger, aanvankelijk als vrijwilliger. "Dat verbaasde mij, maar zo is hij. Hij had het gevoel dat hij iets moest doen voor het land. Hij voelde zich zo verbonden met Oekraïne dat hij bereid bleek te sterven voor het land." Bij de start van de Russische invasie was Brahim gelegerd nabij de grens van het separatistische gebied in Oost-Oekraïne. Kort daarna werd hij betrokken bij de verdediging van Marioepol, die oostelijke havenstad die maandenlang werd belegerd door het Russische leger. Bang was hij niet, volgens Anton. "Althans, die indruk maakte hij niet. Hij zei dat ik me niet druk moest maken. 'Zoek maar een bar waar we naartoe kunnen om binnenkort de overwinning te vieren', zei hij." Op 27 maart sprak Anton zijn goede vriend voor het laatst. Na wekenlange strijd viel Marioepol in Russische handen en werd Brahim gevangen genomen. Sindsdien is er geen contact meer met hem geweest. Vrienden en familie moeten hun informatie halen uit de propagandavideo's waarin hij voorkomt. Daarin wordt hij steevast een 'buitenlandse huurling' genoemd, die 'misdaden tegen de vrede en veiligheid' heeft gepleegd. Ook dook Brahim op in een video van de Russische oorlogsverslaggever Aleksandr Sladkov (over zijn vlogs schreven we eerder dit aritkel). Daarin werd hem gevraagd of hij bang was toen hij gevangen werd genomen. "Natuurlijk", antwoordde hij ogenschijnlijk ongedwongen, "Je wordt gepakt door de vijand die je wilde doden en nu kan hij jou gaan doden." Een reële angst, blijkt nu. Samen met twee Britse strijders staat hij deze week terecht. De regionale rechtbank van de niet-erkende zelfverklaarde volksrepubliek Donetsk houdt het drietal verantwoordelijk voor terrorisme en het werken als huurling. Daarop staat de doodstraf, zei de aanklager van de 'volksrepubliek' deze week. Dat vonnis is nu dus ook uitgesproken. Dat betekent dat de eerste buitenlandse strijders in het separatistenstaatje de doodstraf krijgen opgelegd. In de zelfverklaarde volksrepubliek is volgens mensenrechtenorganisaties en de VN de afgelopen jaren meerdere keren de doodstraf voltrokken, maar betrouwbare en onafhankelijke cijfers ontbreken. In Oekraïne is de doodstraf in 2000 afgeschaft, in Rusland is die opgeschort, hoewel het Kremlin erop hint de straf opnieuw in te voeren. De twee Britten, de 28-jarige oud-zorgmedewerker Aiden Aslin en de 48-jarige Bosniëveteraan Shaun Pinner, vochten eveneens in Marioepol. Beiden leefden naar eigen zeggen al jaren in Oekraïne. Het tweetal verscheen na hun arrestatie in april in tal van Russische propagandavideo's. In een video riepen zij (onder druk) de Oekraïense autoriteiten op tot een gevangenenruil. Anton hoopt samen met vrienden Brahims leven te kunnen redden door zoveel mogelijk aandacht voor zijn zaak te vragen. "Publiciteit kan misschien zijn dood voorkomen." Volgens het Verdrag van Genève mogen krijgsgevangenen als Brahim niet worden gedood, maar het is maar de vraag of de separatistenrechtbank het oorlogsrecht zal respecteren.||https://nos.nl/artikel/2432053-student-brahim-wilde-oekraine-beschermen-maar-krijgt-nu-de-doodstraf
2022-06-09||Zeeland heeft tekort aan tandartsen, wil opleiding tandheelkunde in de buurt|| Zeeland vindt dat er zo snel mogelijk een tandartsopleiding moet komen in Zuidwest-Nederland. De Zeeuwen kampen al geruime tijd met een tekort aan tandartsen en vrezen dat de mondzorg in gevaar komt. "Het gebrek aan tandartsen zal in de komende jaren verder groeien", schrijft het provinciebestuur in een brief aan de Tweede Kamer. Het is de tweede noodkreet in korte tijd, meldt Omroep Zeeland. In oktober stuurden Gedeputeerde Staten ook al een brief waarin werd opgeroepen tot een snelle oplossing van het tandartstekort. Het bestuur verwijt de politiek vooral de slechte "geografische spreiding van de opleidingscentra voor tandheelkunde". De huidige opleidingen zijn in Amsterdam, Nijmegen en Groningen. Uit onderzoek blijkt dat studenten vaak stage lopen én gaan werken in de regio waar ze zijn opgeleid, Zeeland is dan te ver weg. In Zeeland werken verhoudingsgewijs de minste tandartsen van Nederland. In Noord-Holland bijvoorbeeld is een tandarts voor elke 1305 inwoners, in Zeeland bedient elke tandarts 2505 mensen. Bovendien zijn er veel oudere tandartsen in de provincie: 57 procent van hen is tussen de 50 en 65 jaar oud en gaat dus op korte termijn met pensioen. Landelijk ligt dat percentage op 43,2. Op dit moment wordt het tekort deels opgevangen door tandartsen uit het buitenland. Ruim een derde van de Zeeuwse tandartsen heeft een diploma in een ander land behaald (landelijk is dat ruim 15 procent). Maar buitenlandse tandartsen zijn vaak een tijdelijke oplossing omdat ze vroeg of laat weer weggaan. Een nieuwe opleiding zou mogelijk in Rotterdam kunnen worden gevestigd, zodat er een "evenwichtiger tandartsdichtheid" ontstaat over het hele land, schrijft Gedeputeerde Staten.||https://nos.nl/artikel/2432052-zeeland-heeft-tekort-aan-tandartsen-wil-opleiding-tandheelkunde-in-de-buurt
2022-06-09||Passagiers in buitenland gestrand door geschrapte vluchten Eindhoven Airport || Door de problemen op Eindhoven Airport vanmiddag zijn er Nederlandse reizigers gestrand in het buitenland. Vluchten werden geschrapt toen de luchthaven enkele uren dicht bleef vanwege het vermoeden van een vuurwapen. Daardoor kunnen de geplande retourvluchten ook niet doorgaan. In sommige gevallen zullen gestrande reizigers mogelijk pas enkele dagen later dan gepland kunnen terugkeren naar Nederland, schrijft persbureau ANP. Luchtvaartmaatschappij Transavia laat aan ANP weten dat twee vluchten naar Ibiza en het Poolse Krakau zijn geschrapt. Volgens Transavia zijn 129 mensen in Krakau gestrand; onduidelijk is om hoeveel mensen het gaat op Ibiza. De terminal van Eindhoven Airport werd gesloten vanwege de vondst van "een op een vuurwapen gelijkend voorwerp" in de handbagage van een passagier. In en buiten de luchthaven stonden urenlang rijen met honderden wachtende reizigers. Rond 18.00 uur ging de terminal weer open.  Het verdachte voorwerp verscheen op een scan bij de veiligheidscontrole. Een woordvoerder van de marechaussee kan niet zeggen wat er precies is gevonden. "Het kan een nepwapen zijn, dat wordt onderzocht." De sluiting leidde tot lange rijen wachtenden: De veiligheidscontrole werd weer geopend nadat de marechaussee had geconcludeerd dat er geen sprake van dreiging was, meldt het korps op Twitter. Het onderzoek loopt nog wel. Mensen van wie de vlucht is gecanceld krijgen het verzoek naar huis te gaan en daar hun ticket om te boeken. Het gaat om zeventien geannuleerde vluchten, meldt Omroep Brabant. Ook binnen de terminal leidde het onderzoek van de marechaussee tot lange rijen:||https://nos.nl/artikel/2432049-passagiers-in-buitenland-gestrand-door-geschrapte-vluchten-eindhoven-airport
2022-06-09||Kabinet ziet weinig mogelijkheden om dit jaar nog iets te doen aan koopkracht|| Het kabinet ziet niet veel mogelijkheden om dit jaar nog iets te doen om de koopkracht van lage en middeninkomens te verbeteren. Premier Rutte en minister Kaag van Financiën zeggen dat in reactie op de cijfers van het Centraal Planbureau (CPB), waaruit blijkt dat 1,2 miljoen huishoudens in de problemen dreigen te komen door de stijgende prijzen. "Je schrikt als je die cijfers ziet", zegt Kaag, "maar we moeten niet verbaasd zijn." Ook voor Rutte komen de cijfers "niet helemaal onverwacht". "Het maakt nog maar eens duidelijk wat de impact is van de stijgende kosten voor levensonderhoud op grote groepen in de samenleving. Het probleem is heel groot", zegt hij. "We moeten blijven kijken hoe de cijfers zich de komende tijd ontwikkelen", denkt Rutte. Hij wil kijken wat er mogelijk is, maar waarschuwt voor te hoge verwachtingen. "We doen al heel veel. Er is niet heel veel mogelijk in het lopende jaar." Kaag is het met hem eens. "Er is weinig tot niets mogelijk. We hebben aan zo'n beetje alle knoppen gedraaid die we tot onze beschikking hebben. Maar we moeten oog hebben voor de mensen die het niet redden." Het kabinet heeft eerder een pakket maatregelen gepresenteerd om de koopkracht te ondersteunen. Zo krijgen de laagste inkomens eenmalig 800 euro als compensatie voor de hoge energieprijzen en zijn de accijnzen op brandstof verlaagd. Ook gaat het minimumloon omhoog en daaraan gekoppeld de AOW. Met dat pakket is 6 miljard euro gemoeid. "Dat is echt heel fors", vindt Rutte. Het CPB waarschuwt juist dat de genomen maatregelen niet voldoende zijn. Voor veel minima is 800 euro niet genoeg en de toeslag bereikt niet iedereen die hem nodig heeft. Rutte wijst erop dat de 'stresstest' van het CPB is gebaseerd op de situatie van eind volgend jaar. Voor dit jaar ziet hij weliswaar weinig mogelijkheden voor reparatie, maar in augustus praat het kabinet over de begroting voor 2023 en wordt er gekeken naar extra maatregelen om de koopkracht op peil te houden.||https://nos.nl/artikel/2432047-kabinet-ziet-weinig-mogelijkheden-om-dit-jaar-nog-iets-te-doen-aan-koopkracht
2022-06-09||Iran haalt VN-camera's weg en neemt nieuwe nucleaire centrifuges in gebruik|| De Iraanse regering gaat 27 camera's en andere controleapparatuur verwijderen, waarmee het Internationaal Atoomenergie Agentschap (IAEA) de nucleaire installaties in Iran in de gaten houdt. Bovendien is het land van plan om twee geavanceerde nieuwe centrifuge-installaties in gebruik te nemen, waarmee het veel sneller uranium kan verrijken. Dat is de eerste stap op weg naar de ontwikkeling van kernwapens, stelt het IAEA op zijn jaarlijkse conferentie in Wenen. De stappen van Iran worden gezien als vergelding voor de motie van afkeuring die het IAEA-bestuur gisteren aannam. Die stap werd ingegeven door de weigering van Teheran om een "geloofwaardige uitleg" te geven voor de vondst van nucleair materiaal op drie plekken die niet bekend waren bij het IAEA. Het bestuur van de VN-instelling wordt gevormd door vertegenwoordigers van 35 landen, die samen de risico's van nucleaire vervuiling en oorlogvoering wereldwijd willen beperken. Directeur-generaal Rafael Grossi van het IAEA zei op een persconferentie dat de stappen van Iran "een serieuze uitdaging" vormen voor het vermogen van de organisatie om het Iraanse programma in de gaten te houden. Als de camera's niet binnen enkele weken weer in gebruik worden genomen, is dat volgens hem een "fatale klap voor de Iran-deal". Hij zegt dat er nog zo'n veertig VN-camera's in gebruik blijven in Iran. Iran werkt al tientallen jaren aan een kernenergie-programma en dat leidt regelmatig tot conflicten met vooral de Arabische buurlanden, Israël en de VS. In 2015 sprak Iran met de belangrijkste kernmachten van de wereld af om zijn nucleaire programma grotendeels af te bouwen, in ruil voor het opheffen van economische sancties. Maar in 2018 besloot de Amerikaanse president Trump om zich eenzijdig terug te trekken uit die 'Iran-deal', waarna Iran zich ook niet meer verplicht voelde om de afspraken na te leven. Sindsdien zijn de internationale sancties ook weer terug, met een enorme economische crisis tot gevolg. Iran bouwt sinds 2018 ook zijn installaties voor de verrijking van uranium weer verder op: de nieuwe centrifuge-installaties, van het type IR-6, kunnen uranium tien keer zo snel verrijken als de installaties die het land mocht houden onder de afspraken van de 'Iran-deal'. In februari nam het land ook al zo'n IR-6-installatie in gebruik.||https://nos.nl/artikel/2432045-iran-haalt-vn-camera-s-weg-en-neemt-nieuwe-nucleaire-centrifuges-in-gebruik
2022-06-09||Europese Centrale Bank gaat voor het eerst in 11 jaar de rente verhogen|| De Europese Centrale Bank gaat de rente in juli verhogen met een kwart procentpunt. De nu nog negatieve depositorente stijgt dan naar min 0,25 procent en de belangrijke basisrente naar 0,25 procent. In september volgt er nog een renteverhoging, mogelijk met een half procentpunt. En in de maanden daarna zullen nog een paar renteverhogingen volgen. Het is voor het eerst in elf jaar dat de ECB de rente verhoogt, de afgelopen jaren is de rente telkens verder verlaagd. Volgens ECB-president Christine Lagarde is er de afgelopen zes maanden heel veel veranderd waardoor ingrijpen noodzakelijk is: De inflatie is de afgelopen maanden tot ongekende hoogte gestegen, in mei bedroeg die voor de eurozone gemiddeld 8,1 procent. Volgens het CBS is de Nederlandse inflatie 8,8 procent. Allemaal ver boven het ECB-doel van een inflatie van 2 procent. De ECB kondigt ook aan per 1 juli te stoppen met het lopende schulden-opkoopprogramma. Onder dat programma koopt de ECB maandelijks voor tientallen miljarden staatsobligaties en bedrijfsobligaties op om zo de economie te ondersteunen. De verhoging van de rente met 25 basispunten geldt voor het zogeheten depositorentetarief. Dat is de rente waartegen banken kortlopend bij de centrale bank geld in bewaring geven. Die is nu min 0,5 procent, wat betekent dat banken moeten betalen voor geld dat ze tijdelijk stallen. Dit negatieve rentetarief noopte veel banken om spaarrentes te verlagen naar nul of nog lager. De laatste keer dat de ECB de rente verhoogde was in juli 2011. Maar dat bleek al gauw een verkeerde inschatting van de woekerende schuldencrisis van dat moment. De ECB verlaagde in daaropvolgende maanden de rente telkens stapsgewijs richting nul procent. Sinds 2014 is de rente negatief. De inflatie loopt sinds de zomer van vorig jaar op, maar de laatste maanden gaf de Europese Centrale Bank steeds aan dat dat waarschijnlijk tijdelijk zou zijn. Daarom werd de rente niet eerder al verhoogd. De kritiek daarop en discussies daarover, ook binnen de Europese Centrale Bank, liepen op. In de weken voor deze persconferentie spraken verschillende ECB-bestuursleden zich al uit voor een renteverhoging deze zomer. Ook ECB-president Lagarde deed dat in een blogpost. Sinds 1976 is de inflatie in Nederland niet zo hoog geweest. Waardoor die grote stijging komt, leggen we uit in deze video:||https://nos.nl/artikel/2432044-europese-centrale-bank-gaat-voor-het-eerst-in-11-jaar-de-rente-verhogen
2022-06-09||GGD: meer hart- en vaatziekten door Tata Steel in IJmond|| Omwonenden van Tata Steel in IJmuiden hebben significant meer last van hart- en vaataandoeningen en een hoge bloeddruk dan mensen buiten de IJmond. Dat komt door de uitstoot van fijnstof door Tata Steel, meldt de GGD in een nieuwe Gezondheidsmonitor, op basis van cijfers uit 2020. De monitor gaat over "hinder, bezorgdheid en chronische aandoeningen" in Velsen, IJmuiden, Wijk aan Zee en delen van Beverwijk. Uit hetzelfde rapport blijkt ook dat mensen die dicht bij het fabrieksterrein wonen een "hogere kans op medicijngebruik" hebben en zich minder gezond voelen dan vier jaar eerder, meldt NH Nieuws. De bevindingen komen niet onverwacht. In januari van dit jaar constateerde het RIVM al dat er in de directe omgeving van Tata zo veel chemische PAK-verbindingen en lood in de lucht zitten dat vooral kinderen een groter risico lopen op kanker en hersenschade dan buiten de IJmond. Opmerkelijk in het nieuwe rapport is dat de GGD de gezondheidsschade direct koppelt aan Tata Steel. In een soortgelijk onderzoek in 2016 werd nog gesuggereerd dat het bovengemiddeld aantal inwoners met hart- en vaatklachten niet per se met de staalfabriek te maken had. "Mogelijk hangt dit samen met de invloed van andere factoren op deze aandoeningen, zoals leefstijl", opperde de GGD toen. Wie is deze staalreus en waarom is Tata Steel vaak in het nieuws? Nu schrijft de dienst onomwonden dat "zelfs rekening houdend met factoren als drink- en rookgedrag en sociaal-economische status" (chronische) hart- en vaatziekten en hoge bloeddruk vaker voorkomen bij Tata's directe buren uit IJmuiden, Velsen en delen van Beverwijk dan bij mensen van buiten de IJmond. Het is niet alleen de vervuilde lucht die leidt tot gezondheidsschade, voegt de GGD daaraan toe. De toename van hartproblemen kan ook te maken hebben met grotere zorgen van IJmonders over de eigen woonsituatie en de hinder van Tata Steel, aldus het rapport. Onder meer de grote (media)aandacht voor gezondheidskwesties rondom Tata Steel zou aan die stress hebben kunnen bijdragen, denken de onderzoekers. In het rapport beoordeelt bijna driekwart van de directe buren van de hoogovens zijn of haar eigen gezondheid als goed. Tien jaar geleden was dat nog 78 procent. In dezelfde periode is dat percentage buiten de IJmond toegenomen van 79 tot 81. In een eerste reactie laat Tata Steel weten "hard te werken aan het verminderen van onze impact op de leefomgeving". Er worden honderden miljoenen euro's geïnvesteerd in bijvoorbeeld het aanbrengen van stofschermen, filters en overkappingen, zegt het bedrijf. "Het verminderen van emissies en overlast staat hierbij centraal." Volgens Tata zijn de effecten van veel maatregelen "nog niet zichtbaar" in het GGD-rapport omdat dat tot 2020 loopt. Volgend jaar is volgens het bedrijf sprake van 65 procent minder stofneerslag, 35 procent minder fijnstofuitstoot en 55 procent minder uitstoot van zware metalen. Het bedrijf wil overstappen op waterstof als energiebron en zegt dat het uiterlijk 2030 "een groen, schoon staalbedrijf" wil zijn.||https://nos.nl/artikel/2432039-ggd-meer-hart-en-vaatziekten-door-tata-steel-in-ijmond
2022-06-09||Politiechef Parijs erkent fouten bij Champions League-finale|| De Franse veiligheidsdiensten hebben gefaald bij het optreden rond de Champions-League finale in Parijs eind vorige maand. Dat heeft het hoofd van de Parijse politie Lallement verklaard tegen een onderzoekscommissie in de Franse Senaat. De finale tussen Real Madrid en Liverpool begon ruim een half uur later vanwege de chaos in en om het Stade de France. Duizenden mensen probeerden zonder kaartje of met een vals exemplaar het stadion binnen te komen. Sommige supporters klommen over het hek om binnen te komen. Een deel van de Liverpool-fans die wel geldige kaartjes hadden, kwam er door de chaos niet in. Zij werden door de Franse politie bestookt met traangas en pepperspray. Politiechef Lallement sprak tegen de commissie van een mislukking. "Een mislukking, omdat mensen werden rondgeduwd en aangevallen. Een mislukking omdat het beeld van Frankrijk is ondermijnd." Lallement bood excuses aan voor het gebruik van traangas. Maar we moesten de mensen wel terugdringen. We hebben ze gevraagd achteruit te gaan, daarna spoten we traangas. Het is voor zover wij weten de enige manier om een menigte terug te dringen, naast charges met wapenstokken." Hij riep slachtoffers van de ticketfraude of van geweld buiten het stadion op zich te melden, "zodat de schuldigen gevonden en vervolgd kunnen worden". De Franse minister van Binnenlandse Zaken Darmanin bood vorige week ook al zijn excuses aan voor de chaos. Die stelde dat de problemen vooral ontstonden doordat er tussen de 30.000 en 40.000 fans zonder kaartje probeerden binnen te komen. De reactie wekte de woede van de Engelsen. Volgens hen ging het niet om zulke grote aantallen en probeerde de minister zo de schuld van de Franse politie af te leiden. Politiechef Lallement erkent dat het cijfer van 30.000 tot 40.000 fans die probeerden binnen te dringen niet klopt. "Ik heb nooit gezegd dat die cijfers helemaal accuraat waren. Ik heb misschien een fout gemaakt met de gegevens die ik aan de minister heb gegeven."||https://nos.nl/artikel/2432038-politiechef-parijs-erkent-fouten-bij-champions-league-finale
2022-06-09||'Onwaarschijnlijke popster' Elton John voor het laatst in Nederland|| Wie Elton John nog live wil zien in Nederland, moet vanavond in het Gelredome zien te komen: het concert van de 75-jarige Britse popster is al maandenlang uitverkocht, maar er worden via doorverkoopplatforms nog enkele kaartjes aangeboden. Het is Johns laatste kunstje op het podium. Zijn land- en generatiegenoten van de Rolling Stones blijven maar touren, maar John besloot er in 2018 een punt achter te zetten: "Ik heb achter in een busje gezeten sinds ik 16 was, vlieg 180 keer per jaar. Ik kan het fysiek niet meer en ik wil het niet meer. Ik wil thuis zijn", zo vertelde hij op sociale media. Die Farewell Yellow Brick Road-afscheidstournee doet vanavond Arnhem aan, na enkele jaren uitstel vanwege corona. Wat kunnen de tienduizenden fans vanavond verwachten? "Hij zal niet meer dansend op zijn piano staan, en ook geen Donald Duck-pak aantrekken", zo schat Jean-Paul Heck in, John-fan en hoofdredacteur van poptijdschrift Soundz, verwijzend naar de extravagante reputatie van de zanger. "Maar hij blijft een briljant pianist en zanger. Zijn stem heeft ook niet heel erg geleden onder zijn veelbewogen leven. Hij heeft ook een geweldige band bij zich. Het zal een soort greatesthitsshow worden, een feestje." De beroemde show van Elton John in Donald Duck-pak, in 1980 in New York: Heck roemt vooral de consistentie van de zanger: "Hij is eind jaren 60 albums gaan maken, heeft er nu zo'n dertig uitgebracht, en daar zitten eigenlijk heel weinig zwakke broeders tussen. Zelfs in zijn slechte tijd, toen hij veel alcohol en drugs gebruikte, is hij toch goede platen blijven maken." Als een "onwaarschijnlijke ster" brak John in de vroege jaren 70 door in de VS, vertelt Heck, als een van de eerste Engelse soloartiesten: "Hij zag er niet uit als Elvis Presley of Tom Jones, hij was klein en kalend en had niet echt de 'it-factor'. Maar hij vulde wel vanaf 1973 hele voetbalstadions en verkocht miljoenen platen. Puur op basis van de kwaliteit van zijn liedjes." Elton John heeft daarnaast veel betekend voor de homo-emancipatie, vertelt voorzitter Astrid Oosenbrug van lhbti-belangenorganisatie COC. De zanger verklaarde zich in de jaren 70 openlijk biseksueel, was in de jaren 80 enkele jaren getrouwd met een vrouw, maar is sinds 2014 gehuwd met de Canadese filmmaker David Furnish. Oosenbrug: "John is echt een rolmodel, een superster die vroeg uit de kast is gekomen. Vooral in de jaren 90 is hij van grote betekenis geweest toen hij actief werd met zijn AIDS Foundation. Hij haalde het taboe af van aids, en heeft er honderden miljoenen euro's mee opgehaald. En het belangrijkste is dat hij liet zien dat je kan zijn wie je bent. Daarmee was hij een voorbeeld, ook voor andere artiesten." Die openheid over zijn seksualiteit en zijn lef op dat gebied maken John tot een icoon, vindt ook Wilbert Mutsaers, hoofd van Spotify Nederland en groot fan van John. "Hij was lang welkom in Rusland, terwijl je daar niet altijd openlijk kan spreken over homoseksualiteit. Hij deed dat toch. Hetzelfde geldt voor het Britse koningshuis, dat vrij conservatief is, maar hij is altijd welkom." Voor een artiest die doorbrak in de jaren 70 is John ook nog heel relevant voor jongere muziekfans, ziet Mutsaers. "Hij is een verbinder van generaties, bijvoorbeeld door het nummer dat hij maakte met Dua Lipa, of door zijn autobiografie en de bioscoopfilm Rocketman. Er was een tijd dat hij als kitsch werd gezien, maar ik merk dat hij nu weer een soort herwaardering heeft gekregen." Mutsaers is er vanavond in ieder geval bij met zijn eigen kinderen. "Ik doe mijn kinderen er echt een plezier mee. En het hoort ook bij een goede opvoeding." Cold Heart, de recente hitsingle van Elton John met Dua Lipa: ||https://nos.nl/artikel/2432034-onwaarschijnlijke-popster-elton-john-voor-het-laatst-in-nederland
2022-06-09||Volle pretparken en geen bus meer te krijgen: er zijn weer schoolreisjes|| Na twee jaar van lockdowns en veel thuisonderwijs is het nu ongekend druk met schoolreisjes. Het leidt tot topdrukte bij attractieparken en touringcarbedrijven. "Voor zover ik weet, is het niet eerder zo hectisch geweest in een schoolreisseizoen", zegt Marco Out van busbedrijf Van der Valk Tours uit Alphen aan den Rijn bij Omroep West. Door de hoge brandstofprijzen is het huren van een touringcar dit jaar duurder dan normaal. Maar dat weerhoudt scholen er niet van om alsnog te boeken, zegt Out. "Integendeel, het is gekkenhuis. De scholen zijn volgens mij juist blij dat ze weer op schoolreis kunnen. Ik hoor om me heen van collega-vervoerders dat er nauwelijks nog bussen te krijgen zijn omdat iedereen ze al heeft verhuurd." Bij familiepark Drievliet in Den Haag is het weer business as usual. Twee jaar was het stil in het voorjaar, nu klinkt overal kindergelach. "Wij zijn een typisch schoolreispark, hier moeten wij het van hebben", zegt woordvoerder Gaby Aponno. "Het is dus fijn om al die kinderen weer te zien. Die zijn ook echt heel erg uitgelaten, dat is toch heerlijk? Ze hebben zo'n beetje twee jaar achter een beeldscherm moeten doorbrengen, dus nu gaan alle remmen even los." Drievliet krijgt elke dag tientallen groepen schoolkinderen over de vloer. Maar of er nu meer boekingen zijn dan voor corona, durft Aponno (nog) niet te zeggen.  Nieuw dit jaar is dat er nu elke dag van de week schoolreisjes zijn. Touringcarondernemer Out: "Zelfs op de woensdag, wat voorheen niet echt een schoolreisdag was omdat veel basisscholen op die middagen dicht zijn. Maar ook op die dagen zitten we nu vol met schoolreisjes. En dat duurt tot aan de zomervakantie." De drukte beperkt zich niet tot pretparken als Drievliet. Ook meer educatieve attracties in de regio, zoals Archeon Museumpark in Alphen aan den Rijn en Naturalis Biodiversity Center in Leiden, zijn in trek. "We zien een inhaalslag na corona", laat een woordvoerder van Archeon weten. Naturalis is ronduit blij dat het nu weer druk is. Augustus 2019 opende het nieuwe gebouw zijn deuren, mét het enorme skelet van tyrannosaurus rex Trix als grote publiekstrekker. Althans, dat was de bedoeling, Maar door corona is pas dit voorjaar de loop erin gekomen. Een opsteker, die, zo hoopt Naturalis, leidt tot een mooie zomer.||https://nos.nl/artikel/2432033-volle-pretparken-en-geen-bus-meer-te-krijgen-er-zijn-weer-schoolreisjes
2022-06-09||Verdachte ten val brengen Sander Dekker vrijgelaten|| De vrouw die ervan verdacht wordt oud-minister Sander Dekker van zijn fiets te hebben getrokken, is voorlopig op vrije voeten. Dat heeft het Openbaar Ministerie besloten. De 42-jarige vrouw uit Monster wordt nog wel verdacht van mishandeling met zwaar lichamelijk letsel als gevolg. Dekker viel dinsdagavond van zijn racefiets. Een ooggetuige zei gisteren tegen De Telegraaf dat een wandelaar hem bij de arm had gepakt, omdat hij te hard zou hebben gereden. Volgens lokale nieuwssite westlanders.nu heeft de wandelaarster een gebaar gemaakt toen ze de minister en een andere fietsster zag afdalen vanaf de duinen. Hierbij zou ze Dekker hebben aangeraakt, waarna hij met de racefiets over de kop sloeg. Dekker brak bij de val onder meer ribben, een sleutelbeen en zijn bekken. Hij werd zwaargewond naar het ziekenhuis gebracht, maar is niet in levensgevaar. Ingewijden melden dat inmiddels "de eerste voorzichtige stappen naar herstel lijken te zijn gezet".||https://nos.nl/artikel/2432032-verdachte-ten-val-brengen-sander-dekker-vrijgelaten
2022-06-09||Allerlaatste opvang kan dicht, nu het weer goed gaat met de otter in Nederland|| De otter, nog niet zo lang geleden uitgestorven in Nederland, is weer helemaal terug. Op dit moment lopen er zo'n 650 rond. De verwachting is dat het er op korte termijn duizend kunnen worden. "Je kunt absoluut spreken van een succesvolle herintroductie", zegt otterdeskundige Addy de Jongh. Eind jaren 80 was de otter - officieel de Lutra lutra - uitgestorven in Nederland door versnippering van leefgebieden, autoverkeer en milieuverontreiniging. Maar in 2002 begon de herintroductie en in het kader daarvan haalde De Jongh twintig jaar geleden eigenhandig een aantal otters uit Wit-Rusland en Letland, om ze in Nederland uit te zetten. Aanvankelijk verliep die herintroductie moeizaam. Er werd nog wel eens een otter doodgereden en het ontbrak (nog) aan goede verbindingen tussen plassen en natuurgebieden. Maar sinds een jaar of vijf gaat het steeds beter. Nu is de otter terug te vinden in waterlopen overal in Nederland. De gespecialiseerde otteropvang RietNymf in het Friese dorp Munnekeburen kan dicht omdat er geen gevaar meer is dat de populatie uitsterft. "De otter breidt zich flink uit", zegt Auke Kuiper van de opvang bij Omrop Fryslân. "Die 650 otters die in Nederland rondlopen, krijgen ook weer jongen. Dus de populatie groeit nog steeds." De meeste otters die Kuiper samen met zijn vrouw Ingrid de afgelopen jaren heeft opgevangen waren verweesde, jonge diertjes waarvan de moeder was doodgereden. "We hebben het met veel liefde gedaan, maar het kost ook veel tijd", aldus Kuiper. "Bij een jonge otter betekent het ook 's nachts twee of drie keer uit bed. Laat naar bed, 's ochtends weer vroeg opstaan. Meestal deed Ingrid het flessen." Nog steeds worden otters doodgereden, weet otterdeskundige De Jongh. Maar het zijn er wel veel minder dan in het begin. Provincies en organisaties als Staatsbosbeheer, Natuurmonumenten en het Fryske Gea maken steeds meer werk van ottertunnels onder autowegen en spoorlijnen. "Bij duikers worden loopplanken aangelegd, zodat otters veilig kunnen oversteken", aldus De Jongh. "In het landschap komen ook steeds meer wetlands, natte gebieden die met elkaar worden verbonden." De otterdeskundige prijst het werk van de landschapsbeheerders, zoals in de Zuid-Hollandse Krimpenerwaard. Daar werden eind vorige maand de laatste twee jonge (mannetjes-)otters uit de opvang in Munnekeburen uitgezet. Het is voor het eerst in ruim vijftig jaar dat ook daar weer otters rondzwemmen.||https://nos.nl/artikel/2432030-allerlaatste-opvang-kan-dicht-nu-het-weer-goed-gaat-met-de-otter-in-nederland
2022-06-09||Man die inreed op menigte Berlijn heeft psychische problemen|| De man die gisteren inreed op voorbijgangers in Berlijn kampt volgens burgemeester Giffey met "ernstige psychische problemen". Er zijn geen aanwijzingen dat hij een terroristisch motief had. Een lerares kwam om het leven en veertien anderen raakten gewond, van wie een deel levensgevaarlijk. Onder de gewonden zijn kinderen. Ze zaten in een schoolklas uit de deelstaat Hessen. De 29-jarige Armeens-Duitse verdachte Gor H. heeft meerdere warrige verklaringen afgelegd, die nog moeten worden ontcijferd, aldus Giffey tegen de publieke omroep RBB. De politie onderzoekt of de posters die in de auto zijn gevonden met leuzen over Turkije erop iets te maken hebben met het motief van de man. De politie bestempelt het incident als een Amoktat.||https://nos.nl/artikel/2432028-man-die-inreed-op-menigte-berlijn-heeft-psychische-problemen
2022-06-09||Particuliere huurders zijn relatief het meest kwijt aan wonen|| Mensen die een woning huren van een particuliere verhuurder zijn gemiddeld een groter deel van hun inkomen kwijt aan wonen dan andere huurders. Dat meldt het Centraal Bureau voor de Statistiek op basis van een driejaarlijks woononderzoek. Gemiddeld besteedden particuliere huurders vorig jaar bijna 42 procent van hun inkomen aan wonen. Dan gaat het om huur, maar bijvoorbeeld ook om gas en elektra. Bij corporatiehuurders ging het om een derde van hun inkomen en bij huiseigenaren om minder dan een kwart. De huren in de particuliere sector stegen de afgelopen tijd fors, naar gemiddeld 835 euro. Ook ontvangen particuliere huurders minder compensatie via de huurtoeslag. Het kabinet maakte vorige maand bekend de huren in de vrije sector te willen beteugelen. Daarom komt er voor een deel van de huurhuizen een maximale huur op basis van een puntensysteem. Ook voor mensen met een laag inkomen wordt gewerkt aan maatregelen om de huren te verlagen. Over het algemeen waren zowel huurders als huiseigenaren vorig jaar minder kwijt aan wonen in vergelijking met het onderzoek daarvoor, in 2018. Huurders besteedden er gemiddeld ruim 36 procent van hun besteedbaar inkomen aan en huiseigenaren ruim 23 procent.||https://nos.nl/artikel/2432026-particuliere-huurders-zijn-relatief-het-meest-kwijt-aan-wonen
2022-06-09||Kort geding tegen Staat wegens 'gebrekkige controle' op separatorvlees|| Er is te weinig controle op separatorvlees, het restvlees dat van de karkassen van dieren wordt gespoten. Dat zegt de actiegroep Foodwatch, die vandaag naar de rechter stapt. De organisatie vindt dat de Nederlandse staat onvoldoende toezicht houdt op de veiligheid van separatorvlees. Separatorvlees wordt verwerkt in diervoeding, maar ook in bijvoorbeeld frikandellen en kipnuggets. "Het wordt met een hogedrukspuit van een karkas gespoten en verhit waarna je een soort vleessoep krijgt", zegt Foodwatch-directeur Nicole van Gemert in het NOS Radio 1 Journaal. Door die werkwijze zou het vlees gevoelig zijn voor bacteriën. Foodwatch deed drie jaar onderzoek naar separatorvlees en kwam erachter dat de Nederlandse Voedsel- en Warenautoriteit (NVWA) nauwelijks controles uitvoert op separatorvlees. Ook is vaak niet duidelijk waar het vlees vandaan komt, als je het in de winkel koopt. "In de wet staat dat de traceerbaarheid van separatorvlees gegarandeerd moet zijn en dat je op het etiket moet zien uit welke fabriek het komt. Dat doen we met al het vlees. Juist als het gevoelig is voor dierziektes, moet het herleidbaar zijn." Volgens Van Gemert lopen mensen die nu een frikandel of kipnugget eten geen gevaar. "Maar het probleem is dat je niet weet waar het vlees vandaan komt als er wel een probleem is. Je moet zorgen dat het proces zo veilig mogelijk verloopt om te voorkomen dat mensen ziek worden. Laten we een volgend voedselschandaal voor zijn." Om betere controles af te dwingen dient vandaag in Den Haag het kort geding van Foodwatch tegen de Nederlandse staat.||https://nos.nl/artikel/2432025-kort-geding-tegen-staat-wegens-gebrekkige-controle-op-separatorvlees
2022-06-09||CPB: betalingsproblemen voor 1,2 miljoen huishoudens bij donker scenario|| Vooral lage inkomensgroepen en uitkeringsgerechtigden lopen risico om door de gestegen prijzen betalingsproblemen te krijgen. Tussen de 670.000 en 1,2 miljoen huishoudens kunnen bij blijvend hoge prijzen moeite krijgen met het betalen van de noodzakelijke rekeningen, blijkt uit een stresstest van het Centraal Planbureau. Dat komt neer op tussen de 9 en 15 procent van alle huishoudens. Als je alleen naar de laagste inkomens kijkt, loopt dat zelfs op tot 85 procent. Volgens de onderzoekers bereiken de huidige koopkrachtmaatregelen van het kabinet niet het gewenste doel. De onderzoekers hebben gekeken naar twee scenario's. In het mildste scenario zijn de energieprijzen drie keer zo hoog als in januari 2021. Dan komen 170.000 extra huishoudens geld tekort, boven op de 500.000 huishoudens waarvoor dat al gold. In het donkere scenario is gerekend met energieprijzen die zeven keer zo hoog zijn als in januari 2021. In dat geval komen daar 650.000 huishoudens bij. Het prijsniveau ligt volgens het Centraal Planbureau op dit moment tussen die twee scenario's in. De energieprijzen zijn in mei nog iets onder het donkere scenario, die van brandstof iets boven het donkere scenario. De voedselprijzen bevinden zich volgens het CPB nog een stuk onder het donkere scenario. Vooral mensen met de laagste inkomens kunnen in de problemen komen. Van de mensen die tot 120 procent van het sociaal minimum verdienen, krijgt 85 procent betalingsproblemen in het donkere scenario, berekende het CPB. Dat gaat om 480.000 huishoudens. Van de huishoudens die tussen 120 procent van het sociaal minimum en modaal zitten is dat ongeveer een kwart. Dat gaat om 560.000 huishoudens.  De onderzoekers hebben ook gekeken naar de buffers die huishoudens hebben. Van de groep die financieel in de problemen zit, heeft ongeveer de helft genoeg spaargeld om de prijsstijgingen meer dan een jaar op te vangen. In het donkere scenario kunnen zo'n 350.000 huishoudens het drie maanden vol houden met hun spaargeld.  Volgens de onderzoekers zijn de tijdelijke maatregelen die het kabinet heeft aangekondigd, zoals de accijnsverlaging op brandstof en de belastingverlaging op energie, niet voldoende voor veel kwetsbare huishoudens. Het CPB zegt dat dit soort algemene maatregelen ook niet het doel bereikt: betaalbaarheidsproblemen bestrijden. De tegemoetkoming voor de energierekening van 800 euro voor de laagste inkomens is slechts deels effectief, zeggen de onderzoekers. Het bedrag is voor veel mensen te laag en het bereikt niet alle mensen die het nodig hebben. Het verhogen van de bijstand en andere uitkeringen en het verhogen van het minimumloon zijn kansrijkere oplossingen, zeggen de onderzoekers.||https://nos.nl/artikel/2432020-cpb-betalingsproblemen-voor-1-2-miljoen-huishoudens-bij-donker-scenario
2022-06-09||Oekraïense tiener met downsyndroom ontmoet held John Cena na vlucht uit Marioepol|| Een 19-jarige Oekraïense tiener met het syndroom van Down is in Huizen bezocht door zijn idool, de Amerikaanse acteur en worstelaar John Cena. Om hem te kalmeren, vertelde zijn moeder de jongen tijdens hun vlucht uit Oekraïne dat ze op reis waren om Cena te ontmoeten. The Wall Street Journal schreef 27 mei een artikel over de vlucht van de 19-jarige Misja Rohozjyn. Met zijn moeder ontvluchtte hij het zwaar bestookte Marioepol en kwam terecht in Huizen. Tijdens de moeizame vlucht bleef de moeder haar zoon beloven dat ze Cena zouden ontmoeten. In het verhaal van The Wall Street Journal vertelde de moeder van Rohozjyn dat de jongen sinds hun aankomst in Huizen nauwelijks meer uit zijn kamer kwam en huilde omdat hij Cena nog altijd niet had ontmoet. Zijn moeder bleef volhouden dat hun reis nog niet ten einde was, maar dat ze geld moesten sparen om hem in de Verenigde Staten te kunnen ontmoeten. Cena las het artikel in de krant en besloot de tiener in Nederland te bezoeken om hem te vertellen dat zijn verhaal hem geraakt had. Volgens zijn moeder was het bezoek van Cena de eerste keer dat de jongen glimlachte sinds het begin van de oorlog. Afgelopen zaterdag ontmoette de worstelaar zijn fan voor het eerst:  Cena was voor filmopnames in Londen en kwam speciaal voor de jongen naar Nederland. "Ik wilde niet dat een zoon zijn moeder in een kwaad daglicht zou stellen, alleen maar omdat ze alles heeft gedaan om hem in veiligheid te brengen", vertelde de worstelaar aan The Wall Street Journal. Op beelden is onder meer te zien hoe de 45-jarige Cena taart eet met de jongen en hem en zijn moeder omhelst. Het bezoek werd mede mogelijk gemaakt door World Wrestling Entertainment (WWE), de Amerikaanse showworstelorganisatie waarvoor Cena uitkomt. Tijdens zijn bezoek had de worstelaar een kampioensgordel meegenomen en merchandise, die hij aan Rohozjyn cadeau gaf. Cena is een van de bekendste worstelaars van de WWE. Hoewel hij tegenwoordig vooral acteert in films en tv-series, komt hij nog regelmatig als worstelaar in actie. Momenteel is Cena onder meer te zien in de HBO-serie Peacemaker, waar hij de gelijknamige antiheld speelt. Deze rol speelde hij ook al in de superheldenfilm The Suicide Squad.||https://nos.nl/artikel/2432015-oekraiense-tiener-met-downsyndroom-ontmoet-held-john-cena-na-vlucht-uit-marioepol
2022-06-09||Geslaagd of niet? Meeste eindexamenleerlingen krijgen vandaag hun uitslag|| De meeste eindexamenleerlingen krijgen vandaag te horen of ze zijn geslaagd. Het gaat om bijna 150.000 scholieren van vmbo-t, vmbo gemengde leerweg, havo en vwo. Niet alle eindexamenleerlingen weten vandaag waar ze aan toe zijn. Vmbo basis- en vmbo kader-leerlingen krijgen hun uitslag komende woensdag te horen. Vanwege corona was er een extra tijdvak en kostte het maken van de normeringen meer tijd. Deze leerlingen mogen ook later herkansen. Leerlingen die vandaag te horen krijgen dat ze een herkansing moeten doen, horen 1 juli of ze geslaagd zijn. Onderwijsminister Wiersma wil de hele maand feestvieren met leerlingen die voor hun eindexamen zijn geslaagd. Feestvierders kunnen hem per mail uitnodigen, meldt NOS Stories. Voor sommigen is de spanning om te snijden: Zoals ieder jaar zullen vandaag vlaggen uitgaan, rugzakken worden opgehangen en spandoeken gemaakt. Eerder haalde een geslaagde leerling daar een grap mee uit:||https://nos.nl/artikel/2432011-geslaagd-of-niet-meeste-eindexamenleerlingen-krijgen-vandaag-hun-uitslag
2022-06-09||Geen studenten, maar wel Oekraïners gehuisvest onder vliegroutes Schiphol|| Een plek met leegstaande kantoren en braakliggend terrein in Amstelveen gaat plaats bieden aan veertig tot zestig Oekraïense vluchtelingen. Dat is opvallend, omdat vorige maand de Raad van State een streep haalde door bouwplannen voor studentenwoningen in datzelfde gebied, omdat het pal onder de vliegroutes van Schiphol ligt. Die regels gelden niet voor vluchtelingenopvang, meldt Het Parool. De bedoeling was dat er in Amstelveen Kronenburg ruim 4000 studentenwoningen zouden worden gebouwd. Dat terrein ligt naast een studentencampus. Maar de Inspectie Leefmilieu en Transport (ILT) maakte daar bezwaar tegen, omdat het onder de vliegroute van en naar de Buitenveldertbaan van Schiphol ligt. Veel woningen daar zouden de activiteiten van de luchthaven in gevaar brengen en de bewoners zouden last krijgen van de herrie. Daar ging de Raad van State vorige maand in mee; er mogen volgens de luchtvaartregels maximaal 25 reguliere woningen gebouwd worden. De bouw van de studentenwoningen ging dus niet door. Maar twee grondeigenaren kwamen erachter dat de regels niet gelden voor woonruimte voor vluchtelingen. Dus dienden ze een aanvraag in voor de bouw van containerwoningen. De bedoeling is dat daar veertig tot zestig Oekraïense vluchtelingen tijdelijk worden gehuisvest. Volgens Het Parool gaat het om meer dan 25 woningen. Burgemeester Poppens van Amstelveen verwacht geen problemen: "We hebben goed gekeken naar de regels. Daarin staat dat er wel asielzoekers en overige vreemdelingen opgevangen mogen worden, daar is ook geen termijn aan verbonden. Maar we vragen wel eerst even bevestiging aan de inspectie", zegt hij tegen de krant. Vastgoeddirecteur Maarten Feilzer, die op dezelfde plek een studentenflat voor 400 mensen wilde neerzetten, snapt niks van de gang van zaken: "Een gebouw voor de opvang van asielzoekers of andere categorieën vreemdelingen geldt volgens de regels niet als geluidsgevoelig en een studentenkamer blijkbaar wel." In de containerwoningen komen geen 'nieuwe' vluchtelingen uit Oekraïne te wonen. Volgens burgemeester Poppens is het de bedoeling dat een deel van de 350 Oekraïners die nu bij gastgezinnen verblijven, naar Amstelveen Kronenburg verhuist.||https://nos.nl/artikel/2432004-geen-studenten-maar-wel-oekrainers-gehuisvest-onder-vliegroutes-schiphol
2022-06-09||Minimaal 25 jaar celstraf geëist tegen 'roofzuchtige' R. Kelly|| De openbaar aanklager in de staat New York heeft minimaal 25 jaar gevangenisstraf geëist tegen R. Kelly. Eind vorig jaar werd de zanger schuldig bevonden aan mensenhandel met als doel gedwongen prostitutie en seksuele uitbuiting, en aan afpersing. Volgens het Openbaar Ministerie misbruikte de muzikant 25 jaar lang zijn bekendheid om zijn slachtoffers te lokken en te chanteren. Het misbruik zou georganiseerd zijn: Robert Sylvester Kelly (zijn volledige naam) zou aan het hoofd hebben gestaan van een groep die decennialang vrouwen en meisjes misbruikte. "Zijn decennialange misdaden lijken te zijn aangewakkerd door narcisme en de overtuiging dat zijn muzikale talent hem ontsloeg van iedere noodzaak om zich met zijn gedrag, hoe roofzuchtig, schadelijk, vernederend of verkeerd naar anderen ook, aan de wet te houden", zei de aanklager. Tijdens de maandenlange rechtszaak toonde Kelly geen spijt. Volgens de aanklagers blijft hij "zeer gevaarlijk". Een van Kelly's advocaten vindt dat de zanger een gevangenisstraf van niet meer dan veertien jaar zou moeten krijgen. Zonder details te geven zei ze dat zijn "verleden en eigenschappen" daar aanleiding toe geven. Op 29 juni bepaalt de rechter de strafmaat. Ook in de staten Illinois en Minnesota wordt Kelly vervolgd.||https://nos.nl/artikel/2432001-minimaal-25-jaar-celstraf-geeist-tegen-roofzuchtige-r-kelly
2022-06-09||Eindelijk Europese renteverhoging verwacht, maar helpt het?|| De inflatie gaat door het dak en dat blijft voorlopig nog een tijdje zo. In mei bedroeg de inflatie in Nederland volgens het Centraal Bureau voor de Statistiek 8,8 procent, en in andere eurolanden is het percentage niet veel anders. De Europese Centrale Bank (ECB) waakt over de prijsstabiliteit en kan inflatie beteugelen door aan de renteknoppen te draaien. Een hogere rente zet een rem op de bestedingen en drukt de prijzen. Andere centrale banken in de wereld, waaronder de Amerikaanse Fed en de Bank of England, hebben eerder al de rente verhoogd in de strijd tegen de hoge prijzen. Ondanks de druk van binnen en buiten heeft de ECB tot nu toe gewacht met het verhogen van de rente, maar de eerste rentestap komt eraan. Naar verwachting zal de ECB vandaag aankondigen dat de rente op 21 juli wordt verhoogd, en in september nog een keer, de eerste renteverhogingen in elf jaar. De ECB houdt dit keer zijn beleidsvergadering in Amsterdam, in plaats van het gebruikelijke Frankfurt. Een keer per jaar is het in een andere eurolidstaat. Nederland stond al gepland voor 2020 en 2021 maar door de coronapandemie werd dat uitgesteld. De monetaire vergaderingen worden gehouden in hotel The Grand, het voormalige stadhuis van Amsterdam. En het diner werd gisteren georganiseerd in het Rijksmuseum, in de zaal bij de beroemde Nachtwacht: Bankpresident Christine Lagarde legde eind mei in een blog het monetaire en rentebeleid van de ECB bij inflatie en economische ontwikkelingen omstandig uit. Kort gezegd komt het erop neer dat de ECB flexibel wil zijn, en dat veranderingen geleidelijk moeten gaan. Stap voor stap. Meebewegen met de vinger aan de pols van de economie. Daarbij verschillen centrale bankiers en economen onderling soms ook over de inzet en fermheid van monetaire instrumenten. De haviken willen actie en voortvarendheid, hardere inzet van het rente-instrument en terughoudendheid met opkoopprogramma's; de duiven zijn coulanter en milder, terughoudend met rente en royaler met opkoopprogramma's. Duitsland en Nederland volgen de harde lijn, Frankrijk en Italië de zachte. De laatste keer dat de rente verhoogd werd was in 2011, in de nasleep van de financiële crisis. Het bleek een foute stap door de escalerende schuldencrisis en economische malaise en dus werd de renteknop omgedraaid. In drie jaar werd de rente stapsgewijs verlaagd tot nul procent en zelfs tot min 0,5 procent. Maar de economische groei bleef achter en de inflatie bleef laag, mede door de coronacrisis. De afgelopen maanden echter is de wereld ingrijpend veranderd door de olie- en gastekorten, de oorlog in Oekraïne en de haperende industrie en handel ten gevolge van de lockdowns in China. Er dreigt versplintering van de wereldeconomie. De prijzen vliegen omhoog en vreten aan de koopkracht. De hoge inflatie blijkt niet incidenteel en tijdelijk maar eerder structureel en langdurig. De ECB heeft inmiddels ook de grootschalige opkoopprogramma's van staats- en bedrijfsobligaties afgebouwd. Daarmee is de afgelopen jaren voor 4500 miljard euro in de economie gepompt. De steun houdt in juli op en baant de weg voor renteverhogingen. De toespelingen op een renteverhoging alleen al hebben de rentes op de financiële markten opgestuwd. Zo is de rente van de toonaangevende tienjaarsstaatsobligaties in de afgelopen maanden scherp opgelopen. Zes maanden geleden noteerde de tienjaarsrente nog negatief, min 0,2 procent, maar inmiddels is de rente omhoog geschoten naar 1,65 procent, en dat terwijl de basisrente van de ECB nog onveranderd is. De obligatierente is van grote invloed op tal van langlopende leningen, van kredieten tot hypotheken. Zo is de hypotheekrente in luttele weken tijd verdubbeld. Pensioenfondsen beleven ook veel plezier aan de hogere rente omdat die de dekkingsgraad flink opkrikt, waardoor een verhoging van veel pensioenuitkeringen eindelijk in beeld komt. Zo werpt een mogelijke renteverhoging al zijn schaduw vooruit.||https://nos.nl/artikel/2431995-eindelijk-europese-renteverhoging-verwacht-maar-helpt-het
2022-06-09||Wekdienst 9/6: Spannende dag voor examenleerlingen • Advocaten MH17-verdachte aan het woord|| Goedemorgen! Een spannende dag voor duizenden middelbare scholieren die vandaag hun examenuitslag horen, en in Maastricht is een stille tocht voor de 9-jarige Gino. De zon laat zich af en toe zien. In een strook langs de oostgrens kan in de middag een bui vallen. Het wordt 18 tot 20 graden. De wind waait uit het westen en is matig. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Het Amerikaanse Huis van Afgevaardigden is akkoord met een breed pakket aan maatregelen van de Democraten om de wapenwetgeving in de VS aan te scherpen. Daarmee kan onder meer de leeftijd waarop iemand een semi-automatisch wapen kan kopen, verhoogd worden van 18 naar 21 jaar. Het Huis is akkoord, maar de verwachting is dat het pakket niet in deze vorm door de senaat wordt aangenomen. Met de schietpartijen in Uvalde en Buffalo vers in het geheugen is onder Democraten brede steun voor scherpere wapenwetgeving, maar onder Republikeinen is daar veel weerstand tegen. Een groep Britse mannen die een vrijgezellenfeest in Amsterdam hadden, leek dit weekend door een geschrapte vlucht vanaf Schiphol niet meer thuis te komen. Omboeken en alternatief vervoer regelen lukte niet, maar de veertien mannen lieten het er niet bij zitten; per trein, fiets, ferry, taxi's en een lift kwamen ze uiteindelijk toch thuis. De Britse krant The Mirror noemt het een "epische reis naar huis van 370 kilometer". De mannen besloten de trein naar Calais te pakken, waar ze op de ferry naar Dover wilden stappen. Omdat daar vanwege de veiligheid geen voetgangers op mogen, kochten ze onderweg in België en Frankrijk fietsen om toch aan boord te mogen. "Ik heb twee uur op Facebook Marketplace gezeten om deals te sluiten met mensen die een fiets verkochten. De prijzen gingen van 40 tot wel 220 euro", zegt aanstaand bruidegom Alex Sisan (29). Uiteindelijk konden ze de oversteek maken en kwamen ze met taxi's en door te liften allemaal thuis. "Het was natuurlijk wel een stressvolle ervaring. Het leek een Top Gear-challenge of iets uit een film", zegt Sisan, die het "de kers op de taart" van zijn vrijgezellenfeest noemt. Fijne dag!||https://nos.nl/artikel/2431993-wekdienst-9-6-spannende-dag-voor-examenleerlingen-advocaten-mh17-verdachte-aan-het-woord
2022-06-09||Inflatie loopt iets terug in mei, maar blijft hoog|| De inflatie was in mei wat lager dan in april, maar blijft op een hoog niveau. Dat blijkt uit cijfers van het Centraal Bureau voor de Statistiek. Het instituut mat over afgelopen maand 8,8 procent inflatie. In april bedroeg die nog 9,6 procent. De brandstofprijzen bleven afgelopen maand stijgen. In mei was benzine 23,8 procent duurder dan een jaar eerder. In april was de stijging nog zo'n 20 procent. Ook voedsel werd duurder, en dan met name vlees. Ook suiker, oliën en kaas- en kwarkproducten stegen in prijs. Daarnaast zijn de energieprijzen ook weer flink hoger dan een jaar eerder. In mei was energie (elektriciteit, gas en stadsverwarming) 105 procent duurder dan in mei vorig jaar. In april was de stijging op jaarbasis wel hoger, namelijk 136 procent. In de berekening neemt het CBS elke maand de prijzen van nieuwe energiecontracten mee, maar niet iedereen heeft al een nieuw energiecontract moeten afsluiten. Daarom hebben veel mensen in de praktijk niet met zulke hoge prijsstijgingen voor energie te maken. Economen van ABN Amro constateerden eerder dat het inflatiecijfer mede door die meetmethode een vertekend beeld laat zien. Het Centraal Bureau voor de Statistiek meldt vandaag dat het onderzoek uitvoert naar het meten van energieprijzen bij het vaststellen van het inflatiecijfer. Eerder werd de Nederlandse inflatie over mei op 10,2 procent vastgesteld volgens de Europese berekening. De berekening van het CBS van vandaag is volgens de Nederlandse berekening. In de hele eurozone loopt de inflatie wel op naar 8,1 procent. Dat is opnieuw een record.||https://nos.nl/artikel/2431992-inflatie-loopt-iets-terug-in-mei-maar-blijft-hoog
2022-06-09||Doden bij ongeluk met militair vliegtuig in Californië|| Bij een crash met een militair vliegtuig in de Amerikaanse staat Californië zijn zeker vier doden gevallen. Dat meldt de Los Angeles Times. De Amerikaanse marine bevestigt dat het toestel in de woestijn is neergestort, maar maakt nog geen melding van slachtoffers. Er waren volgens het marinekorps vijf mensen aan boord. Het ongeluk, in het zuiden van de staat bij de plaats Glamis, gebeurde met een MV-22B Osprey. Aanvankelijk waren er berichten over een nucleaire lading aan boord, maar die worden inmiddels weersproken door de marine. De Osprey MV-22B is een vliegtuig dat een kantelrotor heeft en daardoor kan opstijgen en landen als een helikopter. Door die kantelrotor een kwartslag te draaien, kan het toestel ook als een regulier propellervliegtuig vliegen. Het vliegtuig kent een lange geschiedenis van ongelukken en noodlandingen. Sinds de Amerikaanse krijgsmacht de Osprey in 2007 in gebruik nam, zijn er acht toestellen neergestort. In maart crashte een soortgelijk vliegtuig van het Amerikaanse leger in Noorwegen, met drie doden tot gevolg.||https://nos.nl/artikel/2431991-doden-bij-ongeluk-met-militair-vliegtuig-in-californie
2022-06-09||Huis van Afgevaardigden VS akkoord over wapenwet, die zal stranden in Senaat|| Het Amerikaanse Huis van Afgevaardigden is akkoord met een breed pakket aan maatregelen van de Democraten om de wapenwetgeving in de VS aan te scherpen. Onder meer de leeftijd waarop iemand een semi-automatisch wapen kan kopen, kan hiermee verhoogd worden van 18 naar 21 jaar. Ook de verkoop van magazijnen met meer dan vijftien kogels en zogeheten bumpstocks - waarmee semi-automatische wapens veranderd kunnen worden in automatische - zou verboden kunnen worden. De verwachting is echter niet dat het pakket waarmee het Huis nu akkoord is gegaan, ook in deze vorm door de Senaat wordt aangenomen. Met de schietpartijen in Uvalde en Buffalo vers in het geheugen is onder Democraten brede steun voor scherpere wapenwetgeving, maar onder Republikeinen is daar veel weerstand tegen. Senatoren van de Democraten en de Republikeinen onderhandelen over voorstellen die minder ver gaan, maar daardoor op bredere steun kunnen rekenen in de Senaat. De stemming in het Huis verliep grotendeels volgens de partijlijnen. Desondanks waren er in het Huis van Afgevaardigden vijf Republikeinen die zich uitspraken voor het wetsvoorstel van de Democraten. Twee Democraten stemden tegen, waarmee in totaal 223 parlementariërs voor de hervormingen waren en 204 tegen. Voorafgaand aan de stemming kregen een overlevende en nabestaanden van de schietpartij op een basisschool in Uvalde het woord. In emotionele pleidooien vroegen ze de parlementariërs om strengere wapenwetgeving, om nieuwe bloedbaden te voorkomen. "We voeren een kruistocht voor de kinderen en - verdrietig genoeg - wordt die ook gevoerd door de kinderen zelf", zei de Democratische voorzitter van het Huis van Afgevaardigden Pelosi. "Het is misselijkmakend dat onze kinderen moeten leven met deze constante angst." Ze kon op weinig steun rekenen van kritische Republikeinen, die niet willen dat het grondrecht om wapens te dragen wordt ingeperkt. "Het antwoord is niet het vernietigen van het tweede amendement van de grondwet, dat is precies wat de Democraten willen", zei Republikein Jim Jordan. Andere Republikeinen vinden dat je 18-jarigen geen wapenbezit kunt weigeren als je ze wel oud genoeg vindt om in het leger te gaan. Vandaag stemt het Huis van Afgevaardigden ook over een wetsvoorstel waarmee het makkelijker wordt om mensen een wapenvergunning te weigeren als die mensen mogelijk een gevaar zijn voor zichzelf of hun omgeving. Dit voorstel zal naar verwachting ook worden aangenomen in het Huis.||https://nos.nl/artikel/2431990-huis-van-afgevaardigden-vs-akkoord-over-wapenwet-die-zal-stranden-in-senaat
2022-06-09||Algerije beëindigt vriendschapsband met Spanje vanwege Westelijke Sahara-kwestie|| De betrekkingen tussen Algerije en Spanje hebben een nieuw dieptepunt bereikt. Het kantoor van de Algerijnse president heeft aangekondigd dat het land zich per direct terugtrekt uit het vriendschapsverdrag dat twintig jaar geleden is gesloten met Spanje. De Spaanse regering zegt de stap te betreuren en is voornemens de geest van de vriendschapsband in stand te houden. De oorzaak van de spanningen tussen de landen is een meningsverschil over de status van de Westelijke Sahara. Marokko wil dat de Westelijke Sahara een verregaande vorm van autonomie krijgt, maar het koninkrijk zou dan wel zeggenschap houden over buitenlands beleid en defensie. Algerije is daar fel tegenstander van en steunt de onafhankelijkheidsbeweging in de regio, Polisario. Net als Nederland staat Spanje echter achter de autonomieplannen van Marokko voor de geannexeerde regio. Spanje nam lange tijd een neutraal standpunt in over de kwestie, maar sprak zich in maart voor het eerst uit in het voordeel van Marokko. Gisteren nog verdedigde de Spaanse premier Sánchez dat besluit in het parlement. De Algerijnse president Tebboune spreekt van een "niet te rechtvaardigen draai", die Spanje sinds maart probeert goed te praten. Persbureau Reuters meldt dat Algerijnse banken inmiddels wordt medegedeeld dat de import van goederen en diensten uit Spanje wordt stilgelegd door de terugtrekking uit het vriendschapsverdrag. Algerije is een belangrijke gasleverancier van Spanje, dat zich de afgelopen jaren meer is gaan richten op wind- en zonne-energie, maar nog altijd een flinke gasbehoefte heeft. Vorig jaar was Algerije goed voor ongeveer 40 procent van de Spaanse gasimport. In de afgelopen maanden zijn de Verenigde Staten Algerije voorbijgegaan als de voornaamste gasleverancier van Spanje. Of de relatiebreuk gevolgen heeft voor de gasafname, is nog niet duidelijk. Spanje noemt Algerije een betrouwbare leverancier en benadrukt dat er tal van leveringsgaranties zijn afgegeven door de Algerijnse regering. Ook de Algerijnse president Tebboune heeft eerder gezegd dat de spanningen niet zullen leiden tot contractbreuk.||https://nos.nl/artikel/2431989-algerije-beeindigt-vriendschapsband-met-spanje-vanwege-westelijke-sahara-kwestie
