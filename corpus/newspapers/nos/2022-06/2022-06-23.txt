2022-06-23||1,2 miljard aan Russische tegoeden bevroren en tegengehouden • Amerikaanse raketsystemen in gebruik genomen|| De regionale gouverneur van Donetsk zegt dat geen enkele stad in de regio veilig is nu de strijd tussen Russische en Oekraïense troepen toeneemt. "Er is geen stad in de regio Donetsk waar het veilig is", zegt Pavlo Kyrylenko tegen persbureau AFP, verwijzend naar de nieuwste inlichtingengegevens. "Het is extreem gevaarlijk voor inwoners om in de regio te blijven", voegt hij eraan toe. Kyrylenko zegt dat het nu prioriteit is om te voorkomen dat Russische troepen de steden Slovjansk en Kramatorsk binnendringen. In Kramatorsk zitten volgens Kyrylenko nog ongeveer 45.000 mensen, ongeveer een derde van de vooroorlogse bevolking. Burgerevacuaties gaan ondertussen door: gisteren zijn 251 mensen uit het gebied gehaald. Ook de leveringen van levensmiddelen gaan door in de hele regio Donetsk, ondanks stroomuitval en periodieke onderbrekingen van de water- en gastoevoer. Het risico op Russische luchtaanvallen en een groot aantal slachtoffers is te groot om volgend jaar het Eurovisie Songfestival in Kiev te organiseren. Dat zegt organisator EBU tegen Sky News. Ook zegt de EBU dat het evenement niet politiek gemaakt moet worden. De traditie schrijft voor dat het winnende land het evenement het jaar erop mag organiseren. Vorige week werd duidelijk dat EBU dit keer de organisatie wil overlaten aan een ander land, mogelijk het Verenigd Koninkrijk. Onder anderen de Oekraïense minister van Cultuur, Oleksandr Tkatsjenk, keerde zich terug tegen dit besluit van de EBU. Volgens hem zou het een "sterk signaal" geven als zijn land juist wel de volgende editie had mogen organiseren. EBU ziet dat anders en wijst op de 10.000 mensen die aan of op het Eurovisie Songfestival werken en nog eens 30.000 fans die eropaf komen. "Hun welzijn is onze eerste zorg. Het is daarom van cruciaal belang dat beslissingen met betrekking tot zo'n complex live televisie-evenement worden genomen door omroepprofessionals en niet gepolitiseerd worden." De leiders van de Europese Unie hebben ingestemd met het kandidaat-lidmaatschap van Oekraïne. Ook Moldavië wordt kandidaat-lid, zo is in Brussel besloten op een topoverleg van de 27 regeringsleiders. Het besluit was unaniem. Het besluit betekent niet dat de twee landen op korte termijn ook echt toetreden tot de EU. Oekraïne en Moldavië zullen aan strenge voorwaarden moeten voldoen om daadwerkelijk lid te kunnen worden. De gesprekken daarover gaan vele jaren duren, zo is de verwachting. Zo moet de Oekraïense regering meer doen aan corruptiebestrijding en moeten de rechtsstaat en de democratie worden versterkt. Nederlandse financiële instellingen hebben inmiddels voor 1,2 miljard euro aan Russische tegoeden bevroren en tegengehouden. Dat zegt een woordvoerder van De Nederlandsche Bank. Het bedrag dateert van een week geleden, 16 juni. De vorige balans werd opgemaakt op 13 mei. Toen was er sprake van ruim 1 miljard euro.  De balans van sancties aan het adres van Rusland wordt opgedeeld in bevroren tegoeden en transacties. "Bij bevroren tegoeden moet je denken aan geld dat op een spaarrekening staat dat bevroren wordt en waar de rekeninghouder niet meer bij kan", zegt de DNB-woordvoerder. "Bij tegengehouden transacties gaat het bijvoorbeeld om gevallen waarbij iemand iets naar een Russische rekening wil overmaken. Een Nederlandse bank moet dit signaleren en de transactie vervolgens tegenhouden." In Brussel valt vandaag waarschijnlijk een besluit over het kandidaat-lidmaatschap van de EU van Oekraïne. De 27 lidstaten bespreken het advies van de Europese Commissie om het door oorlog verscheurde land die status te geven. Want er mag dan een positief advies liggen, commissievoorzitter Von der Leyen was duidelijk: de corruptiebestrijding in Oekraïne moet beter. Al decennia kampt het land met belangenverstrengelingen en omkooppraktijken binnen de politiek, rechtspraak en economie - tot voor kort een belangrijke reden voor Nederland en een aantal andere EU-lidstaten om tegen een versneld lidmaatschap voor Oekraïne te zijn. Een EU-lidmaatschap kan juist helpen om de corruptie te bestrijden, zeggen deskundigen. Op beelden die zijn vrijgegeven door het Russische leger is een Russische bewapende trein te zien. Volgens het leger bevindt de trein zich in oorlogsgebied. De trein is uitgerust met verschillende wapens en schuilplaatsen. De nieuwe wijk is in elk geval een oplossing voor de 200 Oekraïense vluchtelingen die nu al in Vlaardingen zitten. Lees er hier alles over:  De Oekraïense minister van Defensie laat op sociale media weten dat geavanceerde Amerikaanse Himars-raketsystemen in gebruik zijn genomen. Minister Reznikov bedankt zijn Amerikaanse collega Austin voor de levering van de High Mobility Artillery Rocket Systems, die doelen kunnen raken op ongeveer 80 kilometer afstand. Minister Jetten zegt dat de nieuwe Duitse gasmaatregelen geen gevolgen hebben voor Nederland. Duitsland kondigde vandaag een nieuwe fase van het noodgasplan af. Volgens Jetten heeft dat geen consequenties voor de leveringszekerheid in Nederland en heeft Duitsland ook geen nieuwe 'solidariteitsvragen' gesteld. De minister zegt ook dat de nieuwe maatregelen wel gevolgen kunnen hebben voor de energieprijzen. Onder leiding van Nederlandse rechercheurs heeft politiedienst Europol in een dag 125 online platforms gecontroleerd om mensenhandel tegen te gaan. Volgens de Europese politiedienst zoeken mensenhandelaren specifiek op internet naar Oekraïense vrouwen, die bijvoorbeeld worden gelokt met verhaaltjes over het maken van modellenfoto's en vervolgens seksueel worden uitgebuit.  De actiedag werd al op 23 mei gehouden en de resultaten zijn nu bekendgemaakt. Volgens Europol zijn negen mensen als verdachten geïdentificeerd en zijn negen mogelijke slachtoffers gevonden. Digitale rechercheurs onderzochten vooral forums voor vluchtelingen, banensites en seksadvertentiesites.  Volgens de Verenigde Naties zijn sinds 24 februari in Oekraïne 152 culturele en religieuze monumenten in meer of mindere mate vernietigd. Op de door Unesco gepubliceerde lijst staan onder meer 70 kerken, 12 musea en 7 bibliotheken. Driekwart van de genoemde plekken is te vinden in de regio's Kiev, Donetsk en Charkov. Op de Werelderfgoedlijst van Unesco staan zeven Oekraïense vermeldingen. Die zijn zover bekend onbeschadigd. Groot-Brittannië heeft nieuwe handelssancties tegen Rusland ingevoerd. Er mag bijvoorbeeld geen Britse kerosine meer naar het land worden uitgevoerd. Ook de handel in ijzer en staal wordt geraakt door het nieuwe pakket. ||https://nos.nl/liveblog/2433714-1-2-miljard-aan-russische-tegoeden-bevroren-en-tegengehouden-amerikaanse-raketsystemen-in-gebruik-genomen
2022-06-23||Van der Wal begrijpt ophef stikstofplan, Staghouwer moet 'broddelwerk' overdoen|| Minister Van der Wal voor Natuur en Stikstof heeft in de Tweede Kamer gezegd dat het stikstofbeleid nodig is voor de natuurbescherming en niet kan worden versoepeld. Niet alle boeren kunnen door met hun bedrijf zoals ze gewend zijn. Dat wordt het komende jaar duidelijk. "Helaas is er vandaag nog geen duidelijkheid voor de boeren", zei Van der Wal in het debat over het stikstofbeleid. De minister begrijpt dat het veelbesproken stikstofkaartje veel stof heeft doen opwaaien. "Ik begrijp dat als je een kaartje ziet met kleurtjes, je dan meteen kijkt als boer: waar zit ik met mijn bedrijf." Maar dat is niet de bedoeling van het kaartje, aldus Van der Wal. "Het gaat om indicatieve reductiedoelen." De provinciebesturen moeten het komende jaar met de boeren uit hun provincie gaan bedenken hoe in totaal de stikstofvermindering kan worden gehaald. Voor heel Nederland moet de stikstofuitstoot in 2030 50 procent minder zijn. Dat hoeft niet precies volgens het kaartje. Voor de Waddeneilanden is bijvoorbeeld een afnamedoel van 95 procent vastgesteld, terwijl er op de eilanden helemaal geen intensieve veeteelt is en zij dus weinig kunnen doen. De provincie Friesland moet het doel door maatregelen elders in de provincie zien te halen, legde de minister uit. Van der Wal reageerde ook op de kritiek dat er voor de industrie en het verkeer nog geen stikstofdoelen zijn vastgelegd. Die komen in januari, zei de minister. "Ik wilde niet wachten met de landbouwsector, want nu hebben de provincies meer tijd." Op de vraag of ze heeft geprobeerd voor Nederland versoepelingen te regelen bij de Europese Unie zei ze: "We zijn het slechtste jongetje van de klas als het gaat om de bescherming van natuurgebieden. Ik krijg te horen dat we ons huiswerk moeten doen. Europa gunt het ons niet, want we hebben ons niet aan de afspraken gehouden." Ze herhaalde dat de Nederlandse natuur er echt slecht voor staat en dat die zich moet kunnen herstellen voor volgende generaties. Haar collega-minister Staghouwer van Landbouw kreeg scherpe kritiek van vrijwel de hele Kamer. Staghouwer had beloofd met een plan te komen dat de boeren perspectief moet bieden. Maar dat is nog niet gelukt. Bij de stikstofmaatregelen zat wel een brief van 49 pagina's over allerlei bestaande subsidieregelingen met de titel 'Perspectief voor agrarische ondernemers', maar die vindt een groot deel van de Kamer onder de maat. GroenLinks-leider Klaver had het over "broddelwerk". Staghouwer verdedigde zijn beleid, dat hij "een brede waaier aan maatregelen" noemde en geen "nietje door een stapel bestaande regelingen", zoals de SGP het betitelde. Een meerderheid van de Tweede Kamer, inclusief zijn eigen partij de ChristenUnie, eist dat Staghouwer ruim voor Prinsjesdag met een concreter plan komt. De coalitiepartijen steunen het kabinetsbeleid in grote lijnen, maar zeggen de uitwerking door de provincies en het perspectief voor boeren de komende maanden kritisch te gaan volgen. Ondertussen discussiëren zij onderling over hun woordkeus: Bij de oppositiepartijen zijn voor- en tegenstanders van de stikstofaanpak. De PVV vindt dat de boeren worden weggepest en de SGP spreekt van onhaalbare doelen. BBB-leider Van der Plas zei dat de natuur niet wordt bedreigd, maar de boeren wel. Zij sprak van "stuitende gevoelloosheid" van het kabinet. GroenLinks, Partij voor de Dieren en PvdA zijn tevreden met het feit dat het stikstofprobleem wordt aangepakt. PvdD-leider Ouwehand noemde Van der Wal de eerste bewindspersoon op Landbouw die bereid is nu eindelijk werk te maken van natuurherstel. Tijdens het debat kwamen ook meerdere boeren kijken in de Kamer. Een groep emotionele boeren sprak in de pauze van het stikstofdebat met verschillende Kamerleden. Sommigen waren met de tractor naar Den Haag gekomen en hadden die voor de deur geparkeerd:||https://nos.nl/collectie/13901/artikel/2433828-van-der-wal-begrijpt-ophef-stikstofplan-staghouwer-moet-broddelwerk-overdoen
2022-06-23||Dode man gevonden in Kerkrade, conflict ging mogelijk vooraf|| Een 33-jarige man is om het leven gekomen als gevolg van een conflict in Kerkrade. Dat meldt de politie. Het lichaam van de man werd vanmiddag voor een speelgoedwinkel gevonden. In eerste instantie meldde de politie dat er sprake was van een verkeersongeluk, maar uit onderzoek blijkt inmiddels dat voorafgaand aan zijn dood een conflict plaatsvond. Mogelijk is het slachtoffer met opzet aangereden. Wat er precies is gebeurd is onduidelijk. De politie zegt tegen L1 dat de man kort voor zijn dood op de Wiebachstraat ruzie had met een ander persoon. Diegene, een man, sloeg op de vlucht in een auto. "Het 33-jarige slachtoffer bevond zich op dat moment buiten de auto en hij werd geraakt", meldt de politie. De man overleed ter plekke aan zijn verwondingen. Getuigen vertelden eerder tegen L1 dat de man mogelijk uit de auto was gegooid en hij op dat moment al was overleden. Een woordvoerder van de politie zegt tegen de regionale omroep dat dit niet klopt. "Er is niemand uit de auto gegooid." De politie doet verder onderzoek en roept getuigen op zich te melden. Ook de gevluchte man is nog niet gevonden.||https://nos.nl/artikel/2433826-dode-man-gevonden-in-kerkrade-conflict-ging-mogelijk-vooraf
2022-06-23||Nog meer miljoenen naar de Floriade, maar is de expositie daarmee gered?|| Kleurrijke bloemenvelden, thema-tuinen en een spectaculaire kabelbaan boven de snelweg: de Floriade in Almere had een spektakel moeten worden, maar resulteerde vandaag in het opstappen van het Almeerse college. De expositie is een financiële strop geworden voor de gemeente. Vandaag werd bekend dat er nog eens 33,8 miljoen euro extra nodig is om de tentoonstelling tot het geplande einde open te houden. Dat bedrag komt boven op de 41,5 miljoen euro die al eerder door de gemeente was uitgegeven en niet meer wordt terugverdiend. De nieuwe miljoenen zijn nodig om de klap van de tegenvallende bezoekersaantallen op te vangen. Dat het aantal bezoekers achterblijft, is overigens al enige tijd bekend. De gemeente en Floriade BV, het bedrijf achter de tentoonstelling, lieten hiernaar gezamenlijk onderzoek doen. Sinds corona bezoeken Nederlanders minder vaak daguitjes en ook vinden veel mensen een dagkaartje (35 euro aan de deur) te duur, luidden de belangrijkste conclusies. De achterblijvende bezoekersaantallen veroorzaken ondertussen een sneeuwbaleffect. Niet alleen betekent het minder inkomsten uit toegangskaartjes, ook de horeca- en parkeeropbrengsten lijden eronder. Maar de vrijetijdsbesteding van Nederlanders lijkt niet het enige probleem. Sinds de opening wordt de expositie geplaagd door negatieve reacties van teleurgestelde bezoekers. "Nog niet af" en "te duur", klaagden veel bezoekers online in de eerste weken na de opening. Inmiddels komen daar mondjesmaat positieve recensies bij, maar de toon leek gezet. De tentoonstelling heeft nu dus miljoenen extra nodig, ter compensatie van de bezoekersaantallen. Want die vallen tot nu toe "verschrikkelijk tegen", concluderen betrokken partijen. Rekende Almere eerder nog op twee miljoen bezoekers, inmiddels gaat men uit van minder rooskleurige cijfers. Sinds de start van de expositie kwamen zo'n 232.500 mensen op de tentoonstelling af, een derde van het aantal waarop was gerekend. Twee miljoen bezoekers aan het einde van de rit is inmiddels dan ook "niet meer reëel", concludeerden de organisatie en gemeente vandaag. In de nieuwe plannen wordt uitgegaan van 1,2 miljoen bezoekers tot half oktober, als de expositie officieel ten einde komt. Maar het college houdt ook rekening met een nog somberder scenario, waarbij er maximaal 800.000 mensen komen kijken. Komt dat scenario uit, dan moet er zelfs 71,5 miljoen extra naar de tentoonstelling. Koning Willem-Alexander opende de Floriade afgelopen april: In maart besliste de gemeenteraad dat er geen extra geld meer naar de Floriade mocht, tenzij dat uit een bestaand reservepotje kwam of er geld werd bijgedragen van buitenaf. Maar aan dat beleid vasthouden is niet meer mogelijk, concludeert het college vandaag. De expositie stopzetten is volgens de bestuurders geen optie. Zij vrezen voor imagoschade, voor zowel de Floriade als Almere zelf, als de stekker vroegtijdig uit de expositie gaat. De stad verstrekte overigens ook tientallen miljoenen aan leningen aan het project. De meest recente lening werd ruim een week geleden nog toegekend. Het ging om 5,2 miljoen uit het reservepotje. Om de schade verder te beperken, wil de gemeente de komende periode alle zeilen bijzetten om toch nog bezoekers naar de tuintentoonstelling te lokken. Met campagnes moeten de komende tijd specifieke doelgroepen worden bereikt. Daarnaast wordt overwogen om de entreeprijs te verlagen. Maar de vraag wie het nieuwe gat in de begroting gaat opvangen, blijft ondertussen staan. De gemeente wil de expositie openhouden, maar kijkt voor steun nadrukkelijk naar de provincie en het Rijk. Almere lijkt het ondertussen somber in te zien: "Als dit niet lukt dan zal het ons niet verbazen dat dit ook de laatste Floriade is."||https://nos.nl/artikel/2433824-nog-meer-miljoenen-naar-de-floriade-maar-is-de-expositie-daarmee-gered
2022-06-23||VS kampt met tekort aan (duurder wordende) tampons || Het grote tekort aan babyvoeding in de Verenigde Staten is nog niet opgelost, maar Amerikaanse consumenten hebben er nu een nieuw probleem bij. In veel staten kunnen zij al wekenlang moeilijk aan tampons komen. Door een reeks problemen in de toeleveringsketen zijn winkelschappen voor tampons vrijwel leeg. Het Amerikaanse tijdschrift Time publiceerde twee weken geleden een artikel over het tekort, dat de afgelopen maanden steeds groter werd. De voornaamste fabrikant van tampons in de Verenigde Staten, Procter & Gamble, weet het probleem in eerste instantie aan reclamespotjes met comédienne Amy Schumer. Door die spotjes nam de populariteit van hun merk Tampax flink toe. Dat verklaart echter niet waarom ook andere tamponmerken veelal uitverkocht zijn, schreef Time. Inmiddels is duidelijk dat Procter & Gamble, dat de helft van alle verkochte tampons in de VS maakt, worstelt met grote problemen in de toeleveringsketen. Het bedrijf liet onlangs aan aandeelhouders weten dat het moeilijk aan materialen kan komen om tampons mee te maken. Dat zijn onder meer katoen, rayon (viscose) en plastic voor de verpakking - grondstoffen die vrijwel allemaal uit Azië en Europa moeten komen. Het verschepen van die grondstoffen is op dit moment duur en tijdrovend door een tekort aan zeecontainers en havenmedewerkers. In de VS zelf is er bovendien een groot tekort aan vrachtwagenchauffeurs om winkels te bevoorraden. Edgewell, een andere grote fabrikant van tampons in de VS, zegt in Amerikaanse media dat het een personeelstekort heeft in de fabriek waar o.b.-tampons gemaakt worden. Meer arbeidskrachten zijn niet snel te krijgen: volgens de Amerikaanse wet zijn tampons een medisch product en daarom mogen er alleen specifiek opgeleide medewerkers in de fabriek aan de slag. Drogisterijketens CVS en Walgreens bevestigden eerder deze maand aan de New York Times dat ze in hun winkels tekorten hebben aan tampons. Procter & Gamble liet aan de krant weten dat die tekorten maar "tijdelijk" zijn, maar kon niet zeggen hoelang vrouwen nog voor nagenoeg lege schappen staan. Sommige media melden dat klanten ondertussen tampons hamsteren. Door de schaarste en het doorbelasten van hogere prijzen voor grondstoffen zijn tampons in de VS nu zo'n 10 procent duurder dan een jaar geleden, stelt marktonderzoeker NielsenIQ. De Amerikaanse Democratische senator Maggie Hassan heeft in een brief fabrikanten opgeroepen om geen woekerprijzen te vragen voor tampons en de tekorten zo snel mogelijk op te lossen. In Nederland lijkt het probleem vooralsnog niet te spelen. Bij Ahold is geen sprake van een tekort aan tampons. "Noch bij Etos, noch bij Albert Heijn", zegt een woordvoerder. Kruidvat zegt tegen de NOS dat winkels goed bevoorraad zijn, "en we zien geen signalen dat er een tekort aan tampons zou kunnen ontstaan. Ook niet in België trouwens", aldus de woordvoerder.||https://nos.nl/artikel/2433821-vs-kampt-met-tekort-aan-duurder-wordende-tampons
2022-06-23||College Almere stapt op om financieel debacle rond Floriade|| De wethouders van het Almeerse college hebben hun ontslag aangeboden vanwege de gang van zaken rond de Floriade. Eerder vandaag werd bekend dat er opnieuw 34 miljoen euro nodig is om de expositie tot het geplande einde open te houden. Het college schrijft in een verklaring: "Er komen veel te weinig mensen. Dat is een grote teleurstelling en een financieel drama." Sinds de opening op 14 april bezochten 232.500 mensen de tuintentoonstelling. Dat is een derde van het aantal waarop was gerekend. "Nu de bezoekersaantallen zo tegenvallen, vinden wij dat we onze verantwoordelijkheid moeten nemen. We bieden daarom vanavond ons ontslag aan", staat in de verklaring. Het is de bedoeling dat de Floriade tot 9 oktober openblijft. Het college wil aan die datum vasthouden, om imagoschade voor de stad en de Floriade te voorkomen. Vanmiddag raakte wethouder Julius Lindenbergh geëmotioneerd toen hij het nieuws over de nieuwe financiële tegenvaller bekendmaakte: Wie de extra miljoenen moet ophoesten, is overigens nog niet duidelijk. Het college kijkt hiervoor naar de provincie en het Rijk, maar de Rijksoverheid was eerder terughoudend. De gemeente Almere berekende eerder dat al 41,5 miljoen euro aan de Floriade werd uitgegeven. Dat geld is niet meer terug te verdienen. Ook werden er tientallen miljoenen aan leningen verstrekt. Het nu gevallen college van de stad trad in 2020 aan en bestond uit wethouders van VVD, D66, CDA, GroenLinks en ChristenUnie. Na de gemeenteraadsverkiezingen van maart was er nog geen nieuw college gevormd: het is de bedoeling dat dat deze zomer rondkomt.||https://nos.nl/artikel/2433818-college-almere-stapt-op-om-financieel-debacle-rond-floriade
2022-06-23||EU-leiders stemmen in met kandidaat-lidmaatschap Oekraïne en Moldavië|| De leiders van de Europese Unie hebben ingestemd met het kandidaat-lidmaatschap van Oekraïne. Ook Moldavië wordt kandidaat-lid, zo is in Brussel besloten op een topoverleg van de 27 regeringsleiders. Het besluit was unaniem. Voorzitter Von der Leyen van de Europese Commissie zei ervan overtuigd te zijn dat Oekraïne en Moldavië zo snel mogelijk alles zullen doen om de noodzakelijke hervormingen door te voeren. "Het is een goede dag voor Europa." Voorzitter Michel van de Europese Raad spreekt van een historisch besluit en van een cruciale stap voor de twee landen op de weg naar het EU-lidmaatschap. "Onze toekomst is samen", zo schijft hij in een tweet. De Oekraïense president Zelensky reageerde opgetogen en sprak ook van een uniek en historisch moment. "De toekomst van Oekraïne ligt in de EU." Het besluit van de Europese regeringsleiders betekent niet dat beide voormalige Sovjet-staten op korte termijn ook echt toetreden tot de EU. De twee landen zullen aan allerlei voorwaarden moeten voldoen voordat de eigenlijke onderhandelingen over toetreding kunnen beginnen. Zo moet de Oekraïense regering meer doen aan corruptiebestrijding en moeten de rechtsstaat en de democratie worden versterkt. Zelensky in een videoboodschap: Om echt lid te kunnen worden, moeten de nationale wetten van een kandidaat-lid in overeenstemming met de EU-wetgeving worden gebracht. Al met al zal het zeker vele jaren duren, voordat de landen echt kunnen toetreden tot de Europese Unie. Ook Albanië, Montenegro, Noord-Macedonië, Servië en Turkije zijn op dit moment kandidaat-lid van de EU. Georgië kreeg vanavond op de top van de EU-regeringsleiders uitzicht op het kandidaat-lidmaatschap, maar moet nog wel aan voorwaarden voldoen voor het die status krijgt.  Oekraïne vroeg het EU-lidmaatschap een kleine vier maanden geleden aan, nog geen week nadat Russische troepen het land op 24 februari waren binnengevallen. Normaal staat er veel langer voor het besluiten over zo'n aanvraag, maar de EU-leiders vonden het vooral belangrijk om Oekraïne te steunen in de strijd met Rusland. Premier Rutte had aanvankelijk bezwaren tegen het kandidaat-lidmaatschap van Oekraïne. Later slikte hij die in. Het besluit van de regeringsleiders om de landen kandidaat-lid te maken, komt niet als een verrassing. Vorige week werd duidelijk dat de Europese Commissie adviseerde om Oekraïne kandidaat-lid te maken. Eerder vandaag liet ook het Europees Parlement weten de aanvraag te steunen. "Het versterkt Oekraïne, het versterkt Europa. Hiermee staan we aan de goede kant van de geschiedenis", zei parlementsvoorzitter Metsola.||https://nos.nl/artikel/2433812-eu-leiders-stemmen-in-met-kandidaat-lidmaatschap-oekraine-en-moldavie
2022-06-23||Hof haalt streep door New Yorkse wet die dragen van wapens beperkt || Het Hooggerechtshof in de Verenigde Staten heeft een wet in de staat New York ongrondwettelijk verklaard, die voorwaarden stelt aan het dragen van wapens. Volgens de wet uit 1913 moeten wapenbezitters een "geldige reden" opgeven om hun wapen buitenshuis te mogen dragen. Een reden kan zijn dat hij of zij bedreigd wordt en zichzelf moet kunnen verdedigen. De uitspraak van het Hof betekent een mogelijke verruiming van het recht een wapen te dragen voor de hele Verenigde Staten. Tegen de wet was bezwaar gemaakt door twee burgers, samen met de New Yorkse afdeling van wapenlobby-organisatie NRA. Een lagere rechter had het bezwaar verworpen, maar het Hooggerechtshof wees het wel toe. De zes conservatieve rechters stemden voor het verwerpen van de wet, de drie meer liberale rechters waren tegen. Het wordt gezien als de belangrijkste uitspraak van het Supreme Court over wapenbezit in meer dan een decennium. Het recht op wapenbezit is verankerd in de Amerikaanse grondwet, het zogeheten second amendment. Het Hooggerechtshof kiest met deze uitspraak voor een ruime uitleg van dit grondwetsartikel. De uitspraak komt op een moment dat er volop discussie is in de VS over het recht op wapenbezit, na de schietpartij op de school in Uvalde in Texas. Een 18-jarige schutter vermoordde een maand geleden negentien kinderen en twee leraren op de Robb Elementary School.||https://nos.nl/artikel/2433810-hof-haalt-streep-door-new-yorkse-wet-die-dragen-van-wapens-beperkt
2022-06-23||Ontpolderen Hedwigepolder gaat door: Raad van State wijst bezwaar af|| Het ontpolderen van de Hedwigepolder in Zeeuws-Vlaanderen kan doorgaan. De voormalige eigenaar van de polder had bezwaar gemaakt tegen de werkzaamheden en diende een herzieningsverzoek in, maar de Raad van State heeft dat verzoek ongegrond verklaard. Géry De Cloedt was eigenaar van de polder totdat deze in 2018 door de Staat werd onteigend. Volgens hem dreigt ernstige vervuiling als water uit de Westerschelde dat straks de polder instroomt, sterk verontreinigd blijkt te zijn met pfas. Om die reden vindt hij dat het doel van natuurherstel niet wordt gehaald. Hij had een verzoek ingediend bij de Raad van State om een besluit uit 2014 terug te draaien. In 2014 verklaarde de Raad van State de bezwaren tegen ontpoldering ongegrond. Volgens hem was die uitspraak anders uitgevallen als de Raad van State toen al had geweten van de vervuiling met pfas. Dit terwijl uit onderzoek is gebleken dat toen al bij de Staat bekend was dat er te hoge concentraties pfas in de Westerschelde zaten. Op korte termijn zouden daarom - via wat een voorlopige voorziening heet - de ontpolderingswerkzaamheden moeten worden stopgezet, vindt De Cloedt. De rechter ziet echter geen reden om de werkzaamheden te staken. Hij beaamt dat in het gebied water zal stromen dat met pfas is verontreinigd, maar op grond van verschillende onderzoeken meent hij dat die verontreiniging weinig gevolgen heeft voor de nieuwe natuur die in de voormalige polder zal ontstaan, schrijft Omroep Zeeland. Dat is tenslotte de nieuwe bestemming van het gebied. Bovendien is de verwachting dat het pfas-gehalte in de komende jaren zal dalen, aldus de rechter. Verder heeft de rechter gekeken naar de veiligheidsrisico's wanneer de werkzaamheden worden gestaakt. De uitvoerder aan de Belgische zijde heeft verklaard dat de werkzaamheden in België al in een vergevorderd stadium zijn. Zo is de zeedijk in de Vlaamse Prosperpolder al zover afgegraven dat het komende stormseizoen water de Hedwigepolder in kan stromen. Als de werkzaamheden aan de Nederlandse kant worden opgeschort, zal het water volgens de Belgische uitvoerder ongecontroleerd de polder binnenlopen, wat grote veiligheidsrisico's met zich meebrengt. De rechter vindt het risico dat het water ongecontroleerd de polder binnenloopt zwaarder wegen dan mogelijke schade aan het milieu als de werkzaamheden worden voortgezet. Hij concludeert daarom dat er geen voorlopige voorziening moet komen. Maandag liet ook minister Van der Wal voor Natuur en Stikstof in een brief aan de Tweede Kamer weten geen reden te zien om de ontpoldering van de Hedwigepolder uit te stellen. De minister concludeert op basis van elf onderzoeken en metingen naar pfas dat er geen aanleiding is om de planning aan te passen. Er zijn verhoogde concentraties pfas gemeten maar de risicogrenzen voor grondwater worden niet overschreden. Volgens de huidige planning keren eb en vloed eind september of begin oktober 2022 terug in de Hedwigepolder. De ontpolderingswerkzaamheden gaan dus door, maar de zaak van De Cloedt bij de Raad van State tegen de onteigening van de Hedwigepolder gaat volgens Omroep Zeeland door. De zitting in die procedure is in september.||https://nos.nl/artikel/2433809-ontpolderen-hedwigepolder-gaat-door-raad-van-state-wijst-bezwaar-af
2022-06-23||Nieuwe wet moet uitbuiting in Japanse porno-industrie tegengaan|| "Ik had geen keus. Ik tekende het contract alleen door de druk van de groep mensen die om me heen stond", vertelt een slachtoffer van seksuele exploitatie in de Japanse porno-industrie. Het begon met normale foto's, toen werden het toplessfoto's, en voor ze het wist stond iemand voor haar deur om haar op te halen voor het opnemen van een pornofilm. "Op de set werd ik gedwongen om seks te hebben met meerdere mannen, ik heb nog elke dag nachtmerries," vertelt de anonieme vrouw aan Lighthouse, een Japanse hulporganisatie voor jongeren. In Japan, waar de pornografische filmindustrie bloeit, zijn zulke verhalen voor veel meer vrouwen bittere realiteit. Met wurgcontracten en dreigementen worden ze gedwongen om eraan mee te doen. Om daar een eind aan te maken en slachtoffers te beschermen, is vandaag de Adult Video Slachtofferpreventiewet in werking getreden. Vanaf de jaren tachtig groeide de pornografische industrie in Japan razendsnel, er komen iedere dag tientallen nieuwe titels uit. Een lucratieve business, Japan telt bijna 3000 productiebedrijven, met een gezamenlijke marktwaarde van ongeveer 18 miljard euro. De groei ging gepaard met criminaliteit. Veel vrouwen die in deze industrie werken, doen dat niet vrijwillig. Volgens Seiya Morita, universitair docent aan de Kokugakuin Universiteit in Tokyo, ligt het probleem niet alleen bij het verbijsterende volume aan nieuwe producties: "Vanaf de jaren negentig werd de inhoud geleidelijk gewelddadiger. Daardoor werden vrouwen steeds vaker gedwongen om in zulke films mee te doen. Desondanks waren zowel de regering als de media totaal onverschillig." In 2016 kwam een talentenbureau in opspraak omdat ze een jonge vrouw hadden gedwongen om in een pornofilm te verschijnen, zelfs nadat ze had aangegeven al meerdere malen voor de camera te zijn verkracht. Het bedrijf dreigde de vrouw met financiële repercussies als ze zich niet zou houden aan haar contract. Uiteindelijk deed ze toch aangifte. De directeur en twee werknemers werden gearresteerd. Het was een uitzonderlijke zet van de politie, die zich jarenlang afzijdig had gehouden in dit soort zaken. De arrestatie wakkerde een publieke discussie aan over de Japanse seksindustrie, maar bracht nog niet meteen verandering. Op 1 april ging de leeftijd waarop Japanners meerderjarig worden van 20 naar 18, en daarmee ook de leeftijd voor het meedoen in een pornofilm. Alleen voor het nuttigen van alcohol en tabak geldt nog een hogere leeftijd in Japan. Dat betekent dat een 18-jarige scholiere nu geen biertje mag drinken, maar wel een sterrenrol mag spelen in een seksfilm. Dat voelde zo scheef dat het initiatief werd genomen om jonge vrouwen wettelijk te beschermen. Het voorstel voor de Adult Video Slachtofferpreventiewet werd in eerste instantie slecht ontvangen. Toen Ayaka Shiomura, van de Constitutionele Democratische Partij van Japan, tijdens een parlementaire discussie erover begon, werd ze door het merendeel van haar collega's uitgelachen. Shiomura reageerde verontwaardigd: "Dit is niet iets om over te lachen. Het is een belangrijk probleem." Een filmpje van het incident kwam online te staan en wekte publieke verontwaardiging. Die was zo breed dat het wetsvoorstel daarna razendsnel door het Japanse Lagerhuis kwam. Het werd met brede steun goedgekeurd in het Hogerhuis, en is vandaag, vier maanden na indiening, in werking getreden. Door de nieuwe wet kunnen acteurs in een pornofilm eenzijdig hun toestemming intrekken voor de verkoop van de film. Dit kan tot een jaar nadat de verkoop is aangekondigd. Bedrijven die films toch uitbrengen riskeren stevige boetes. De wet was oorspronkelijk bedoeld voor jonge vrouwen, maar nu kan iedereen er een beroep op doen: mannen en vrouwen, ongeacht hun leeftijd. Ook is het de bedoeling dat deze cool-down periode in de toekomst verlengd zal worden naar twee jaar. Toch zitten er volgens universitair docent Morita nog steeds haken en ogen aan: "In de wet staat niks over het verbieden van seksuele handelingen in contracten." Het probleem van wurgcontracten is volgens hem dus niet opgelost. Hij vervolgt: "Daarbij komen veel mensen er pas na een aantal jaar achter hoeveel schade het kan hebben op je toekomst als je mee hebt gedaan in zulke films. De wet schiet dus nog op meerdere vlakken tekort."||https://nos.nl/artikel/2433788-nieuwe-wet-moet-uitbuiting-in-japanse-porno-industrie-tegengaan
2022-06-23||Verdachte (18) aangehouden voor doodschieten 21-jarige man in Amsterdam|| De politie heeft een 18-jarige man aangehouden op verdenking van een dodelijke schietpartij in de Amsterdamse Rivierenbuurt in maart. In de woning van de verdachte is ook een vuurwapen gevonden. Het slachtoffer, een man van 21, werd op 23 maart neergeschoten op de Hunzestraat. Hij overleed diezelfde avond in het ziekenhuis. De verdachte werd afgelopen maandag door de politie aangehouden, meldt NH Nieuws. Hij wordt ervan verdacht de schutter te zijn.  Het motief achter de schietpartij is volgens de politie nog onduidelijk. De 18-jarige man wordt ook verdacht van betrokkenheid bij een ander schietincident, meldt AT5. Hij is vandaag voorgeleid aan de rechter-commissaris.||https://nos.nl/artikel/2433787-verdachte-18-aangehouden-voor-doodschieten-21-jarige-man-in-amsterdam
2022-06-23||Boa's krijgen wapenstok en handboeien: 'Vak is geprofessionaliseerd'|| Buitengewone opsporingsambtenaren (boa's) kunnen per 1 juli worden uitgerust met een korte wapenstok. Ook krijgen ze op termijn handboeien in hun standaarduitrusting. Dat heeft minister Yeşilgöz van Justitie en Veiligheid bekendgemaakt in een Kamerbrief. Gemeenten die hun boa's een wapenstok willen geven, moeten daarvoor wel eerst een vergunning aanvragen bij de lokale driehoek van politie, justitie en burgemeester. Het advies gaat vervolgens naar de minister, die uiteindelijk beslist. In de loop van 2023 krijgen boa's ook toegang tot het rijbewijzenregister van de RDW. Hiermee kan een boa zonder tussenkomst van de politie de identiteit van iemand vaststellen zonder identiteitsbewijs. Ruud Kuin van de Nederlandse BOA Bond is blij met het besluit van de minister. "Een heel goede uitkomst, er was lang koudwatervrees hierover", zegt hij. "Boa's werden ook lang niet voor vol aangezien, maar het vak is geprofessionaliseerd. Je hebt er een tweejarige mbo 3-opleiding voor nodig, die gelijk is aan een opleiding tot politiesurveillant. Daarom is het goed dat hun uitrusting ook wordt uitgebreid." Tot nu toe krijgen boa's alleen geweldsmiddelen als aangetoond kan worden dat het aantal geweldsdelicten waar ze mee te maken krijgen is toegenomen. Neemt dat geweld weer af, dan kon de uitrusting weer worden aangepast. "Dit terwijl de noodzaak om het geweldsmiddel te mogen dragen voor de boa mogelijk nog steeds aanwezig was", zegt Yeşilgöz in haar brief. "Dit vereiste sluit niet aan bij de praktijk, staat in de weg van een zuivere risico-inschatting en leidt tot ongewenste uitkomsten." In 2020 vroegen boa's om een wapenstok en pepperspray omdat het geweld dat tegen hen gebruikt werd toenam. De druppel was een mishandeling op het strand in IJmuiden. Toenmalig minister Grapperhaus van Justitie voelde daar niet veel voor. Volgens hem moest het "geweldsmonopolie" bij de politie blijven. Daarna veranderde hij van mening en stond hij op verschillende plekken in het land proeven met de wapenstok toe. Eind vorig jaar maakte NH Nieuws de balans op van de proef in Noord-Holland. Hieruit bleek dat de stokken niet veel ingezet waren, maar dat het dragen ervan wel het gevoel van veiligheid bij de boa's vergrootte.||https://nos.nl/artikel/2433786-boa-s-krijgen-wapenstok-en-handboeien-vak-is-geprofessionaliseerd
2022-06-23||Corruptie: het tweede strijdtoneel van Oekraïne|| In Brussel is vanavond het Oekraïense kandidaat-lidmaatschap van de EU goedgekeurd. De 27 lidstaten stemden in met het advies van de Europese Commissie om het door oorlog verscheurde land die status te geven. Aan dat advies was wel een belangrijke voorwaarde verbonden, zei commissievoorzitter Von der Leyen: de corruptiebestrijding in Oekraïne moet beter. Al decennia kampt het land met belangenverstrengelingen en omkooppraktijken binnen de politiek, rechtspraak en economie - tot voor kort een belangrijke reden voor Nederland en een aantal andere EU-lidstaten om tegen versneld lidmaatschap voor Oekraïne te zijn. Maar toch is er de afgelopen jaren veel veranderd in Oekraïne, stelt corruptieonderzoeker Oksana Huss, verbonden aan de universiteit van Bologna. "De Maidan-revolutie in 2014 was daarin een kantelpunt." Dodelijke confrontaties tussen demonstranten en binnenlandse veiligheidstropen leidden toen tot de afzetting van de pro-Russische president Viktor Janoekovytsj. "Daarmee kwam een einde aan het meest kleptocratische (zelfverrijkende, red.) regime dat Oekraïne heeft gezien", stelt Huss. Oekraïners wilden niet alleen verdere toenadering tot de Europese Unie, maar ook een einde aan de diepgewortelde corruptie in het land. "Er werden voor het eerst oprechte hervormingen ingezet, zoals digitalisering van processen en transparantie van geldstromen." Ook op de Corruption Perceptions Index van Transparency International doet Oekraïne het beter dan acht jaar geleden. Toch scoort het land met 32 punten nog altijd een stuk slechter dan de 27 EU-lidstaten: Voordat de Maidan-revolutie die veranderingen in gang zette, werd er door een select clubje oligarchen veel geld verdiend in Oekraïne. "Vooral via publieke aanbestedingen, belastingtrucjes en het toe-eigenen van grondstoffen", vertelt Huss. Om dat in te dammen, kwam er nieuwe regelgeving die geldstromen binnen de overheid inzichtelijk maakt. Ook het openbaren van de belangen van ambtenaren en hun familieleden (zoals landbezit en bedrijven), om verstrengelingen te voorkomen, heeft volgens Huss geholpen. Daarnaast zijn er meerdere instanties opgezet die corruptie bestrijden, zoals een opsporingsdienst en een speciaal gerechtshof voor corruptiezaken. Een voordeel van toenadering tot de Europese Unie, zegt anti-corruptieactivist Halyna Tsjyzjyk: "Het is vanwege het associatieverdrag met de EU dat die rechtbank in het leven is geroepen." Maar ook in het dagelijks leven was corruptie voor Oekraïners merkbaar, zoals bij de geboorteregistratie. "Daar waren tientallen instellingen bij betrokken, wat ruimte gaf voor corruptie", vertelt hoogleraar Comparative Governance Antoaneta Dimitrova van de Universiteit Leiden. Zoals onnodige extra kosten, maar ook bedrijven die nieuwe ouders tegen betaling door het traject loodsten. Vooral digitalisering heeft de laatste jaren een boel verbeterd, vertelt Huss. Zo kwam er een systeem genaamd eBaby voor de kinderregistraties, en ProZorro voor publieke aanbestedingen - om er een paar te noemen. Daarmee is er een stuk minder ruimte voor corruptie. "ProZorro is zelfs een van de meest transparante systemen ter wereld", zegt Dimitrova. Tot slot is de sterkere betrokkenheid van het maatschappelijk middenveld volgens Huss een belangrijke factor. "Sinds het aantreden van Zelensky is er meer ruimte voor samenwerking tussen particuliere organisaties, zoals ngo's die strijden tegen corruptie, en de overheid." Maar verdwenen is de corruptie nog lang niet. "Men merkt er op straat minder van, maar hogerop is het nog altijd zichtbaar", stelt Dimitrova. "Banden tussen politieke partijen en oligarchen bijvoorbeeld. Bezitters van grote bedrijven hebben vaak familieleden in het parlement, of relaties met ministers die nauw betrokken worden bij hun bedrijf." En dat is typisch iets waar Zelensky publiekelijk tegen strijdt. "De bevolking is klaar met politici die in 28 jaar tijd een land van omkoping, diefstal en misbruik van middelen hebben gecreëerd", zei de president in zijn inauguratietoespraak in 2019. Toch loopt ook Zelensky nog altijd tegen systematische corruptie aan, vooral in de rechtspraak. Volgens de deskundigen zit daar momenteel het grootste knelpunt in het land. Veel rechters zijn nog aangesteld tijdens de presidentschappen van Janoekovytsj en Porosjenko. "Zij zijn gewend om instructies op te volgen van de presidentiële staf en oligarchen", zegt activist Tsjyzjyk. "Van mensen die geld geven." En juist kandidaat-lidmaatschap kan bij de aanpak helpen, lijkt de consensus. "Uit onderzoek blijkt dat in kandidaat-lidstaten de meest effectieve hervormingen plaatsvinden", stelt Huss. "Het is immers een voorwaarde voor daadwerkelijk lidmaatschap." "De kandidaat-status is cruciaal hier", onderschrijft Tsjyzjyk. "Naast de symbolische waarde, zal het een belangrijk drukmiddel zijn om de hervormingen af te maken."||https://nos.nl/artikel/2433785-corruptie-het-tweede-strijdtoneel-van-oekraine
2022-06-23||Medewerker Walibi Holland gewond na beknelling in attractie|| Een medewerker van attractiepark Walibi Holland in Biddinghuizen is bekneld geraakt in een waterattractie. Een woordvoerder van Walibi laat weten dat het slachtoffer gewond met een traumahelikopter naar het ziekenhuis is gebracht. Het ongeluk gebeurde rond 14.00 uur bij de Splash Battle. Wat er precies is gebeurd, is nog onduidelijk. De hulpdiensten waren vrij snel ter plekke waarna het slachtoffer naar het ziekenhuis kon worden gebracht, meldt Omroep Flevoland. De ernst van de verwondingen is niet bekend. Volgens de woordvoerder waren bij het ongeluk geen bezoekers betrokken. De attractie is voorlopig dicht, de rest van het park blijft open.||https://nos.nl/artikel/2433783-medewerker-walibi-holland-gewond-na-beknelling-in-attractie
2022-06-23||Kabinet wil besluit Lelystad uitstellen en vluchten op Schiphol schrappen|| Het kabinet is van plan het besluit over opening van Lelystad Airport uit te stellen tot 2024. En Schiphol mag vanaf eind 2023 niet meer dan 440.000 vluchten per jaar uitvoeren. Dat voorstel ligt morgen in de ministerraad op tafel, zo bevestigen bronnen na berichtgeving van RTL Nieuws hierover. Nu geldt op Schiphol nog een maximum van 500.000 vliegbewegingen per jaar. Op dit moment komt de luchthaven overigens niet aan dat aantal. De NOS meldde vorige week dat het kabinet werkt aan ingrijpende maatregelen omdat de luchthaven niet voldoet aan de eisen voor geluidsoverlast, stikstof en fijnstof. Bronnen zeiden toen dat het aantal toegestane vluchten op Schiphol van 500.000 naar 450.000 tot mogelijk 420.000 zou gaan. Voor Lelystad betekent het kabinetsbesluit het zoveelste uitstel. Van oudsher was het een klein regionaal vliegveld en het idee was om dat uit te bouwen tot een luchthaven die tienduizenden vluchten van Schiphol zou kunnen overnemen. In 2015 werd het groene licht voor de uitbreiding gegeven. Volgens de oorspronkelijke plannen zou Lelystad Airport in 2018 klaar moeten zijn, maar dat werd keer op keer uitgesteld. Omwonenden en milieuorganisaties maakten bezwaar en probeerden de uitbreiding en de opening met juridische procedures te dwarsbomen. Ze vreesden geluidsoverlast voor bewoners en schade voor de natuur. De stikstofproblemen kwamen daar in de loop der jaren nog bij. Toen begin 2020 de coronacrisis uitbrak, werd er wereldwijd veel minder gevlogen en was er veel minder noodzaak om vluchten van Schiphol over te nemen. In maart van dit jaar besloot minister Van der Wal voor Natuur en Stikstof om Lelystad voorlopig geen natuurvergunning te verlenen omdat berekeningen over de stikstofuitstoot niet kloppen.||https://nos.nl/artikel/2433781-kabinet-wil-besluit-lelystad-uitstellen-en-vluchten-op-schiphol-schrappen
2022-06-23||Ook akkoord over bijna 5 procent loonsverhoging voor basisschooldocenten|| Basisschoolmedewerkers krijgen vanaf juli 4,75 procent loonsverhoging. Dat is afgesproken tussen de vakbonden en de PO-raad, die vandaag een akkoord bereikten over een nieuwe cao. Het is dezelfde loonsverhoging die medewerkers in het voortgezet onderwijs tegemoet kunnen zien. Gisteren werd bekend dat de vakbonden eruit waren gekomen met de VO-raad. Zowel in het voortgezet onderwijs als in het basisonderwijs krijgen medewerkers ook een eenmalige bonus van 500 euro uitgekeerd. Ook zijn er afspraken gemaakt over ouderschapsverlof en de besteding van 65 miljoen euro om leraren professioneler te laten werken. Twee maanden geleden werd al een flinke loonsverhoging aangekondigd voor basisschooldocenten. Zij krijgen er de komende jaren gemiddeld 10 procent bij, om de loonkloof te dichten die bestond tussen leraren in het voortgezet onderwijs en het basisonderwijs. Dat was een tussentijds akkoord dat losstond van de nieuwe cao. De onderhandelaars vonden het belangrijk dat basisschoolleraren er nu evenveel op vooruitgingen als middelbare schooldocenten, zodat er geen nieuwe loonkloof zou ontstaan. Het onderhandelingsresultaat moet nog wel worden voorgelegd aan de achterban van de vakbonden.||https://nos.nl/artikel/2433780-ook-akkoord-over-bijna-5-procent-loonsverhoging-voor-basisschooldocenten
2022-06-23||Ook grootste fonds ABP verhoogt de pensioenen: 2,39% erbij|| Het grootste pensioenfonds van Nederland, ABP (overheid en onderwijs), verhoogt de pensioenen vanaf volgende maand met 2,39 procent. Op een netto pensioen van 1000 euro per maand scheelt dat dus zo'n 24 euro. Ook ontvangen gepensioneerden een nabetaling van 1,2 procent over de eerste zes maanden van dit jaar. Een verhoging van de ABP-pensioenen is sinds 2008 niet meer voorgekomen. "Ik ben blij dat het kan en dat we de verhoging ook meteen in juli kunnen doorvoeren. Eind vorig jaar kon dat niet omdat de financiële positie dat niet toeliet", zegt Harmen van Wijnen, bestuursvoorzitter van ABP. Bij zijn pensioenfonds zitten zo'n 3,1 miljoen deelnemers. Gisteren maakte het pensioenfonds PME voor de metaal en technologische industrie al bekend de pensioenen met 1,29 procent te verhogen. Naar verwachting volgt het pensioenfonds Zorg en Welzijn deze week ook met een verhoging. De verhogingen komen niet in de buurt van de inflatie. Die was afgelopen mei nog 8,8 procent. Volgens pensioenfondsen en deskundigen is het afhankelijk van de financiële markten of de pensioenen nog meer kunnen stijgen. Zo stijgt het pensioenvermogen als de beurskoersen en vastgoedprijzen toenemen. En met het nieuwe pensioenstelsel bewegen de pensioenen nog meer mee met de economie. Zorgt de verhoging van de pensioenen voor een verlichting in de portemonnee? We spraken Jan Berk daarover: Gisteren zei PME al dat de verhoging een druppel op de gloeiende plaat is, omdat ouderen de torenhoge inflatie flink in de portemonnee voelen. ABP zegt dat het in de toekomst ook de prijsstijgingen zal meenemen. De ANBO, belangenbehartiger voor ouderen, benadrukt dat mensen er niet te veel van moeten verwachten. "Maar het is natuurlijk beter dan niks. De grote vraag is wel wat er komend jaar gaat gebeuren en hoeveel de fondsen dan omhoog kunnen. Dan pas weet je wat het met de koopkracht doet", zegt een woordvoerder. Voor de sector Metaal en Techniek (PMT) is het nog wachten tot 5 juli of de pensioenen omhooggaan. BpfBOUW hoopt ze aan het einde van het jaar te verhogen. Doordat de dekkingsgraden de afgelopen tijd stegen, dachten de pensioenfondsen al dat zij dit jaar de pensioenen kunnen laten stijgen. Maar vooral de versoepelde wetgeving per 1 juli heeft ervoor gezorgd dat fondsen de pensioenen kunnen verhogen. Fondsen konden tot dan toe de pensioenen alleen aanpassen aan de inflatie als de dekkingsgraad over de laatste twaalf maanden 110 procent was. Maar per 1 juli is die verplichte dekkingsgraad verlaagd naar 105 procent. Daardoor kunnen fondsen het pensioen dus makkelijker deels of geheel laten meestijgen met de inflatie. Pensioenfonds ABP kan nog niet zeggen of het de pensioenen nog verder kan verhogen in de toekomst. Bestuursvoorzitter Van Wijnen: "Eind dit jaar kijken we of we de pensioenen in 2023 kunnen verhogen. Daarbij kijken we naar onze financiële positie van eind oktober en de prijsstijging in 2022."||https://nos.nl/artikel/2433776-ook-grootste-fonds-abp-verhoogt-de-pensioenen-2-39-erbij
2022-06-23||Duitsland roept alarmfase uit om dreigend gastekort|| Zorgen om een dreigend gastekort in Duitsland worden steeds groter. De Duitse overheid heeft nu de alarmfase uitgeroepen. Dat is volgens minister Habeck van Economische Zaken nodig om te voorkomen dat de gasvoorraden leeg zijn in de winter. De minister is duidelijk: "Gas is vanaf nu een schaars goed in Duitsland. Dat zeg ik, terwijl er op dit moment nog geleverd kan worden. Maar dat mag ons geen valse zekerheid geven." Afgelopen weekend had Habeck al maatregelen aangekondigd om lege voorraden te voorkomen, maar om die werkelijk in te voeren is het uitroepen van de alarmfase nodig. Dat kan niet zomaar, maar alleen als een storing of uitzonderlijke hoge vraag voor een aanzienlijke verslechtering van de gasvoorzieningssituatie zorgt. Volgens berekeningen die het ministerie nu klaar heeft, is dat inmiddels het geval. Sinds vorige week levert het Russische Gazprom 60 procent minder gas via de Nord Stream 1-pijpleiding, de belangrijkste 'gasbron' voor Duitsland. Volgens Gazprom ligt dat aan problemen met onderdelen en het onderhoud van de leiding, maar volgens de Duitse minister is het een politieke beslissing vanwege de oorlog in Oekraïne. Daarbij komt nog dat Gazprom over tweeënhalve week de jaarlijkse onderhoudsbeurt gepland heeft. Normaal gesproken betekent dit dat er tien dagen lang helemaal geen gas geleverd wordt, en dan moet Duitsland de eigen voorraden aanspreken. Op een persconferentie hield Habeck een bord met een grafiek omhoog, waarop verschillende lijnen de scenario's voor de komende tijd laten zien. Slechts in één scenario zou Duitsland niet in de problemen komen: als het al het gas dat het importeert zelf houdt, in plaats van een deel ook naar buurlanden door te voeren. Maar dat is geen optie, zegt de minister. "Dat is niet alleen tegen de wet, het zou ook absurd zijn. Omdat wij juist ook zijn aangewezen op Europese landen die aan ons gas leveren. We hebben Nederland, Noorwegen, België, Frankrijk nodig om überhaupt lng-gas in Duitsland te krijgen." Duitsland pompt maar een heel klein deel van het gas dat het gebruikt zelf in eigen land op. In alle andere scenario's gaan de lijnen komende winter al snel naar nul. Dat wil zeggen: dan is het gas in de voorraden op, en is er te weinig om iedereen in Duitsland te voorzien. Omdat huishoudens en ziekenhuizen in eerste instantie beschermd zijn, zou dat vooral betekenen dat de industrie minder krijgt. Habeck concludeerde dat de huidige crisis om nieuwe noodwetten vraagt. "Veel wetten die zekerheid leken te bieden, zijn helemaal niet voor de huidige situatie bedacht." Ze gaan bijvoorbeeld niet uit van een aanhoudend conflict over de toelevering van energie, maar meer van een storing door een ongeluk. Het uitroepen van de alarmfase maakt ook een voor consumenten ingrijpende stap mogelijk: energieleveranciers zouden de hogere inkoopprijzen snel mogen doorrekenen aan klanten, buiten de lopende contracten om. Dat kan nodig zijn, omdat de bestaande contracten nog uitgaan van goedkoper Russisch gas. Nu leveranciers daar minder van krijgen, moeten ze op de spotmarkt (waar overschotten verkocht worden) tegen hogere prijzen ander gas inkopen. Volgens de minister maken leveranciers nu al verliezen. Om te voorkomen dat ze omvallen en de energiemarkt instort, zouden ze die hogere kosten snel moeten kunnen doorrekenen aan klanten. Toch zet de regering deze stap nog niet. De energieprijzen zijn al hoog, dus beraadt ze zich op andere maatregelen om bedrijven en huishoudens te ondersteunen. Eind maart riep Duitsland al de eerste stap in het noodplan voor gas uit; de alarmfase is de tweede stap. Zodra de overheid moet bepalen wie er nog gas krijgt en wie niet, is sprake van de derde en laatste fase. Intussen worden 'reserve-kolencentrales', die waren uitgezet in een poging om de klimaatdoelen te halen, weer aan het werk gezet om elektriciteit op te wekken. Zo kunnen elektriciteitscentrales die op gas draaien uit blijven. Ook komt er een regeling die bedrijven beloont die gas besparen. Volgens Habeck heeft de industrie zelf de afgelopen maanden al ongeveer 8 procent minder gas verbruikt, mede omdat gas nu duur is.||https://nos.nl/artikel/2433774-duitsland-roept-alarmfase-uit-om-dreigend-gastekort
2022-06-23||Hulp in aardbevingsgebied komt langzaam op gang, coördinatie een uitdaging|| "Er komt steeds meer hulp, maar het is niet genoeg", zegt Ghazi Danish, een Afghaanse journalist uit de door de zware aardbeving getroffen provincie Paktika. Hoewel hij sinds de machtsovername door de Taliban werkloos is, is hij nu dag en nacht bezig om ooggetuigenverslagen te verzamelen. Hij deelt een aantal video's die hij filmde in het zwaar getroffen district Gayan. In een video liggen een omgekomen vader en zoon op een houten bed buiten een zwaar beschadigd huis, hun lichamen gewikkeld in een wit laken en winterdeken. Vannacht regende het hard, terwijl duizenden mensen dakloos waren. "Nu is het droog. Maar het is belangrijk zo snel mogelijk tijdelijke tentenkampen op te bouwen", zegt Danish. Paktika is een zeer arme provincie, waar de Taliban de afgelopen jaren al veel districten onder controle hadden en weinig hulporganisaties actief waren. Er wonen zo'n 700.000 mensen. De meeste huizen zijn gebouwd van modder of een combinatie van modder, bakstenen en hout. Hoewel de aardbeving met 5,9 op de schaal van Richter niet extreem zwaar was, is de schade aan dit soort huizen enorm. In het district Gayan alleen al is naar schatting 70 procent van alle huizen verwoest. Toch heeft het zwakke bouwmateriaal ook een voordeel, vertelt Marco Savio van hulporganisatie Cordaid vanuit Kabul. "Overlevenden konden zonder veel moeite uit het puin ontsnappen, omdat ze niet onder grote hoeveelheden steen of cement lagen." Hoewel nog onduidelijk is hoeveel mensen worden vermist, verwacht Savio daarom niet dat het dodental van ongeveer 1000 nog extreem gaat oplopen. Wel worden er steeds meer gewonden gemeld. Dat zijn er nu bijna 2000. De regering kon 45 ambulances en vijf helikopters sturen. Maar door de regen en storm konden die niet overal meteen komen. Er zijn lawines van modder en stenen in het bergachtige gebied ontstaan. Hierdoor zijn getroffen dorpen moeilijker te bereiken. Ook telefoonnetwerken zijn beschadigd, waardoor het lastig is snel informatie te krijgen. In deze video is meer te zien van de situatie ter plekke:  Cordaid is actief in Afghanistan en bied humanitaire hulp in het land dat in diepe armoede is geraakt sinds het vertrek van NAVO-troepen in augustus. Hierna grepen de Taliban de macht en werden miljarden aan buitenlandse banktegoeden bevroren. Net als de meeste andere hulporganisaties heeft het geen groot kantoor in het aardbevingsgebied. De coördinatie van hulp is daarom een grote uitdaging. "Momenteel is het voor ons nog niet helemaal duidelijk wie wat gaat doen, en hoe de VN en de regering precies gaan samenwerken", zegt Savio. Hij komt net uit een vergadering bij het Afghaanse ministerie van Economie, waar alle hulporganisaties onder vallen. "Duidelijk is dat er een mechanisme moet komen met hoofdkwartieren in elk van de getroffen provincies. Dat gaat wel een paar dagen duren." Daarom heeft Cordaid besloten tenten en dekens te gaan kopen met een extra donatie van de liefdadigheidsorganisatie Caritas, bedoeld voor de slachtoffers van de aardbeving. "Hiermee hopen we over drie dagen zo'n 600 families mee te kunnen helpen." Ondertussen worstelen medische organisaties met het behandelen van alle gewonden. Een lokaal ziekenhuishoofd vertelde aan media dat er ook dokters en medisch personeel onder de slachtoffers zaten. Bovendien kampen ziekenhuizen door de sancties tegen het Taliban-regime met chronische tekorten aan medicijnen en materialen. "Het is heel moeilijk ook maar iets van waarde het land in te brengen", zegt Savio. De Taliban-regering heeft aangekondigd 1 miljard Afghani (ruim 10 miljoen euro) te kunnen inzetten voor de rampenbestrijding maar heeft ook aangegeven niet genoeg geld en capaciteit te hebben om het alleen te kunnen. Doordat het Taliban-regime geen formele banden heeft met de meeste landen verloopt de communicatie over internationale hulp stroef. Zo liet de VS weten "zich niet bewust te zijn van een verzoek om Amerikaanse hulp van Afghanistans Taliban-regering". Volgens de VN is tenminste 14 miljoen euro nodig. Zuid Korea heeft 1 miljoen dollar aan hulp toegezegd. Ook Japan een India hebben aangekondigd te willen helpen. Vanuit Pakistan, waar het getroffen gebied aan grenst, zijn al vrachtwagens met tenten, zeilen, dekens en medicijnen onderweg. Uit andere provincies zijn ambulances en medisch personeel naar het getroffen gebied gereisd.||https://nos.nl/artikel/2433772-hulp-in-aardbevingsgebied-komt-langzaam-op-gang-coordinatie-een-uitdaging
2022-06-23||Regeringspartijen botsen over uitvoering stikstofplannen door provincies|| De regeringspartijen D66 aan de ene kant en CDA en ChristenUnie zijn met elkaar in botsing gekomen over de uitvoering van de stikstofplannen van het kabinet door de provincies. De Kamer debatteert vandaag de hele dag over de plannen. Volgens de voorstellen moet in veel delen van Nederland de stikstofuitstoot met 70 procent worden teruggedrongen en zullen boeren daardoor niet allemaal kunnen doorgaan met hun bedrijf. De komende tijd moeten de provincies met de plannen aan de slag en zij moeten voor volgend jaar zomer zeggen hoe ze de doelen denken te bereiken. In veel provincies is verzet tegen de plannen en in het debat riep D66-Kamerlid De Groot de provincies op mee te werken. Als dat niet gebeurt, moet de minister een plan B hebben, "want we kunnen niet nog jarenlang met de discussie doorgaan". Vorige week sprak zijn fractievoorzitter Paternotte soortgelijke woorden: hij riep het kabinet op zich "niet te laten verlammen door pruttelende provincies". CDA-Kamerlid Boswijk zei daarover vandaag dat "we het zonder de provincies niet gaan redden" en dat uitspraken als die van Paternotte niet bijdragen aan een oplossing. ChristenUnie-Kamerlid Grinwis noemde de uitspraken van Paternotte "onnodig polariserende prietpraat". Volgens hem moeten we juist vertrouwen hebben in de provincies. De Groot reageerde daarop met een verwijzing naar uitspraken van ChristenUnie-voorman Segers. Die zei maandag "dat de stikstofcrisis kan ontaarden in een burgeroorlog, maar dan op een beschaafde manier". Volgens De Groot is dat "olie op het vuur". Woordvoerder Van Campen van regeringspartij VVD benadrukte dat voor zijn partij de doelen niet ter discussie staan en dat de uitstoot echt moet verminderen. Hij zei wel dat je niet steeds over onteigening en opkoopregelingen moet praten: "Kijk nou of je met innovatie en met omschakeling van het bedrijf tot oplossingen kunt komen." Ook de andere coalitiepartijen vinden het belangrijk dat er nu echt werk wordt gemaakt van de stikstofaanpak. Ze vinden wel dat daarbij niet alleen moet worden gekeken naar de boeren, maar ook naar andere sectoren. Grinwis (CU) zei zich te kunnen voorstellen dat de plannen hard aankomen bij boeren en hamerde op een "rechtvaardig en evenredig" beleid. CDA'er Boswijk wil dat de stikstofplannen die nu voorliggen op zeven punten worden aangepast. Ook hij wil dat luchtvaart, scheepvaart en industrie hun bijdrage leveren. Daarnaast moeten de provincies meer vrijheid krijgen om invulling aan de plannen te geven. Verder wil hij onder meer dat er beter wordt gekeken naar de toekomst van de boeren. "Er wordt ze een worstje voorgehouden, maar het is wel een worstje met weinig smaak." In het debat namen onder meer PVV, SGP en BBB in scherpe woorden afstand van de plannen. De PVV vindt dat de boeren worden weggepest; woordvoerder Mulder sprak van een zelfgecreëerde theoretische crisis op basis van omstreden modellen. De SGP vindt de plannen een klap in het gezicht van de agrarische sector. Volgens woordvoerder Bisschop is er sprake van onhaalbare doelen (in 2030 moet de uitstoot met de helft zijn verlaagd). SP en PvdA wezen erop dat de boeren voorlopig in onzekerheid blijven verkeren. GroenLinks-leider Klaver zei dat hij blij is met de "kentering van het beleid" dat het eerlijk is om te zeggen dat de veestapel kleiner moet worden en dat met hem te praten valt over steun aan het beleid. Maar volgens Klaver is het een grote fout dat in de plannen geen concrete voorstellen staan over industrie en luchtvaart. Partij voor de Dieren-leider Ouwehand noemde Van der Wal de eerste bewindspersoon op Landbouw die bereid is nu eindelijk werk te maken van natuurherstel, al zijn de oplossingen volgens haar nog niet voldoende. BBB-leider Van der Plas zei dat de natuur niet wordt bedreigd en de boeren wel. Zij sprak van "stuitende gevoelloosheid" van het kabinet. Zij riep de coalitie op terug naar de tekentafel te gaan. Van der Plas stond lang op het spreekgestoelte, ook omdat ze vaak werd onderbroken. Ze zette vraagtekens bij het werk van de wetenschapper die voor het ministerie van Landbouw onderzoek deed naar de betrouwbaarheid van het model waarmee het RIVM de uitstoot meet. Dat leverde haar kritiek op van onder anderen GroenLinks en Partij voor de Dieren. Klaver zei dat Van der Plas de onvrede voedt met feitelijke onjuistheden. In het debat nam Van der Plas afstand van suggesties van sommigen dat ze "aan het touwtje hangt van de veevoederhandel en transporteurs". Ze riep mensen die dat zeggen op met bewijzen te komen. En anders stapt ze mogelijk naar de rechter, zei ze. In de Kamer zeiden veel partijen, ook van de coalitie, dat minister Staghouwer beter en duidelijker moet zeggen welk perspectief hij biedt aan de boeren. De VVD mist "spijkers met koppen" en GroenLinks kwalificeerde dat deel van de plannen als broddelwerk.||https://nos.nl/artikel/2433771-regeringspartijen-botsen-over-uitvoering-stikstofplannen-door-provincies
2022-06-23||Floriade stevent af op enorm verlies, Almere moet weer 34 miljoen bijleggen|| De Floriade Expo 2022 gaat de gemeente Almere miljoenen euro's extra kosten. Door tegenvallende bezoekersaantallen rekent Almere nu op een extra kostenpost van 34 miljoen euro. Dat hebben de gemeente en Floriade vanmiddag samen bekendgemaakt, meldt Omroep Flevoland. De gemeente Almere berekende eerder dat al 41,5 miljoen euro aan de Floriade werd uitgegeven. Dat geld is niet meer terug te verdienen. Nu komt daar dus nog bijna 34 miljoen bovenop, waarmee de gemeentelijke bijdrage op ruim 75 miljoen uitkomt. De gemeente had een reservepotje van ruim 17 miljoen euro voor tegenvallers klaarstaan. "Ik vind het zo erg voor de inwoners van de stad dat dit nu gebeurt", zei wethouder Julius Lindenbergh (VVD) vandaag, geëmotioneerd in de raadszaal. "Waar ik aan moet denken is wat de afgelopen jaren al hebben gedaan om te bezuinigen. Wat we zeggen tegen mensen die het zwaar hebben door inflatie op dit moment, die hun gemeentelijke belastingen niet kunnen betalen. Dat we dan als gemeente deze boodschap moeten geven." Lindenbergh raakt geëmotioneerd als hij het nieuws bekendmaakt: De wereldtuinbouwtentoonstelling was in de begroting uitgegaan van in totaal twee miljoen betalende bezoekers. Maar het aantal bezoekers blijft tot nu toe "enorm achter", laat de Floriade weten. De verwachting is bijgesteld van 2 naar 1,2 miljoen bezoekers. Sinds de opening op 14 april hebben 232.500 mensen de Floriade bezocht. Dat is een derde van het aantal waarop was gerekend. De Floriade zou vooralsnog tot 9 oktober duren, maar de vraag is of de tentoonstelling zo lang openblijft als er onvoldoende bezoekers komen. Het probleem is dat mensen minder vaak dagattracties bezoeken dan ze gewend waren vóór corona, zo blijkt uit onderzoek dat de Floriade heeft laten doen. Gaan ze toch op stap, dan gaan bezoekjes aan vrienden of kennissen voor. Ook "bekende attracties" zijn aantrekkelijker dan een bezoek aan een nieuw evenement als de Floriade. De hoge inflatie speelt ook een rol. Een kaartje voor de Floriade (29 euro) vinden veel mensen te duur, zeker nu allerlei andere zaken ook duur zijn geworden. Specifiek voor de Floriade geldt dat het evenement nog steeds veel last heeft van negatieve publiciteit in het begin. Veel bezoekers vonden het park toen te kaal en niet af. Inmiddels is het terrein volledig gereed, benadrukt de organisatie. Er komen marketingcampagnes om alsnog bezoekers te trekken. Door de lagere bezoekersaantallen krijgt de Floriade 24,3 miljoen euro minder in kas uit de kaartverkoop. Gerekend was op 43 miljoen. Ook zijn er extra kosten door coronamaatregelen (vooral in het begin) en lagere opbrengsten uit parkeren (als gevolg van lagere bezoekersaantallen). Dat leidt bij elkaar tot een extra kostenpost voor de gemeente van bijna 34 miljoen. De gemeente zegt nog in gesprek te zijn met de Rijksoverheid en provincie "over het nemen van gezamenlijke verantwoordelijkheid van de financiële consequenties". Maar zowel het Rijk als de provincie gaf in februari al aan geen extra geld beschikbaar te willen stellen.||https://nos.nl/artikel/2433763-floriade-stevent-af-op-enorm-verlies-almere-moet-weer-34-miljoen-bijleggen
2022-06-23||College voor de Rechten van de Mens: vrijheid van meningsuiting onder druk|| De vrijheid van meningsuiting in Nederland staat onder druk. Dat stelt het College voor de Rechten van de Mens in een rapport dat vandaag is verschenen. Het instituut vindt dat de overheid en bedrijven als Twitter en Facebook-moederbedrijf Meta nu aan zet zijn om de zaken te verbeteren. Journalisten en anderen die deelnemen aan het publieke debat zoals politici, bloggers, columnisten en experts krijgen steeds vaker te maken met bedreigingen en zelfs geweld. Dat heeft gevolgen voor ons allemaal, waarschuwt het college. De kwaliteit van de informatievoorziening kan er namelijk onder lijden. "We zien een trend waarin debat steeds vaker plaatsmaakt voor online en offline scheldpartijen, verwensingen en (doods)bedreigingen", zegt voorzitter Jacobine Geel van het college. Het thema van het nieuwe jaarverslag is daarom de vrijheid van meningsuiting. Boze boeren stonden vorige week voor het huis van minister Van der Wal en de meermaals bedreigde viroloog Marion Koopmans moest vorige week een mediaoptreden afzeggen vanwege veiligheidsrisico's. Daarnaast is een cameraploeg van RTV Utrecht deze maand beroofd van een camera en statief. Een van de medewerkers werd daarbij mishandeld. Het zijn allemaal recente voorbeelden van intimidatie of geweld tegen mensen die bijdragen aan het publieke debat. Het absolute dieptepunt was volgens het college de moord op misdaadverslaggever Peter R. de Vries. Tientallen boeren kwamen naar het woonhuis van minister Christianne van der Wal:  Corona, en de maatregelen die zijn ingevoerd om het virus in toom te houden, speelden volgens het college een grote rol in de toename van het aantal incidenten. "Maar ook als de media berichten over andere onderwerpen waarover de meningen zeer uiteenlopen, zoals het stikstofbeleid of Zwarte Piet, volgen intimidatie en agressie." Privégegevens van bewindspersonen en journalisten worden zonder toestemming gedeeld op sociale media en internet. Dat wordt ook wel doxing genoemd en het is nog niet strafbaar. Het college pleit ervoor om deze vorm van online intimidatie wel strafbaar te stellen. Een andere aanbeveling is om persoonsgegevens in het handelsregister af te schermen. Dat geldt ook voor de adresgegevens bij het Kadaster en de Kamer van Koophandel van mensen die in de media verschijnen. Daarnaast wil het college dat er bij de overheid een bewindspersoon komt die vormen van agressie en intimidatie moet tegengaan. De overheid moet volgens het college burgers ook wijzen op hun eigen verantwoordelijkheid voor een veilig publiek debat. De opsporing en vervolging van intimidatie en geweld tegen mensen die zich uiten in de media zou prioriteit moeten krijgen. Politici en bestuurders moeten het goede voorbeeld geven en de integriteit en geloofwaardigheid van journalisten en experts niet publiekelijk in twijfel trekken, staat in het rapport. Begin deze maand viel FvD-Kamerlid Gideon van Meijeren voorzitter Jaap van Dissel van het Outbreak Management Team aan tijdens een debat. 300 wetenschappers ondertekenden daarna een brief met een oproep om stelling te nemen tegen politici die "ongefundeerde beschuldigingen en verdachtmakingen tegen wetenschappers uiten". Minister Dijkgraaf zei daarna "100 procent" achter de brief te staan. Platformbedrijven als Twitter worden ook opgeroepen om maatregelen te nemen. Er zou een betere balans moeten komen tussen de vrijheid van meningsuiting en het tegengaan van agressie en intimidatie. Daarnaast moeten de bedrijven openheid geven over hun beleid en agressie gericht op media-actoren direct verwijderen.||https://nos.nl/artikel/2433762-college-voor-de-rechten-van-de-mens-vrijheid-van-meningsuiting-onder-druk
2022-06-23||Vlaardingen bouwt tijdelijke woonwijk voor Oekraïense vluchtelingen|| Vlak bij een bedrijventerrein in Vlaardingen komt een woonwijk voor de langdurige opvang van bijna 800 Oekraïense vluchtelingen. De wijk moet zo'n drie tot vijf jaar blijven bestaan. In totaal worden 409 flexibele woningen gebouwd voor 762 vluchtelingen. "Denk aan een soort tiny house", vertelt een woordvoerder van de gemeente Vlaardingen bij Rijnmond. "Er zijn drie verschillende soorten huizen: een-, twee- en driepersoonshuizen en ze zijn van alle benodigdheden voorzien." Vlaardingen liet al eerder weten graag iets voor Oekraïense vluchtelingen te willen doen. In mei werd een concreet plan gepresenteerd: op een leegstaand stuk grond naast een Unilever-fabriek zou een nieuwe woonwijk moeten komen. "Ik ben er trots op dat wij als Vlaardingers onze nek willen uitsteken om te kijken of het mogelijk is om een tijdelijk thuis te bieden aan een grote groep Oekraïense mensen in onze stad", aldus burgemeester Bert Wijbenga toen. Er was nog één probleem: Vlaardingen had geen geld. Om de nieuwe woonwijk toch te realiseren zocht de gemeente contact met de Rijksoverheid. "Dit is niet slechts het probleem van Vlaardingen, dit is een internationaal probleem", licht de gemeentewoordvoerder toe. De onderhandelingen met de Rijksoverheid liepen aanvankelijk moeizaam. Zo moeizaam dat de gemeente een deadline stelde die vanochtend om 10.00 uur afliep. "Vlak voor het verstrijken van de deadline waren we eruit", aldus de woordvoerder. De nieuwe wijk is in elk geval een oplossing voor de 200 Oekraïense vluchtelingen die nu al in Vlaardingen zitten. Honderd van hen verblijven in opvangcentra. Honderd zitten bij inwoners thuis. "Zo'n opvangcentrum is een mooie, tijdelijke oplossing. Alleen daar wil je écht geen drie tot vijf jaar blijven wonen", zegt de woordvoerder. Hij wijst erop dat er tal van voorzieningen in de nieuwe wijk komen. "We willen ook een basisschool bouwen, waar hopelijk Oekraïense gevluchte docenten les kunnen geven. Ook willen we een gemeenschappelijk gebouw met een huisarts en tandarts. Verder staat in het plan dat er een opblaasbare gymzaal, kinderopvang en speeltuintjes komen." Wanneer de bouw begint, is nog niet duidelijk.||https://nos.nl/artikel/2433758-vlaardingen-bouwt-tijdelijke-woonwijk-voor-oekraiense-vluchtelingen
2022-06-23||Politie zoekt gericht naar boeren die snelwegverbod overtraden|| Een dag na de chaos op snelwegen door honderden boeren die zich per tractor naar een protest begaven, is de politie nog bezig bestuurders te identificeren die de wet hebben overtreden. Daarnaast worden de gebeurtenissen gisteren en het optreden van de politie geëvalueerd. Daaruit zou onder andere kunnen volgen dat er nog strakkere afspraken nodig zijn met de organisatie, zegt een woordvoerder van de korpsleiding. Veel boeren hadden hun kenteken afgeplakt, dus de politie is in veel gevallen aangewezen op beeldmateriaal voor de identificatie van overtreders. Er wordt gekeken wat er mogelijk is om bestuurders van trekkers op de snelweg nog te achterhalen. "Maar dan moet er echt wel sprake zijn van gevaarlijke situaties." Die deden zich onder meer voor bij de A7, waar boeren soms tegen het verkeer in de snelweg opgingen, en op de A12, waar een tractor en een vrachtwagen bij een aanrijding betrokken raakten: Politiechef Willem Woelders zei gisteren in Nieuwsuur dat hij niet de indruk had dat de politie steken heeft laten vallen. Hij benadrukte dat er vooraf met de boerenorganisaties is gesproken. "En dan zie je dat er kennelijk door grote groepen onderling is afgesproken om toch massaal de snelweg op te gaan. Dat hebben we geprobeerd tegen te houden op plekken waar we het konden voorzien, en dat is af en toe ook gelukt. Maar het was zo massaal dat je niet op al die op- en afritten aanwezig kon zijn." Het was lastig om de trekkers vervolgens de snelweg af te krijgen, zegt Woelders. "Wat ga je doen? Ga je handhaven, zet je ze aan de kant? Stop je ze? Met alle consequenties voor het verkeer dat daar achterop kan rijden?" Uit het oogpunt van de veiligheid is daar volgens de nationaal commandant niet voor gekozen. De politie wil in overleg met burgemeesters en het kabinet kijken of de aanpak bij een volgend protest, waar dezelfde taferelen dreigen, anders moet. Als het gaat over de inzet van zwaardere middelen of voertuigen, waar bijvoorbeeld de marechaussee over beschikt, dan moeten de bestuurders daarover beslissen, niet de politie. Woelders vraagt zich af of de inzet van legeronderdelen "wel passend is bij dit soort acties", zei hij in Nieuwsuur. Wat ook onderdeel zal zijn van de evaluatie zijn de afspraken met de boerenorganisaties, zegt de woordvoerder van de korpsleiding vandaag. "Wat hadden we beter en anders kunnen doen? En wat is er vooral wel goed gegaan, want uiteindelijk hebben de boeren gisteren in Stroe toch kunnen demonstreren. Alleen de manier waarop ze daarnaartoe gingen, dat was niet wat wij vooraf met de organisatie hadden besproken. Er zijn aan de voorkant goede afspraken gemaakt over de veiligheid. Negen van de tien keer gaat dat ook goed, maar gisteren zagen we dat de afspraken die zijn gemaakt, zijn geschonden." Misschien moeten er in de toekomst nog strakkere afspraken gemaakt worden met de organisatie van een protest, zegt de woordvoerder. "Of moet de organisatie misschien nog iets meer doen richting de achterban om ervoor te zorgen dat gemaakte afspraken worden nageleefd."||https://nos.nl/artikel/2433757-politie-zoekt-gericht-naar-boeren-die-snelwegverbod-overtraden
2022-06-23||Vakbond boos over inzet 'onervaren' agent bij incident met verwarde man || Politievakbond ANPV is boos over de inzet van een "relatief onervaren" politieagent bij een incident met een verwarde man, gisteren in het Zuid-Hollandse Den Hoorn. De agent werd samen met twee politiestudenten naar het incident gestuurd en schoot de 23-jarige man neer. Die raakte zwaargewond. De agent, die pas een paar maanden in het bezit is van zijn politiediploma, had nooit naar Den Hoorn gestuurd mogen worden, zegt ANPV-voorzitter Xander Simonis tegen Omroep West. "Deze mensen zijn voor de leeuwen geworpen en misschien wel voor de rest van hun leven beschadigd." De afspraak is dat in een noodhulpauto, oftewel een politiewagen die naar een spoedincident rijdt, altijd twee agenten zitten van wie er minimaal één ervaren is. Ervaren ben je pas als je minimaal een jaar op straat actief bent als gediplomeerd agent, stelt Simonis. "Die ervaren collega mag best vergezeld worden door een minder ervaren collega of een student", aldus de vakbondsvoorzitter. "Maar dit kan echt niet. Dat kun je als leiding van een bureau, maar zeker ook als korpsleiding, gewoon niet maken. Als je namelijk wordt ingezet, moet je handelen als het nodig is. Daar kun je geen afstand van doen." Volgens Simonis heeft het inroosteren van onervaren krachten in de noodhulp alles te maken met een personeelstekort bij de politie. "Ik zou graag tegen alle leidinggevenden en zeker tegen de korpsleiding willen zeggen: als we ergens geen mensen voor hebben, ga geen rare fratsen uithalen met de roosters, maar zeg gewoon 'nee'", aldus de vakbondsvoorzitter. "Met deze krapte kunnen we gewoon niet alles." Simonis verwijst naar het personeelstekort op Schiphol. "Ook daar wordt 'nee' verkocht. Deze jonge agenten moeten nog veertig jaar mee. Dit incident dragen ze de rest van hun leven mee. Misschien lopen ze wel PTSS op." Bij het incident gisteren in Den Hoorn, vlak bij Delft, werd een 23-jarige inwoner van het dorp neergeschoten omdat hij een steekwapen bij zich had en dreigde brand te stichten. De Rijksrecherche doet onderzoek. Dat gebeurt altijd wanneer bij politieoptreden wordt geschoten. Een woordvoerder van de politie laat weten niet in te kunnen gaan op de gebeurtenissen gisteren in Den Hoorn. "De rijksrecherche doet onderzoek naar dat incident." Wel zegt de woordvoerder dat er gisteren niet is geschoten door een politiestudent. Ze legt uit dat alle politiemensen die hun opleiding hebben afgerond met een diploma inzetbaar zijn voor noodhulp. "Daarbij wordt geen onderscheid gemaakt in het aantal jaren dat een agent in dienst is." Volgens de woordvoerder moeten ook politiestudenten tijdens hun opleiding ervaring opdoen in de praktijk. "Daarbij kunnen ze ook worden ingezet voor de noodhulp. Dat gebeurt altijd onder begeleiding van gecertificeerde agenten", zegt de woordvoerder. "Daarvoor worden zoveel mogelijk politiemensen met een lange staat van dienst ingezet. Maar gelet op de huidige krapte in de politiecapaciteit is dat niet altijd mogelijk." Verder zegt de woordvoerder dat dit soort gebeurtenissen ook grote impact heeft op de betrokken agenten. "Daarom worden agenten altijd na zo'n gebeurtenis opgevangen en begeleid. Dat geldt zeker voor politiemensen in opleiding en voor agenten in het begin van hun loopbaan."||https://nos.nl/artikel/2433755-vakbond-boos-over-inzet-onervaren-agent-bij-incident-met-verwarde-man
2022-06-23||Op Schiphol minder reizigers welkom, maar (tot nu) gaan meeste vakantievluchten door|| De voor deze zomer reeds geboekte vluchten met TUI fly worden niet geschrapt, meldt TUI Nederland in een verklaring. Ook vakanties met vertrek vanaf Schiphol die via touroperator Sunweb zijn geboekt, kunnen doorgaan. Het gaat bij Sunweb om vakanties tussen 7 juli en 14 augustus. EasyJet, de derde grootste gebruiker van Schiphol, heeft wel vluchten moeten annuleren tussen nu en 31 juli. Dat zijn vooral de routes waar meerdere vluchten per dag naartoe gaan, zoals naar het Verenigd Koninkrijk. Vakantievluchten, bijvoorbeeld naar Zuid-Italië en Griekenland, worden ontzien. Om de grote drukte op Schiphol te beperken moeten luchtvaartmaatschappijen fors snijden in het aantal vanaf Schiphol vertrekkende vluchten. Daar zijn reisorganisaties en maatschappijen mee bezig, maar er kunnen ook nog steeds vluchten worden geboekt. TUI fly zegt dat het bedrijf vluchten in juli en augustus handhaaft. Wel zal een deel van de passagiers noodgedwongen moeten vliegen vanaf een regionale luchthaven. Voor Sunweb geldt dat 1 procent van de klanten vanaf een andere luchthaven moet vertrekken of op een andere dag vertrekt.  Er is nog wel onzekerheid voor mensen met een pakketreis die vliegen met een andere aanbieder, zoals Transavia of KLM. TUI en Sunweb zeggen nog te wachten op aanvullende informatie van andere luchtvaartmaatschappijen. Het is dus mogelijk dat vluchten voor deze passagiers wel worden geschrapt. Naar verwachting horen de reisorganisaties dat half juli. TUI gaat vanaf volgende week klanten informeren over eventuele aanpassingen aan hun vliegreis. Sowieso is al duidelijk dat alle vliegvakanties naar het Caribisch gebied vanaf Schiphol blijven vliegen. Transavia maakte gisteren bekend dat er een streep gaat door 240 vluchten in juli en augustus. Hierdoor worden ruim 13.000 boekingen getroffen. In juli moet KLM dagelijks 7000 passagiers teleurstellen, zo werd begin deze week duidelijk. De luchtvaartmaatschappijen zijn boos dat Schiphol hen dwingt tot het annuleren van vluchten. Vorige week stapte de brancheorganisatie voor reisorganisaties naar de rechter; de ANVR wil dat Schiphol de schade gaat vergoeden. Behalve op de luchthaven van Amsterdam zijn er ook op andere Europese vliegvelden grote problemen. De problemen zijn het gevolg van een combinatie van factoren: van personeelstekort en onvrede over arbeidsvoorwaarden tot een grote vraag naar vliegreizen na twee jaar coronapandemie.||https://nos.nl/artikel/2433746-op-schiphol-minder-reizigers-welkom-maar-tot-nu-gaan-meeste-vakantievluchten-door
2022-06-23||Tbs-kliniek Nijmegen: ontsnapping ging te snel om in te grijpen|| De bewaking van de Pompekliniek had direct in de gaten dat er dinsdagavond twee tbs'ers een ontsnappingspoging ondernamen. Maar het ging zo snel, dat ingrijpen niet mogelijk was, stelt directeur Edo de Vries van de Pompestichting tegenover De Gelderlander. Een tweede hek, dat ontsnappingen uit de kliniek in Nijmegen moeilijker moet maken, is na drie jaar nog steeds niet af. Luciano Dijkman en Sherwin Windster slaagden er dinsdag rond 20.30 uur in om via een gat in het hek uit de kliniek te ontsnappen. Vervolgens stapten ze in een klaarstaande auto: een witte Volkswagen Golf. Handlangers - onbekend is hoeveel - hadden met een slijptol een gat in het hek gemaakt. De politie stuurde snel een helikopter de lucht in om het duo te zoeken, maar ze bleken al snel gevlogen. Op dit moment is een speciaal team van de politie, FastNL, op zoek naar Dijkman en Windster. Gistermiddag deelde de politie een opsporingsbericht met een foto van de ontsnapte criminelen. Het is niet voor het eerst dat er mensen ontsnappen uit de Pompekliniek. Ook in 2017 en 2019 wisten er tbs'ers te vluchten; een keer ook door een gat in het hek, de andere keer door eroverheen te klimmen. Die incidenten waren de aanleiding om de veiligheidsmaatregelen rondom de kliniek te verscherpen. Het ministerie van Justitie en Veiligheid drong aan op een hek van vijf meter hoog. Dat zag de kliniek niet zitten, zegt De Vries in De Gelderlander: "Je kunt een hoge muur om de kliniek zetten, maar dan loop je weer het risico dat personeelsleden worden gegijzeld bij een uitbraakpoging." In plaats daarvan werd besloten tot een extra hek om het complex heen, met een kostenplaatje van 6 miljoen euro. De bouw daarvan is nog altijd niet af. Twee derde van het extra hek staat inmiddels, maar net niet op de plek waar de tbs'ers dinsdag hun geluk beproefden. Aan het eind van dit jaar is het extra hek wel compleet, zegt directeur De Vries. Ook dat is volgens hem echter geen garantie op het voorkomen van ontsnappingen: "Al winnen we wel tijd bij een uitbraak."||https://nos.nl/artikel/2433745-tbs-kliniek-nijmegen-ontsnapping-ging-te-snel-om-in-te-grijpen
2022-06-23||Rekenkamer: miljard van het Rijk levert mogelijk geen extra huizen op|| Het miljard dat de Rijksoverheid in 2020 en 2021 aan gemeenten heeft toegezegd om meer huizen te laten bouwen, heeft mogelijk weinig effect. Het is niet aan te tonen of er door het extra geld meer huizen bij komen, concludeert de Algemene Rekenkamer. Die deed een poging om te kijken wat het extra geld oplevert. "We hebben grote twijfel of dit een doelmatige inzet van publiek geld is", zegt Ewout Irrgang van de Algemene Rekenkamer. " Volgens het ministerie van Binnenlandse Zaken levert de zogeheten Woningbouwimpuls bijna 140.000 woningen op, maar dat is volgens de Rekenkamer aan de hand van de cijfers niet te zeggen. In 2020 werd voor het eerst geld door het Rijk uitgekeerd aan gemeenten om voor meer betaalbare nieuwbouwhuizen te zorgen. Volgens de Rekenkamer ontbrak op dat moment een goede probleemanalyse van de woningmarkt. Ook ging er geld naar gemeenten waar geen of een beperkt woningtekort was. Bij de helft van de huizen die met steun werden gebouwd, kwam de bijdrage van het Rijk neer op minder dan 5300 euro. Relatief laag, concludeert de Rekenkamer. "Zulke bedragen hebben het risico van een cadeau-effect", zegt Irrgang. "Die projecten waren al in een vergevorderde fase. Zonder de bijdrage van het Rijk waren die woningen misschien ook wel gebouwd." Bij enkele projecten ging het om 12.000 tot 15.000 euro aan subsidie per woning. De Rekenkamer wijst erop dat er geen harde garanties zijn dat de gesubsidieerde huizen op de langere termijn betaalbaar blijven. Hugo de Jonge, minister voor Volkshuisvesting en Ruimtelijke Ordening, zegt in een reactie dat het moeilijk is om de precieze effecten van de maatregel vast te stellen. Hij zegt dat de Woningbouwimpuls een belangrijk onderdeel blijft van het kabinetsbeleid, ook om gemeenten voor de langere termijn meer zekerheid te geven. Wel gaat hij kijken naar een aantal aanpassingen in het beleid naar aanleiding van het rapport. Zo belooft het Rijk nadrukkelijker afspraken te maken zodat ook op de langere termijn de betaalbaarheid van de woningen gegarandeerd is.||https://nos.nl/artikel/2433744-rekenkamer-miljard-van-het-rijk-levert-mogelijk-geen-extra-huizen-op
2022-06-23||Water in natuurgebied Texel kleurt na vijf jaar weer roze|| Een wonderbaarlijk natuurverschijnsel gaat na vijf jaar op herhaling. Net als in 2017 kleurt het water van de plas Wagejot op Texel roze. Natuurmonumenten sluit niet uit dat het water helemaal dieproze wordt. Wagejot is een langgerekte plas niet ver van het dorpje Oosterend. De plas is niet natuurlijk, maar ontstond toen in de jaren zeventig grond werd afgegraven voor een nieuwe dijk in de buurt. Maar nu is in de plas sprake van een opvallend natuurverschijnsel, meldt NH Nieuws. Het water kleurt langzaam maar zeker flamingo-roze. Boswachter Eckard Boot van Natuurmonumenten reageert verrast. "Toch wel, ja! Je gaat ervan uit dat zoiets maar een keer plaatsvindt. De kans dat het nog een keertje gebeurt, is toch klein. Dus toen we gisteren boven op de dijk stonden te kijken, dachten we: het zal toch niet waar wezen? Maar dat was het wel." Boot denkt dat de oorzaak dat het water roze kleurt precies hetzelfde is als in 2017. Toen vonden onderzoekers dinoflagellaat Oxyrrhis marina. Dit roze wezentje is verwant aan zeevonk; een algje dat (ook) de zee soms laat lichten. De alg is overigens niet gevaarlijk voor mens en dier. Zie hier de beelden van het roze water: Boswachter Boot begrijpt dat de roze kleur chemisch aandoet. Maar in dit geval gaat het toch echt om een natuurverschijnsel, zegt hij. "Verontrustend? Nee, ik denk dat het niet super negatief is dat het zich voordoet. Het enige is dat het misschien wel vaker gaat gebeuren nu het steeds warmer en droger wordt."||https://nos.nl/artikel/2433741-water-in-natuurgebied-texel-kleurt-na-vijf-jaar-weer-roze
2022-06-23||Na ruim jaar huisarrest zit Aung San Suu Kyi nu in een isoleercel|| De afgezette regeringsleider van Myanmar, Aung San Suu Kyi, zit sinds enkele dagen in een isoleercel. Bijna anderhalf jaar nadat ze onder huisarrest werd geplaatst, is de Nobelprijswinnaar deze week overgebracht naar een gevangenis in hoofdstad Naypyidaw. De militaire machthebbers van het Oost-Aziatische land hebben dit bekendgemaakt in een verklaring. Aung San Suu Kyi verkeert in goede gezondheid, laat een anonieme bron weten aan persbureau AFP. De 77-jarige leider is onlangs door een militaire rechtbank veroordeeld tot elf jaar cel wegens corruptie en opruiing, en er wachten nog meer rechtszaken. Die zittingen vinden straks waarschijnlijk plaats in het gevangeniscomplex. Het is een politiek schijnproces, zeggen mensenrechtenorganisaties en tegenstanders van het militaire regime. Suu Kyi werd op 1 februari vorig jaar gearresteerd tijdens de staatsgreep. Een groot deel van de tijd stond ze onder bewaking in haar eigen woning in de stad Yangon. Later werd ze naar een onbekende locatie overgebracht, vermoedelijk een militaire basis. Een speciaal gezant van de VN noemde de situatie in Myanmar onlangs een burgeroorlog. Uiteenlopende gewapende groeperingen vechten min of meer eensgezind tegen het regeringsleger. De oppositie claimt ongeveer de helft van het land onder controle te hebben. Naar schatting zeker 14.000 Myanmarezen zijn in de nasleep van de coup gearresteerd wegens verzet tegen de militaire machthebbers. Van hen zitten er nog zo'n 11.000 vast. Suu Kyi heeft al eerder lange tijd onder huisarrest gestaan. Onder de vorige militaire regering mocht ze ongeveer 15 jaar lang haar woning niet verlaten. In die tijd kreeg ze de Nobelprijs voor de Vrede toegekend, voor haar rol in de democratisering van Myanmar.||https://nos.nl/artikel/2433736-na-ruim-jaar-huisarrest-zit-aung-san-suu-kyi-nu-in-een-isoleercel
2022-06-23||Toezichthouder: versterking woningen Groningen moet drie keer sneller|| Het schiet nog steeds niet op met de versterking van de huizen in het aardbevingsgebied in Groningen. Alleen als er nu vaart wordt gemaakt en de woningen drie keer sneller worden aangepakt, is de operatie in 2028 klaar. Dat zegt het Staatstoezicht op de Mijnen (SodM) in zijn jaarlijkse rapportage over de versterkingsoperatie. "De veiligheid van de inwoners van Groningen is in de huidige situatie onvoldoende geborgd", waarschuwt de toezichthouder in de rapportage. Het is niet de eerste waarschuwing. Eind vorig jaar trok inspecteur-generaal Theodor Kockelkoren van het SodM ook al aan de bel. "Er is op dit moment geen veilig niveau van gaswinning, gelet op de situatie in de regio", zei hij toen tegen RTV Noord. Vooralsnog wordt de gaskraan in Groningen stukje bij beetje dichtgedraaid. Maar uit onderzoek blijkt dat de aarde nog jaren kan blijven beven. Immers, waar gas is gewonnen, moet grond zich zetten. Met alle gevolgen van dien voor de woningen in het gebied. In totaal, schat de Nationaal Coördinator Groningen, moeten ongeveer 13.000 woningen moeten versterkt, gesloopt of herbouwd. Sinds de start van de versterkingsoperatie zijn er zo'n 2500 woningen aangepakt, waarvan ongeveer 650 in het afgelopen jaar. Dat gaat te langzaam om de operatie, zoals gepland, in 2028 af te ronden. "Het tempo moet met een factor drie omhoog", zegt de SodM. "Er voltrekt zich een onzichtbare crisis in Groningen", aldus Kockelkoren in de rapportage. "Het is daarom makkelijk om de onveiligheid in Groningen te onderschatten. De stress, ellende en gezondheidsproblemen vinden veelal achter de voordeur plaats." "Dodelijke slachtoffers als gevolg van een zware aardbeving zijn gelukkig nog niet voorgekomen, maar de kans daarop is nog steeds te hoog. Dus zowel voor veiligheid van huizen als voor de gezondheid van de bewoners, is het noodzakelijk het tempo van de versterking fors op te voeren", stelt Kockelkoren. Het afgelopen jaar was de hoop dat het langzaam dichtdraaien van de gaskraan ertoe zou leiden dat minder huizen versterkt hoeven te worden dan oorspronkelijk gedacht. Dus zijn nieuwe berekeningen gemaakt en worden huizen 'herbeoordeeld'. Maar in de praktijk blijkt dat tegen te vallen, want drie op de vijf huizen hebben ook na een herbeoordeling nog steeds versterkingsmaatregelen nodig.||https://nos.nl/artikel/2433732-toezichthouder-versterking-woningen-groningen-moet-drie-keer-sneller
2022-06-23||Wel bij de EU willen, niet bij de EU mogen: de onvervulde wens van veel Georgiërs|| Met overslaande stem staat Shota Dighmelashvili maandagavond op een podium in de grootste straat van de Georgische hoofdstad Tbilisi. "We staan hier voor een Europese toekomst, we willen ons land terugbrengen in zijn Europese huis!", schreeuwt de leider van de pro-Europese burgerbeweging Home to Europe. Tienduizenden mensen, volgens sommige bronnen meer dan 100.000, gaan die avond de straat op om te demonstreren voor het Georgische EU-lidmaatschap. Vanaf vandaag wordt daarover besloten op de EU-top in Brussel. Maar waar Oekraïne en Moldavië mogen rekenen op een status als kandidaat-lid van de EU, zijn de kansen voor Georgië klein. De Europese Commissie heeft vorige week al laten weten het Georgische kandidaat-lidmaatschap op dit moment niet te steunen. En dat steekt veel Georgiërs. Zo ging het er maandagavond aan toe in Tbilisi: Enigszins verrassend diende het land begin maart de aanvraag voor het EU-lidmaatschap in. Eerder was dat moment gepland voor 2024, maar de Russische invasie in Oekraïne maakte alles anders. Op 2 maart maakte Oekraïne formeel bekend lid te willen worden van de EU, Moldavië en Georgië volgden een dag later. "Van oudsher voelt Georgië zich verbonden met Europa", zegt Dighmelashvili na de massabetoging van maandag tegen de NOS. "We zijn een christelijk land dat door de eeuwen heen altijd in contact heeft gestaan met Europa, door welk land of volk we op dat moment ook werden overheerst. Ook kregen we in 1921 een Europees geïnspireerde grondwet, waarin democratie was verankerd en waarin vrouwen en mannen beiden kiesrecht kregen." Daarnaast speelt ook de angst voor Rusland een rol bij de wens van zo'n 80 procent van de Georgiërs om zo snel mogelijk EU-lid te worden, vertelt Vika Bukia, journalist bij de onafhankelijke Georgische zender TV Pirveli. "Sinds het begin van de oorlog zijn we echt in paniek. Wij weten wat het is als Rusland opeens binnenvalt, dat is hier in 2008 gebeurd. Onze toekomst ligt niet in een Russische invloedsfeer, maar in de EU." Dat ziet Brussel dus anders. Vorige week maakte de Europese Commissie, het dagelijks bestuur van de EU, bekend het kandidaat-lidmaatschap van Oekraïne en Moldavië te steunen, maar niet dat van Georgië. Het land moet eerst aan een lijst aanvullende voorwaarden voldoen. Zo moet er een volledig onafhankelijke rechtspraak komen, moeten persvrijheid en lhbti-rechten worden gewaarborgd en moet de invloed van oligarchen drastisch worden ingeperkt. Volgens Thomas de Waal, als Kaukasus-specialist verbonden aan denktank Carnegie Europe, zijn het vooral die oligarchen waardoor het EU-lidmaatschap voor Georgië voorlopig ver weg blijft. "Georgië liep lange tijd voor op Oekraïne en Moldavië bij het voldoen aan de Europese eisen", zegt hij. "Maar onder de huidige regering, die onder invloed staat van de miljardair Bidzina Ivanishvili (zijn totale vermogen vormt een derde van het Georgisch bruto nationaal product, red.) is daar de klad in gekomen. Zo wilde de regering zó graag de controle over de rechterlijke macht behouden, dat ze een beloofde lening van 75 miljoen euro van de EU verloor." Het brengt de EU en Georgië volgens De Waal in een ingewikkelde balanceer-act: "De EU wil de aspiraties van Georgië graag belonen, ook als signaal naar Rusland. Maar dat geldt niet voor de koers die de Georgische regering vaart. De regering heeft op haar beurt wel belangstelling voor alle voordelen van EU-lidmaatschap, maar wil tegelijk niet dat haar machtspositie wordt aangetast. De EU houdt nog steeds van Georgië, maar de liefde hangt op dit moment wel af van het doorvoeren van bepaalde hervormingen." Home to Europe-leider Dighmelashvili en journalist Bukia leggen de schuld van de kleine kans op het EU-lidmaatschap volledig bij de Georgische regering. Die is te bang de goede zakelijke contacten met Rusland kwijt te raken, stellen ze. "De deur naar Europa staat nú open, en wat doet de regering? Niets om aan de eisen van Europa tegemoet te komen", zegt Bukia. "Dan wil je het dus niet echt en verwacht je uiteindelijk meer van Rusland." Dighmelashvili wil de hoop nog niet helemaal opgeven. Morgen gaan hij en zijn beweging opnieuw de straat op. "En dat zullen we blijven doen als het kandidaat-lidmaatschap niet wordt toegekend. Met vreedzaam protest willen we de Georgische regering richting Europa dwingen."||https://nos.nl/artikel/2433727-wel-bij-de-eu-willen-niet-bij-de-eu-mogen-de-onvervulde-wens-van-veel-georgiers
2022-06-23||Dit jaar meer subsidie voor schone vrachtwagens || Er komt dit jaar meer subsidie voor schone vrachtwagens en de komende jaren mogelijk juist minder. Sinds vorige maand kunnen ondernemers subsidie krijgen voor de aankoop van een vrachtwagen die elektrisch of op waterstof rijdt. Aanvankelijk was daar dit jaar 13,5 miljoen euro voor uitgetrokken, maar op de eerste dag dat het kon, was de subsidiepot al op, omdat er zoveel belangstelling voor was. Staatssecretaris Heijnen verhoogt het budget voor dit jaar nu met 11,5 miljoen euro. Volgens haar betekent dat dat er zo'n 450 vrachtwagens bij komen die schoon rijden: "Dat betekent een verdrievoudiging van het huidige aantal." Ook haalt de staatssecretaris een subsidie voor schone bouwmachines naar voren. Dat geld is bedoeld voor de aanschaf van nieuwe of de ombouw van oude machines. Daar was dit jaar eerst 8,3 miljoen euro voor beschikbaar en dat wordt verhoogd met 22,2 miljoen euro. Heijnen benadrukt dat de maatregelen op korte termijn leiden tot "klimaat- en stikstofwinst". Er kunnen geen nieuwe aanvragen meer worden ingediend. De Rijksdienst voor Ondernemend Nederland, de instantie die de subsidies toekent, gaat aan de slag met de aanvragen die er al liggen, maar die eerder werden afgewezen. Heijnen erkent dat het nu inzetten van extra geld betekent dat er de komende jaren minder budget is. Maar zoals de Tweede Kamer had gevraagd, onderzoekt ze of het budget voor vrachtwagens kan worden verhoogd. En ook voor de machines houdt ze naar eigen zeggen de vinger aan de pols.||https://nos.nl/artikel/2433724-dit-jaar-meer-subsidie-voor-schone-vrachtwagens
2022-06-23||Litouwers en Polen rond 'Suwalki Gap' vrezen Russische vergelding treinblokkade|| Litouwen kan een stevige vergelding verwachten voor het tegenhouden van sommige Russische goederentreinen naar de Russische exclave Kaliningrad. Dat zweert het Kremlin, hoewel het in het midden wordt gelaten waar de vergelding uit zal bestaan. "De reactie zal in ieder geval niet alleen diplomatiek zijn", dreigt een Kremlinwoordvoerder. Rusland mag niet via de Europese Unie (en dus Litouwen) goederen vervoeren die op de EU-sanctielijst staan, zoals staal, beton en alcohol. Hoewel het een EU-brede sanctie betreft, richt Rusland de pijlen alleen op Litouwen. Ondanks kalmerende woorden van de Litouwse regering en inlichtingendiensten ("er is op dit moment geen directe militaire dreiging"), leiden de Russische dreigementen tot grote zorgen bij de lokale bevolking. Met name rond de Suwalki Gap zijn Litouwers alert. Deze smalle landverbinding tussen de EU- en NAVO-lidstaten Polen en Litouwen wordt al jaren gezien als het meest kwetsbare punt van het NAVO-grondgebied. Er zit hier slechts 70 kilometer tussen Kaliningrad en Poetin-bondgenoot Belarus: Als Rusland deze landstrook zou bezetten, worden Estland, Letland en Litouwen afgesloten van de andere NAVO-landen. Onderzoekers concludeerden eerder dat het dan onmogelijk wordt om versterkingen aan te voeren, ook niet via zee, waardoor de Russische strijdkrachten relatief eenvoudig de Baltische staten kunnen bezetten. Dat klinkt wellicht onrealistisch, omdat Rusland daarmee in oorlog raakt met de gehele NAVO. Toch is het scenario niet uit te sluiten, zegt de Litouwse defensiespecialist Egidijus Papeckys. "Rusland heeft alle capaciteit nodig in Oekraïne, maar sinds de invasie in Oekraïne houden we alles voor mogelijk." Een militaire actie kan op allerlei manieren gebeuren, benadrukt de defensiedeskundige. "Dus ook op zee of in de lucht." Daarbij verwijst hij naar Estland, waar dinsdag een Russische legerhelikopter zonder toestemming het luchtruim binnendrong. Economische sancties tegen Litouwen zijn voor Rusland nauwelijks mogelijk, doordat de twee landen amper nog handel met elkaar drijven. Litouwen is het eerste Europese land dat onafhankelijk is van Russisch gas en ook de olie-import is volledig stopgezet. Resteert de optie om Litouwen af te sluiten van het BRELL-elektriciteitsnetwerk, een overblijfsel uit de Sovjettijd waardoor de Baltische staten voor elektriciteit deels afhankelijk zijn van Rusland. "Zo'n sanctie kunnen we wel aan", vermoedt Papeckys. Litouwen is op alle scenario's voorbereid, zegt Papeckys. Zelf leidt hij een lokale tak van de Litouwse Schuttersbond, een paramilitaire vrijwilligersorganisatie die deel uitmaakt van de Litouwse strijdkrachten. De circa 10.000 'schutters' vormen een aanvulling op het beroepsleger van het land. In de Tweede Wereldoorlog namen ze deel aan het verzet. Vorig jaar bewaakten ze nog de grens met Belarus, toen dictator Loekasjenko migranten als wapen de EU instuurde. "Het zijn allemaal vrijwilligers die hun vrije tijd opgeven om het land te beschermen", omschrijft Papeckys. "Ze gaan liever tuinieren, maar dit werk is nodig." De belangstelling voor de Schuttersbond is de laatste weken enorm toegenomen. "Voorheen had mijn unit tien à twaalf nieuwe aanmeldingen in een maand, nu ruim honderd per maand." Ook aan Poolse zijde zijn de zorgen groot. "Het is niet dat we al loopgraven bouwen of onszelf bewapenen, maar mensen houden wel rekening met alle scenario's", zegt Daniel Domoradzki van de lokale burgerorganisatie Aktywne Mazury. Zijn indruk is dat steeds meer mensen zich bij de lokale schietverenigingen melden. "Een direct gevolg van Poetins agressie." Domoradzki krijgt sinds de Russische invasie in Oekraïne veel vragen over de locatie van bunkers en schuilplaatsen in de regio, "maar die blijken er niet te zijn". Hij hoopt daarom dat de landelijke overheid maatregelen neemt om de bewoners van het grensgebied te beschermen in geval van oorlog. Hij vertrouwt op de Poolse grenswacht en het Poolse leger. "Veel bewoners van de regio werken voor het leger, dus je begrijpt de zorgen. Als Rusland besluit ons aan te vallen, dan zullen de militaire bases hier het eerste doelwit zijn. Poetin zou gek zijn als hij het doet, maar je kunt niet voorspellen hoe deze gekke man zich zal gedragen."||https://nos.nl/artikel/2433719-litouwers-en-polen-rond-suwalki-gap-vrezen-russische-vergelding-treinblokkade
2022-06-23||Tientallen jaren cel geëist tegen Epstein-handlanger Maxwell || Amerikaanse aanklagers eisen dat Ghislaine Maxwell 30 tot 55 jaar achter de tralies verdwijnt. De 60-jarige Britse werd eind vorig jaar schuldig bevonden aan het ronselen van jonge meisjes, die vervolgens misbruikt werden door zakenman Jeffrey Epstein, die in 2019 zelfmoord pleegde in zijn cel. Volgende week dinsdag doet de rechter in New York uitspraak. De advocaten van Maxwell zeiden vorige week dat ze niet meer dan vijf jaar celstraf moet krijgen voor haar aandeel in het misbruikschandaal. De aanklagers schrijven in hun document dat Maxwell tussen 1994 en 2004 een "rol speelde in het gruwelijke seksuele misbruik van meerdere jonge tienermeisjes". Haar daden noemen ze "monsterlijk". De aanklagers onderstrepen dat Maxwell de meisjes doelbewust uitkoos om seksueel uitgebuit te worden. "Daarmee gaf ze haar slachtoffers permanente, emotionele en psychologische littekens", stellen de aanklagers. Ze vinden dat alleen een lange gevangenisstraf recht doet aan wat de slachtoffers is overkomen. Vier vrouwen getuigden in de zaak waarin Maxwell vorig jaar schuldig werd bevonden. Ze vertelden over het misbruik in de jaren 90 en 2000 in huizen van Epstein in Florida, New York en New Mexico. De slachtoffers zeiden dat Maxwell een cruciale rol speelde bij het mogelijk maken van het misbruik. Ze won hun vertrouwen en haalde de meisjes over om massages te geven aan Epstein. Daarna begon het misbruik dat steeds verder uit de hand liep. Epstein pleegde in 2019 zelfmoord in de gevangenis. Hij zat daar in afwachting van zijn zaak. Een maand daarvoor was hij opgepakt. Maxwell, die ook een liefdesrelatie met Epstein had, werd een jaar later aangehouden.||https://nos.nl/artikel/2433717-tientallen-jaren-cel-geeist-tegen-epstein-handlanger-maxwell
2022-06-23||97 jaar oud en toch op de camping in Emmeloord|| Bewoners van een aantal verzorgingscentra in de Noordoostpolder kunnen deze zomer een paar dagen voor de deur kamperen. Zorggroep Oude en Nieuwe Land heeft een reizende camping opgezet. "Dit is toch hartstikke leuk. Er is wat actie", zegt een 'kampeerster' in Emmeloord bij Omroep Flevoland. "Ik ben 97 en ik heb veel gekampeerd. Nu kan dat niet meer, maar ik krijg op deze manier toch weer een beetje het campinggevoel." Het idee voor een camping voor de oudere bewoners van zorgcentra stamt uit 2016. Toen was er voor een eerst een pop-upkampeerterrein bij verzorgingshuis Hof van Smeden in Emmeloord. Een paar caravans en tenten, een waslijn en een paar tuinstoelen. De bewoners konden in echte bedden slapen (veldbedjes of luchtbedden zouden een beetje te koud zijn). Het pop-upkampeerterrein van toen is nu een reizende camping die deze zomer verschillende zorgcentra aandoet en daar telkens een week staat. "Het gaat vooral om de beleving van het op de camping zijn. Met je voeten in het gras, op een kunststof stoel zitten en een paar spelletjes spelen", aldus welzijnscoördinator Paulien van der Zee. In gesprekken met bewoners gaat het vaak over vakantie, zegt ze: "Omdat dat niet meer lukt, moet het vakantiegevoel naar de woonzorgcentra komen. Eigenlijk heel simpel." Vandaag worden spelletjes gespeeld. Er komen ook nog een playbackshow en een barbecue. Vuurkorven, lampjes en een waslijn met wat sokken en kleren, maken het vakantiegevoel compleet. En zoals dat gaat op een camping wordt ook iedereen uitgenodigd om langs te komen voor een kop koffie. Als kinderen, kleinkinderen of achterkleinkinderen een nachtje willen komen slapen, wordt dat ook geregeld.||https://nos.nl/artikel/2433715-97-jaar-oud-en-toch-op-de-camping-in-emmeloord
2022-06-23||Gevaar voor Johnson dreigt van twee kanten bij tussentijdse verkiezingen|| Tiverton is een van die schilderachtige stadjes die het platteland in het graafschap Devon rijk is. Dit kiesdistrict is true Tory blue. Al honderd jaar stemt Tiverton steevast op kandidaten van de Conservatieve Partij. Maar zelfs in dit rustige plaatsje borrelt en broeit het, bij de tussentijdse verkiezingen. De woede over de lockdownborrels in Downing Street is nog steeds tastbaar. Die frustratie groeide alleen maar meer toen het Conservatieve parlementslid van Tiverton, Neil Parish, zelf betrokken raakte bij een schandaal. Parish stapte op nadat vrouwelijke collega's hem betrapt hadden op het bekijken van porno op zijn telefoon in het Lagerhuis. Vandaag kiezen de inwoners van Tiverton zijn opvolger. De Conservatieven dreigen de zetel kwijt te raken aan de oppositiepartij Liberaal-Democraten. Dat zou in normale tijden een stunt van jewelste zijn, maar het is nu niet ondenkbaar. Veel inwoners van Tiverton, inclusief trouwe Conservatieve stemmers, hebben het dan ook helemaal gehad met premier Johnson. "Ik denk dat Boris het einde van het jaar niet overleeft. Ik hoop het ook niet, want hij verdient deze baan niet", zegt kiezer Ian McCauley. "Wat je ook van zijn ideeën vindt, zijn gedrag alleen al maakt hem ongeschikt voor het hoogste ambt." Het is niet de enige verkiezing die vandaag plaatsvindt in het Verenigd Koninkrijk. 400 kilometer noordelijker kiezen ook de Inwoners van de stad Wakefield een nieuw Lagerhuislid. De zittende Conservatieve volksvertegenwoordiger, Imran Ahmad Khan, werd uit de partij gezet, nadat hij was veroordeeld voor aanranding van een minderjarige jongen. Wakefield is een oude industriestad in het graafschap Yorkshire, dat zich nooit helemaal heeft hersteld van de sluiting van de textielfabrieken en kolenmijnen. Dit was een van die typische Red Wall-districten in het midden en noorden van Engeland die Johnson zo verrassend wist te winnen in 2019. Van oudsher was deze arbeidersstad een rood bolwerk waar Labour het altijd voor het zeggen had. Maar Brexit zette alles op zijn kop. In 2016 stemde twee derde van de kiezers van Wakefield voor Brexit. Drie jaar later wonnen de Conservatieven hier de Lagerhuisverkiezingen. Het was voor het eerst sinds 1931 dat de partij van Johnson dit kiesdistrict wist binnen te slepen. In 2022 dreigen de Tories Wakefield weer kwijt te raken. Ook hier zijn de woede en frustratie voelbaar. Niet zozeer over partygate, maar eerder over de groeiende armoede en sterk gestegen prijzen voor voedsel, elektriciteit en brandstof. Juist in verarmde steden als Wakefield komt de cost of living crisis hard aan. Volgens opiniepeilingen stevenen de Conservatieven af op een zware nederlaag in Wakefield. Zo komt het gevaar voor Boris Johnson van twee kanten: hij dreigt kiezers te verliezen in plattelandssteden als Tiverton in het zuiden waar de traditionele achterban van de Conservatieven woont; én in kiesdistricten in Noord-Engeland als Wakefield, waar de Tories nieuwe kiezers hadden aangeboord. Wat betekent dit voor de positie van Boris Johnson? Het verlies van twee zetels maakt niet zo veel uit voor zijn parlementaire slagkracht. In het Lagerhuis heeft hij immers een ruime meerderheid van 80 zetels. Bovendien zijn de uitslagen van tussentijdse verkiezingen doorgaans een slechte graadmeter voor de kansen van de regeringspartij bij de Lagerhuisverkiezingen, die ergens de komende twee jaar gehouden moeten worden. Toch kunnen deze tussentijdse verkiezingen niet op een slechter moment komen. Na partygate willen de meeste Britten dat Johnson opstapt, zo blijkt uit opiniepeiling na opiniepeiling. Het rommelt in de Conservatieve fractie, waar een paar weken geleden nog een aanzienlijke minderheid voor een motie van wantrouwen stemde. Tegelijkertijd pakken zich steeds donkerder wolken samen boven de Britse economie. Volgens ramingen van de Bank of England zal de inflatie dit jaar uitkomen op 11 procent. "Deze tussentijdse verkiezingen benadrukken hoe zwak het gezag is van de premier", zegt politicoloog Tim Bale van de Queen Mary University of London. Hij verwacht niet dat het verlies van deze twee kiesdistricten leidt tot het onmiddellijke aftreden van Johnson. Maar: "Dit zal leiden tot groeiende twijfels over zijn premierschap."||https://nos.nl/artikel/2433713-gevaar-voor-johnson-dreigt-van-twee-kanten-bij-tussentijdse-verkiezingen
2022-06-23||Transgender jongeren door lange wachttijden overgeleverd aan zelfmedicatie || Jonge transgender personen, van soms pas 14 jaar, kopen online medicijnen om zelf al in transitie te kunnen gaan. De wachttijden voor een transgenderbehandeling in Nederland lopen zo hard op, dat er een groep is die zich gedwongen voelt om zelf alvast te beginnen. Transgender personen in Nederland komen vaak terecht op lange wachtlijsten als ze in transitie willen. Soms is de wachttijd meer dan drie jaar. Pas dan start een medisch traject waarin iemand kan kiezen om geheel of gedeeltelijk in transitie te gaan, bijvoorbeeld door borsten te verwijderen, een vagina of penis te laten construeren of hormonen te gebruiken. De lange wachttijden hebben grote gevolgen, blijkt uit antwoorden op vragen van NOS Stories. Meer dan 700 mensen vulden een vragenlijst in over de transzorg; van hen staan er bijna 300 zelf op de wachtlijst. Uit hun antwoorden blijkt dat het wachten in veel gevallen leidt tot ernstige psychische problemen of dat deze verergeren. Meer dan tweehonderd mensen die op de wachtlijst staan vertellen aan NOS Stories een of meerdere keren aan zelfmoord te hebben gedacht. Zo'n vijftig mensen deden een poging daartoe, ruim dertig zelfs meerdere keren. Die wanhoop voelde Joana ook. Ze is 19 jaar, transgender vrouw en staat al ruim drie jaar op de wachtlijst. "Het is uitzichtloos en ik werd er suïcidaal van." Ze zag nog één laatste optie: zelfmedicatie. "Dat was de enige uitweg hieruit", vertelt ze. Online las ze zich in en ze bestelde bijna een jaar geleden online vrouwelijke hormonen en testosteronblokkers. Joana bestelde drie middelen: twee hormonen om meer vrouwelijk te worden en een testosteronremmer. Nadat ze met de medicatie was begonnen, merkte ze al snel resultaat. "Ik kreeg borstgroei, merkte het aan mijn lichaamshaar en mijn libido veranderde. Na al die jaren kon ik eindelijk in de spiegel kijken en zeggen: 'Ja, ik zie nu mijzelf'. Het zorgde er ook voor dat mijn depressie verdween." In de video hieronder spreekt NOS Stories met meerdere jongeren over wat al dat wachten met hen doet: Zelfmedicatie bestellen lijkt voor een grote groep wachtenden een reële optie. Zo'n tweehonderd jongeren zeggen tegen NOS Stories erover na te denken. Een deel daarvan gebruikt al medicijnen die ze zelf bestellen op internet. De meesten doen dat naar eigen zeggen zonder medische begeleiding van bijvoorbeeld een huisarts. Deskundigen bevestigen dit beeld, en zeggen te denken dat veel Nederlandse transgender personen aan zelfmedicatie doen zonder dat ze ervoor uit durven te komen. Zelfmedicatie gebruiken is niet zonder gevaar, waarschuwt Christa van Bunderen. Ze is endocrinoloog bij het genderteam van het Radboudumc en begeleidt mensen bij hormoonbehandelingen. "Wat je nodig hebt is heel persoonsafhankelijk. Denk aan iemands leeftijd, ziektes die in een familie voorkomen, of medicatie die iemand al gebruikt. Daar heb je echt een arts voor nodig die van persoon tot persoon beoordeelt wat de beste keuze is." Dat het mis kan gaan ziet Van Bunderen ook bij haar op de poli. "Mensen kwamen hier binnen met heel dik bloed door testosterongebruik. Op lange termijn kan dat zorgen voor bloedpropjes en stolsels. Dat zijn echt gevaarlijke situaties waar ik van schrik." Toch wil ze benadrukken om altijd open en eerlijk te zijn. "We zullen nooit een behandeling weigeren omdat iemand zelfmedicatie heeft gebruikt. We kunnen juist beter begeleiden als iemand zegt welke medicatie is gebruikt." Minister van Volksgezondheid Ernst Kuipers erkent dat er te weinig plek is voor mensen die in transitie willen. "In de afgelopen twaalf maanden is de capaciteit voor een hormoonbehandeling met zo'n 50 procent gestegen. En nog steeds is dat niet genoeg", zegt hij tegen NOS Stories. Kuipers wil dat er meer poliklinieken komen waar transgender personen terechtkunnen, zodat de wachttijd daalt naar maanden in plaats van jaren.||https://nos.nl/artikel/2433706-transgender-jongeren-door-lange-wachttijden-overgeleverd-aan-zelfmedicatie
2022-06-23||Wekdienst 23/6: Stikstofdebat in de Kamer • EU-leiders bespreken toetreding Oekraïne|| Goedemorgen! In Den Haag wordt het grote stikstofdebat gehouden. En in Brussel overleggen EU-leiders over de status van Oekraïne als kandidaat-lid van de EU. Maar eerst het weer. Het is vandaag zonnig en erg warm. Maxima vanmiddag tussen 28 en 31 graden met in het zuiden kans op een regen- of onweersbui.  Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De coronavaccins beschermen goed tegen overlijden door covid-19, zonder de kans op sterfte door andere oorzaken te verhogen. Dat melden het RIVM en het Centraal Bureau voor de Statistiek (CBS) na onderzoek. De twee organisaties deden op verzoek van de Tweede Kamer onderzoek naar de oorzaken van oversterfte tijdens de coronapandemie. In de Ziggo Dome in Amsterdam was gisteravond het allerlaatste optreden van Rob de Nijs (79). De zanger heeft de ziekte van Parkinson, waardoor optreden lastiger wordt. Met de show 't Is mooi geweest nam hij nu afscheid van zijn fans. De 79-jarige zanger werd met een staande ovatie ontvangen en ook tijdens het optreden gingen fans meermaals staan. Nummers als Malle Babbe en Foto van Vroeger werden luidkeels meegezongen. Fijne donderdag!||https://nos.nl/artikel/2433705-wekdienst-23-6-stikstofdebat-in-de-kamer-eu-leiders-bespreken-toetreding-oekraine
2022-06-23||Reddingswerk na aardbeving Afghanistan komt moeizaam op gang|| In Afghanistan komt het reddingswerk na de zware aardbeving van eergisteren moeizaam op gang. Bij de beving kwamen zeker 1000 mensen om het leven, meer dan 1500 mensen raakten gewond. Volgens een hoge VN-gezant in Afghanistan zijn zeker 2000 huizen verwoest door de beving. Gemiddeld wonen er in het getroffen gebied zeven of acht mensen in een huis. De hoogste leider van de Taliban heeft de internationale gemeenschap gevraagd om hulp. Ook zegt de regering dat er geen geld is om de mensen die in nood zijn te hulp te schieten. De reddingsoperatie in het berggebied verloopt moeilijk:  De beving was in een afgelegen gebied en het reddingswerk wordt nog verder bemoeilijkt door aardverschuivingen als gevolg van regenval van de afgelopen tijd. Daardoor zijn de vaak toch al slecht begaanbare wegen in nog slechtere staat. Er zijn helikopters ingezet om mensen in het getroffen gebied te hulp te schieten. Staatspersbureau Bakhtar toonde beelden van mensen die met de hand door het puin zoeken naar vermisten. Of er machines naar het gebied zijn gestuurd en of die er überhaupt kunnen komen, is niet duidelijk. Sommige dorpen zijn volledig verwoest. Internationale hulpverleners zijn er nauwelijks in Afghanistan, na de machtsovername door de Taliban in augustus. Veel landen zijn huiverig om direct samen te werken met het nieuwe regime. Japan heeft inmiddels hulp toegezegd. Volgens de VN-gezant hebben de Taliban nog niet gevraagd om hulp via de Verenigde Naties. De beving werd volgens het Europees seismologisch centrum gevoeld in een gebied van meer dan 500 kilometer, door zeker 119 miljoen mensen in Afghanistan, Pakistan en India. De verwachting is dat het aantal slachtoffers nog zal oplopen.||https://nos.nl/artikel/2433703-reddingswerk-na-aardbeving-afghanistan-komt-moeizaam-op-gang
2022-06-23||Opvallende oversterfte tijdens derde coronagolf blijft onverklaard|| Het blijft onduidelijk waardoor er eind 2021 zo'n 3400 mensen (geen coronapatiënten) meer dan normaal kwamen te overlijden. Het Centraal Bureau voor de Statistiek en het RIVM hebben deze zogenoemde oversterfte onderzocht, maar vonden geen antwoord. Kamerlid Omtzigt diende in december vorig jaar een motie in en riep op tot zo'n onderzoek, omdat de oversterfte in de derde coronagolf veel hoger lag dan de sterfte door covid-19 die door het RIVM werd gemeld. In de derde golf, die rond het einde van de zomer begon, stierven zo'n 11.000 mensen meer dan gebruikelijk. Ruim 3000 van hen overleden niet aan corona. "Mogelijk droegen andere doodsoorzaken bij aan de oversterfte", schrijven de onderzoekers. Ze zeggen dat er meer onderzoek nodig is om het antwoord op de vraag te vinden. Duidelijk is wel dat de coronavaccins niet hebben geleid tot meer sterfte. Volgens de onderzoekers zijn er geen aanwijzingen dat in de Nederlandse bevolking een verhoogde kans op overlijden bestaat in de weken volgend op covid-19-vaccinatie. Het RIVM stelde zelfs vast dat gevaccineerden in de eerste acht weken na de prik een verlaagd risico hebben op overlijden aan andere oorzaken dan covid-19. Of dat aan het vaccin te danken is, is niet duidelijk. Mogelijk hadden gevaccineerden op voorhand al een betere gezondheid dan mensen die geen prik haalden, aldus het RIVM. Artsen hebben in slechts 162 van de in totaal 166.000 overlijdensverklaringen vermeld dat vaccinatie mogelijk bijdroeg aan het overlijden, maar dat is nooit met zekerheid vastgesteld. Het RIVM wijst er in het onderzoek op dat de zogeheten vaccineffectiviteit zeer hoog was. In de eerste twee maanden na de tweede coronaprik was de kans op overlijden aan covid-19 ruim 90 procent kleiner dan onder ongevaccineerden. De bescherming daalde daarna wel, naar zo'n 80 procent na zeven maanden. Bij ouderen daalde de bescherming in die periode tot zo'n 60 procent. Maar de booster leidde er weer toe dat de bescherming steeg. Eerder was al duidelijk dat er in 2020 en 2021 30.000 meer mensen zijn overleden dan verwacht. In totaal overleden er in die jaren 340.000 mensen, van wie 40.000 aan de gevolgen van covid-19. Door de coronapandemie waren er uiteindelijk drie zogeheten 'oversterftegolven'. Overigens is er ook kritiek op de CBS-cijfers. Leden van een onafhankelijke expertgroep die op verzoek van het ministerie van VWS is samengesteld, zeggen dat er "een gebrek aan toegang tot (medische) data" is. De schattingen van het CBS zijn volgens hen dan ook onvoldoende onderbouwd. De twee leden, Ronald Meester en Eline van den Broek, spreken overigens niet namens de expertgroep, maar op eigen gezag. Volgens Meester, hoogleraar Waarschijnlijkheidsrekening aan de VU, is het CBS bijvoorbeeld "veel te stellig" over het aantal coronadoden. "De gebrekkige registratie, gebaseerd vaak op niet meer dan vermoedens en symptomen, laat zo'n conclusie helemaal niet toe. Daarnaast moet niet alleen worden gekeken naar primaire doodsoorzaken, maar ook naar secundaire en tertiaire doodsoorzaken."||https://nos.nl/artikel/2433702-opvallende-oversterfte-tijdens-derde-coronagolf-blijft-onverklaard
2022-06-23||Stikstofdebat in de Kamer: plan zal ondanks kritiek standhouden|| Een dag na het grote boerenprotest staat vandaag opnieuw de stikstofproblematiek centraal: de Tweede Kamer debatteert de hele dag over de plannen van het kabinet om de uitstoot in 2030 met 50 procent te verminderen. Daarbij zal verdeeldheid en kritiek te horen zijn, maar zal een meerderheid niet aan die doelen tornen. Het debat is vanaf 10.15 uur te volgen via een livestream op NOS.nl en in de NOS-app. Op tv kun je meekijken via NPO Politiek en Nieuws (kanaal 83). Sinds minister Van der Wal voor Natuur en Stikstof de plannen bijna twee weken geleden presenteerde, was de kritiek niet van de lucht. Nog diezelfde avond waren er demonstrerende boeren bij haar huis, het VVD-congres riep op tot een andere koers, provincies kwamen in actie en ook de regeringspartijen CDA en ChristenUnie hamerden op "cruciale" aanpassingen. Die aanpassingen komen er vooralsnog niet. Van der Wal zegt dat het kabinet vooral doelen stelt, maar dat de manier waarop die gehaald moeten worden nog niet helemaal vastligt. De minister herhaalde gisteren dat de provincies "ruimte hebben om daar hun eigen inkleuring aan te geven". De regeringspartijen VVD, D66, CDA en ChristenUnie zeggen de doelen vooralsnog te steunen. Na de presentatie van de plannen op 10 juni ontstond onder meer kritiek op de stikstofkaart die bij de plannen was gevoegd. Daarop is ingetekend in welke mate de uitstoot per gebied omlaag moet. Op sommige plekken loopt dat op tot 70 of zelfs 95 procent. Provincies en boeren zeiden onaangenaam verrast te zijn; ook vanuit de Kamer klonk kritiek. Van der Wal zei gisteren in een reactie achter de kaart te staan, maar zei ook dat nog niet alles in steen is gebeiteld. "Het enige waar ik echt op stuur, is dat de optelsom van al die provincies samen uitkomt op 50 procent minder stikstofuitstoot." Het debat in de Tweede Kamer duurt naar verwachting tot ver in de avond. Meer weten over het stikstofprobleem? We leggen het in 3 minuten aan je uit:||https://nos.nl/artikel/2433701-stikstofdebat-in-de-kamer-plan-zal-ondanks-kritiek-standhouden
2022-06-23||Ov-gebruik nog niet op niveau van vóór corona|| Het gebruik van het openbaar vervoer is nog lang niet terug op het niveau van voor corona. Dat blijkt uit cijfers van het CBS en Translink, het bedrijf achter de ov-chipkaart. In mei 2022 werd er 83,5 miljoen keer ingecheckt met de ov-chipkaart. Dat is 23 procent minder dan in mei 2019, de laatste meimaand voor de coronacrisis. Er zit geleidelijk wel groei in, want in april lag het aantal check-ins nog 26 procent lager dan drie jaar eerder en in maart 31 procent. Het dieptepunt van het aantal ov-reizigers was in april 2020, de eerste volledige lockdownmaand. Toen waren er 15,8 miljoen check-ins. In die tijd mochten alleen noodzakelijke reizen worden gemaakt met het ov. Daarna steeg het aantal check-ins geleidelijk, om steeds weer te dalen bij een nieuwe coronagolf. In januari 2022 werd er bijvoorbeeld 55,2 miljoen keer ingecheckt, 52 procent minder dan in januari 2020. Eind februari 2022 werden de meeste coronaregels opgeheven, een maand later hoefde in het ov voor het eerst in bijna twee jaar ook geen mondkapje meer te worden gedragen.||https://nos.nl/artikel/2433700-ov-gebruik-nog-niet-op-niveau-van-voor-corona
2022-06-23||Bulgaarse regering gevallen, vierde stembusgang in ruim een jaar dreigt|| De Bulgaarse regering is gevallen na een vertrouwensstemming in het parlement. Leden van de oppositie brachten een motie van wantrouwen in stemming, die het haalde met 123 tegen 116. De regering zat pas een half jaar in het zadel. Volgens de oppositie heeft de regering van de pro-Europese premier Petkov te weinig gedaan om de inflatie en andere economische problemen in het land aan te pakken. Een van de coalitiepartners van Petkov, de partij ITN, trok eerder deze maand de steun in, wat leidde tot de motie van wantrouwen. Die werd ingediend door de GERB-partij van de conservatieve oud-premier Borisov, die het land tien jaar leidde. Of er ook nieuwe verkiezingen volgen is nog onduidelijk. Petkov krijgt nog de kans om een nieuwe regering te vormen, net als twee andere partijen. Anders is het aan president Radev om binnen twee maanden nieuwe verkiezingen uit te schrijven. Daarmee zou het land voor de vierde keer sinds april vorig jaar naar de stembus moeten. "We beloven dat er een dag zal komen waarop Bulgarije een succesvol, welvarend, Europees land zal zijn, zonder maffia", zei Peskov na de stemming over de motie van wantrouwen. Hij beloofde zijn aanhangers door te gaan met het doorvoeren van hervormingen.  Bulgarije is een van de armste lidstaten van de Europese Unie. Door de val van de regering komen ook Europese fondsen in gevaar, net als de toetreding van Bulgarije tot de euro. Die staat gepland voor 2024. Binnen de coalitie was ook grote onenigheid over de toetreding van Noord-Macedonië tot de Europese Unie. De regering hield die toetreding lang tegen, onder meer omdat Bulgarije wil dat Noord-Macedonië zijn "Bulgaarse roots" erkent. Maar Petkov zette de deur onlangs op een kier om dat veto op te heffen, onder druk van de EU en NAVO. Coalitiepartner ITN vond dat Petkov de Bulgaarse belangen niet serieus nam. Petkov is voor Bulgaarse begrippen zeer positief over de Europese Unie en de NAVO. Bulgarije had in het verleden juist goede banden met Rusland. ||https://nos.nl/artikel/2433699-bulgaarse-regering-gevallen-vierde-stembusgang-in-ruim-een-jaar-dreigt
2022-06-23||NPO-baas Leeflang beveiligd vanwege bedreigingen|| Bestuursvoorzitter Frederieke Leeflang van de NPO wordt beveiligd vanwege bedreigingen die ze heeft ontvangen. Een woordvoerder van de Nederlandse Publieke Omroep bevestigt berichtgeving daarover van radiozender BNR. Bronnen in Hilversum vertelden aan de makers van de podcast Koster & Van Dijk van BNR dat de bedreigingen afkomstig zouden zijn van sympathisanten van omroep Ongehoord Nederland (ON). De NPO wil daar niets over zeggen, en wil alleen kwijt dat Leeflang wordt beveiligd. Zij is sinds begin dit jaar de nieuwe voorzitter van de raad van bestuur van de NPO. De NPO is van plan een boete op te leggen aan ON omdat de omroep volgens de ombudsman de journalistieke code van de landelijke publieke omroep "stelselmatig heeft geschonden". Volgens de ombudsman draagt ON, die in februari voor het eerst op tv te zien was, onder meer bij aan de verspreiding van aantoonbaar onjuiste informatie, zonder die te corrigeren. Volgens de Mediawet mag maximaal 15 procent van het voor een omroep vastgestelde budget worden ingehouden. ON krijgt jaarlijks 3,6 miljoen euro, dus de maximale boete zou ruim een half miljoen euro zijn. ON-voorzitter Karskens sprak van een "frontale aanval op het voortbestaan van ons als omroep en de persvrijheid in Nederland" en zei het niet eens te zijn met de conclusies uit het rapport.||https://nos.nl/artikel/2433697-npo-baas-leeflang-beveiligd-vanwege-bedreigingen
2022-06-23||Oekraïners in Arnhem herdenken oorlogsslachtoffers • Raketaanvallen op Charkov || Dit blog is nu gesloten. Komende dag is er weer een nieuw blog met het laatste nieuws over de oorlog in Oekraïne. Goedenacht. De Oekraïense president Zelensky heeft er alle vertrouwen in dat leiders van de EU-lidstaten allemaal zullen instemmen met het kandidaat-lidmaatschap van zijn land. Dat zei hij tegen studenten in het Canadese Toronto via een videoverbinding. "Het is alsof we vanuit de duisternis naar het licht gaan." De leiders komen komende dag samen in Brussel om te overleggen over een toekomstig EU-lidmaatschap van Oekraïne. De Europese Commissie gaf een week geleden al het advies om het land toe te laten als kandidaat-lid, maar het is uiteindelijk aan de lidstaten om hierover te beslissen. De stap lijkt vooral symbolisch te zijn: Oekraïne heeft nog een lange weg te gaan als het daadwerkelijk lid wil worden. Mogelijk gat het tien jaar of langer duren. Oekraïense vluchtelingen die in Arnhem verblijven hebben de slachtoffers herdacht die gevallen zijn sinds het begin van de oorlog met Rusland. Ze deden dat op de dag dat 81 jaar geleden de Tweede Wereldoorlog in hun land begon. Ze hielden onder meer een minuut stilte bij het oorlogsmonument aan de voet van de Eusebiuskerk. Ze legden daar kransen en bloemen in de kleuren van de Oekraïense vlag voor hun overleden landgenoten. In Arnhem zijn 300 Oekraïners opgevangen op twee cruiseschepen. Ook verblijven 250 Oekraïense vluchtelingen bij gastgezinnen in Arnhem. Sinds Rusland bijna vier maanden geleden Oekraïne binnenviel, hebben meer dan 8 miljoen mensen de Oekraïense grens overgestoken. De VN-vluchtelingenorganisatie UNHCR heeft dat cijfer gedeeld. In die tijd kwamen ruim 2,8 miljoen mensen Oekraïne binnen. De meesten zijn de grens naar Polen overgestoken. Veel Oekraïners zijn daarna doorgereisd naar andere Europese landen, waaronder Nederland. Volgens UNHCR-data zijn er nu verspreid over Europa 5,2 miljoen vluchtelingen uit Oekraïne gemeld.  Inmiddels gaan steeds meer Oekraïners terug naar hun land. In het westen is het relatief rustig, nu de strijd zich heeft geconcentreerd op de Donbas in Oost-Oekraïne. De Duitse bondskanselier Scholz heeft gezegd dat hij solidair is met de oostelijke NAVO-lidstaten. Hij reageerde daarmee op het tegenhouden van Russische goederen van en naar de Russische exclave Kaliningrad door Litouwen. "We zullen elke vierkante meter alliantiegebied verdedigen", zei de Duitse regeringsleider. Hij zei dat de NAVO-partners in Oost-Europa op Duitsland kunnen vertrouwen, zeker nu het land besloten heeft om 100 miljard extra in het leger te investeren. "Met deze belofte gaan we volgende week naar de NAVO-top. De NAVO-top zal een signaal van cohesie en vastberadenheid afgeven." Afgelopen weekend besloot Litouwen dat bepaalde Russische goederen niet meer vervoerd mogen worden via de spoorroute die via het land loopt. Volgens Litouwen volgt het besluit uit de sancties die in EU-verband zijn afgesproken. Ongeveer de helft van de Russische goederen worden daardoor tegengehouden. De spoorroute van Rusland naar de exclave Kaliningrad: Russische troepen hebben de Oekraïense stad Charkov opnieuw aangevallen met raketten. Zeker 20 mensen zijn bij deze aanvallen omgekomen, zei de gouverneur van de regio. De aanvallen vonden plaats op zowel voorsteden van de stad als de stad zelf. Gisteren lag de stad ook al onder vuur. Charkov is de op een na grootste stad van Oekraïne. In de stad en het gebied eromheen was het normale leven weer min of meer teruggekeerd nadat Oekraïne de Russische troepen vorig maand had teruggedrongen. De Russen zijn opnieuw actief in de buurt van Charkov en hebben in de afgelopen weken meerdere aanvallen uitgevoerd. De Oekraïense binnenlandminister zei eerder deze maand dat de Russen proberen van deze stad een frontlinie te maken. Zeven vluchten voerden de Oekraïense strijdkrachten uit naar de belegerde Azovstalfabriek in Marioepol, om voorraden te brengen en gewonden te evacueren. Drie vluchten kwamen niet terug. "Het was bijzonder angstig", zegt piloot Oleksandr tegen persbureau AP. De vluchten begonnen nadat de eerste Oekraïense militairen op het omsingelde industriecomplex zich hadden overgegeven aan de Russen. Het was onmogelijk de duizenden achtergebleven militairen te ontzetten, maar zolang ze bleven vechten, konden de Russen niet optrekken naar andere doelwitten. Het was een uiterst riskante onderneming. Om het Russische geschut te ontlopen vlogen de helikopters laag en snel: 220 kilometer per uur, soms niet hoger dan 3 meter van de grond. Lager dan de toppen van de bomen dus, met soms een uitschieter naar boven om elektriciteitsdraden te ontwijken. Lees hier meer over de helikopterreddingen uit de Azovstal-fabriek:  Met een kranslegging bij het Graf van de Onbekende Soldaat heeft president Poetin herdacht dat nazi-Duitsland 81 jaar geleden de Sovjet-Unie binnenviel. Op 22 juni 1941 startte Operatie Barbarossa, waarmee een einde kwam aan het Molotov-Ribbentroppact, het niet-aanvalsverdrag dat beide landen in augustus 1939 hadden gesloten.  Russische diplomaten beklagen zich dat ze geen visum krijgen om een vergadering bij te wonen van de Organisatie voor Veiligheid en Samenwerking in Europa (OVSE). De volgende bijeenkomst wordt begin volgende maand in Birmingham gehouden, maar de delegatie uit Moskou heeft nog geen toestemming om af te reizen, zegt een Russisch parlementslid. Rusland stelt dat volgens diplomatieke afspraken de afgevaardigden welkom zouden moeten zijn in Groot-Brittannië, zelfs al staan ze op de lijst van personen tegen wie het land reisbeperkingen heeft ingesteld. Als er geen delegatie aanwezig kan zijn, zijn volgens Moskou de besluiten die op de bijeenkomst worden genomen niet legitiem. Een Britse regeringswoordvoerder bestrijdt dat de diplomaten worden geweerd. "Er zijn momenteel geen beperkingen voor Russische onderdanen om in het VK te werken met een langetermijnarbeidsvisum." Wel hebben visumaanvragen volgens de woordvoerder vertraging opgelopen: er wordt namelijk prioriteit gegeven aan Oekraïense vluchtelingen. In de OVSE werken 57 voornamelijk Europese landen op diplomatiek gebied samen om conflicten op het continent te voorkomen en democratie te bevorderen. De organisatie heeft het Russische geweld veroordeeld en roept Poetin op de invasie te staken, maar heeft zelf nog geen sancties tegen het land ingesteld. Rusland zal "niet alleen diplomatiek" reageren op het besluit van Litouwen om Russische transporten naar de exclave Kaliningrad tegen te houden. De woordvoerder van het Russische ministerie van Buitenlandse Zaken zei dat er ook "praktische" gevolgen zullen zijn, maar trad niet in detail. Afgelopen weekend besloot Litouwen dat bepaalde Russische goederen niet meer vervoerd mogen worden via de spoorroute die via het land loopt. Volgens het land is het besluit een gevolg van het implementeren van de sancties die in EU-verband zijn afgesproken. Ongeveer de helft van de Russische goederen worden daardoor tegengehouden. Rusland reageerde woedend. "Dit soort acties zijn onacceptabel en zullen onvermijdelijk tot een reactie leiden", zei de buitenlandwoordvoerder eerder al. De Kremlinwoordvoerder voegde daar vandaag aan toe dat er aan strafmaatregelen tegen de EU wordt gewerkt, waarvan de specifieke toepassing nog wordt uitgewerkt. De Indonesische president Joko Widodo gaat binnenkort langs bij president Poetin en president Zelensky. Na een bezoek aan de G7 in Duitsland volgende week reist hij door naar Moskou en Kiev. Widodo is in Europa ter voorbereiding van een G20-top op Bali. Widodo is het eerste Aziatische staatshoofd dat de strijdende partijen bezoekt. Volgens een woordvoerder maakt hij zich zorgen om de humanitaire crisis die door de oorlog is ontstaan en de wereldwijde voedseltekorten, die met name door armere landen gevoeld worden. Waarschijnlijk spreekt Widodo, omdat Indonesië momenteel voorzitter is van de G20, ook met beide leiders over de bijeenkomst van de twintig machtigste economieën op Bali. Westerse landen willen dat Rusland daarvan wordt uitgesloten, maar Widodo ziet de top juist als een mogelijkheid om vooruitgang te boeken in het vredesproces en het herstel na de coronapandemie. Daarom heeft hij ook Zelensky uitgenodigd voor de top, hoewel Oekraïne niet tot de G20 behoort. In een olieraffinaderij in het Russische Novosjachtinsk is brand uitgebroken na een ogenschijnlijke drone-aanval. Op beelden die kort nadat er brand uitbrak via verschillende Telegram-kanalen werden verspreid, is te zien hoe een onbemand vliegtuigje op de installatie stort, waarna een grote explosie volgt. Een tweede drone die in de buurt gezien werd, vloog weg zonder schade aan te richten. De NOS heeft de plaats van de beelden onafhankelijk geverifieerd, het gaat inderdaad om de raffinaderij in Novosjachtinsk. Volgens het Russische persbureau TASS brak er brand uit in een warmtewisselaar. De brand zou inmiddels onder controle zijn. Berichten over slachtoffers zijn er niet, naar verluidt bleef de schade beperkt tot een gebied van zo'n 50 vierkant meter. Wel is de installatie stilgelegd. Novosjachtinsk ligt vlak over de grens met Oekraïne. Als het om een aanval uit het buurland gaat, dan is het zeker de tweede keer in een week dat Russische olie-installaties worden aangevallen: maandag werden boorplatformen in de Zwarte Zee bestookt door Oekraïne. Het Institute for the Study of War ziet dat Russische troepen zich voorbereiden op een aanval op Lysytsjansk, een stad aan de andere kant van de rivier bij Severodonetsk, dat al grotendeels in hun handen is. Volgens het ISW wagen de Russen zich niet aan een riskante rivieroversteek, maar rukken eenheden succesvol op vanuit het zuiden op de westoever. De analisten verwachten de komende week de eerste aanvallen op de stad en gaan ervan uit dat het opnieuw een uitputtingsslag wordt zoals in Severodonetsk en Marioepol. De Oekraïense generale staf meldt vanochtend in een update dat de strijd om Severodonetsk nog steeds gaande is: Russisch eenheden zouden proberen verdedigers van de stad in twee voorsteden te blokkeren. Het Britse ministerie van Defensie beaamt dat er bij Russische aanvallen uit het zuiden en noorden op de stad nog fel wordt gevochten. Het gaat ervan uit dat Rusland binnenkort een groot aantal reservisten in de Donbas-regio zal inzetten om de strijd te beslechten. Rusland zegt een Oekraïense aanval op Slangeneiland te hebben afgeslagen. Een woordvoerder noemde de Oekraïense poging het eilandje in de Zwarte Zee te heroveren "gestoord", voor Kiev heeft het echter grote symbolische waarde. Volgens Rusland werd een artillerie- en droneaanval succesvol afgeslagen, waarna Oekraïne een landingspoging afblies. Oekraïne heeft nog geen commentaar gegeven op het bericht en de mededeling over de aanval kan niet onafhankelijk worden geverifieerd. Wel zijn op satellietbeelden van het eiland mogelijke sporen van strijd te zien, zoals brandplekken aan de noordkust. De verdedigers van Slangeneiland werden in de eerste dagen van de oorlog gesommeerd zich over te geven. Hun antwoord, "Russisch oorlogsschip, krijg de klere", werd wereldberoemd en een strijdkreet voor Oekraïne. De Oekraïense journalist Maks Levin is in maart samen met zijn militaire begeleider in koelen bloede vermoord door Russische militairen. Tot die conclusie (.pdf) komt Verslaggevers Zonder Grenzen na een bezoek aan de plek van hun dood. De twee verdwenen in de eerste weken van de oorlog in de bossen rond Kiev, waar Levin zijn drone was kwijtgeraakt. Hun lichamen werden begin april teruggevonden met kogelwonden. Op de plek waar het lichaam van Levin werd gevonden ontdekten onderzoekers met een metaaldetector een kogel, volgens hen het bewijs dat de journalist van dichtbij een genadeschot kreeg. In hun auto werden veertien kogelgaten geteld. De persvrijheidsorganisatie hoopt dat Oekraïne de militairen die verantwoordelijk zijn voor hun dood kan vervolgen. Het gevonden bewijsmateriaal is daarom overgedragen aan de autoriteiten.||https://nos.nl/liveblog/2433594-oekrainers-in-arnhem-herdenken-oorlogsslachtoffers-raketaanvallen-op-charkov
