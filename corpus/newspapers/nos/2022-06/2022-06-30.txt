2022-06-30||Politie-invallen op 13 locaties vanwege groot drugsonderzoek|| De politie heeft vanavond zes mensen aangehouden die verdacht worden van betrokkenheid bij een grote cocaïnelijn van Curaçao naar Nederland. Dat gebeurde bij invallen op diverse plekken. De politie deed doorzoekingen op dertien locaties, waaronder in Hengelo, Enschede, Vlaardingen, IJmuiden, Amsterdam en Vreden (Duitsland). Daarbij werd een gespecialiseerde zoekploeg van Defensie ingezet en waren drugs- en geldhonden aanwezig. Met apparatuur werd in muren van woningen en loodsen gekeken. Over de hoeveelheid aangetroffen (mogelijke) cocaïne wil de politie op dit moment niets zeggen. Ook andere spullen kunnen in beslag zijn genomen. "Bij het aantreffen van interessante en waardevolle goederen zullen de aanwezige rechercheurs deze 'afpakken' omdat ze mogelijk gekocht zijn met crimineel geld", aldus de politie.||https://nos.nl/artikel/2434780-politie-invallen-op-13-locaties-vanwege-groot-drugsonderzoek
2022-06-30||Almere vreest nóg grotere financiële strop Floriade|| De Floriade in Almere moet rekening houden met nog minder bezoekers dan verwacht. Dat hebben raadsleden vanavond te horen gekregen op een bijeenkomst in het stadhuis, schrijft Omroep Flevoland. De wereldtentoonstelling voor bloemen, die elk decennium ergens in Nederland wordt gehouden, heeft miljoenen extra nodig om open te blijven tot de geplande einddatum van 9 oktober. Hoewel de Floriade nog steeds hoopt op 1,2 miljoen bezoekers, gaf de gemeente vorige week al aan dat eerder rekening gehouden moet worden met 800.000 mensen. Zelfs voor dat scenario zal de Floriade fors meer mensen moeten trekken dan de afgelopen weken het geval was. Mochten de bezoekersaantallen de komende maanden niet fors stijgen, dan lijkt een getal van 620.000 tot 680.000 bezoekers realistischer, blijkt uit een doorrekening van de gemeente. Vorige week werd bekend dat de stad 33,8 miljoen extra moet toeleggen op het evenement. Om ook de komende maanden open te blijven heeft de Floriade een extra lening nodig van de gemeente Almere. Bij het scenario van 820.000 bezoekers gaat het om 7 miljoen euro. De totale lening van de gemeente aan de Floriade komt dan uit op 71,5 miljoen. Als de bezoekersaantallen daadwerkelijk niet boven de 680.000 uitkomen, moet daar nog eens een bedrag van zo'n 5 tot 6 miljoen bij. Tijdens de sessie in het stadhuis werd vandaag ook stilgestaan bij de mogelijkheid om de Floriade voortijdig te sluiten of zelfs failliet te laten gaan. Volgens het college van burgemeester en wethouders kost dat de stad nog meer dan openblijven, al is het precieze prijskaartje van deze alternatieve opties nog niet duidelijk.||https://nos.nl/artikel/2434779-almere-vreest-nog-grotere-financiele-strop-floriade
2022-06-30||'16 miljoen Oekraïners hebben hulp nodig' • Zes extra Franse houwitsers voor Oekraïne || In de oorlog tussen Oekraïne en Rusland is er een derde grote speler: het Westen, oftewel de NAVO-landen. In het begin van de invasie waren deze landen nog terughoudend om escalatie te voorkomen, maar nu biedt het ene na het andere land zich aan om wapens aan Oekraïne te leveren. Bij de NAVO-top, die vanmiddag werd afgesloten, liet bijvoorbeeld de Britse premier Boris Johnson weten ruim een miljard euro vrij te maken voor militaire steun en trainingen voor Oekraïense troepen op Britse bodem. Ook andere Europese landen, waaronder Nederland en Duitsland, blijven Oekraïne van wapens voorzien. Om een kans te maken tegen de Russen, heeft het land die wapens hard nodig, vertelt Yuriy Sak, adviseur van het Oekraïense ministerie van Defensie aan Nieuwsuur. "Onze minister van Defensie houdt van de uitspraak van Winston Churchill: 'Geef ons het materiaal, dan doen wij het werk'." Frankrijk gaat extra militaire middelen aan Oekraïne leveren. Onderdeel van de nieuwe levering zijn zes extra Caesar-houwitsers en een "significant aantal" pantservoertuigen, zegt president Macron op Twitter. De militaire hulpmiddelen worden zo snel mogelijk geleverd omdat "Oekraïne zich moet verdedigen", belooft Macron. De zending volgt op het besluit van de G7-landen en de Europese Raad om Oekraïne extra te steunen in het conflict met Rusland. Duitsland en Nederland sturen samen ook zes extra houwitsers naar Oekraïne, boven op de twaalf die al eerder waren toegezegd. Een deel daarvan wordt al ingezet op het slagveld. Waarschuwing: deze serie bevat schokkende foto's.  Verslaggever David Jan Godfroid en cameraman Eric Feijten kregen toestemming van het Oekraïense leger om naar het frontgebied vlak bij de regio Loegansk te trekken. Daar maakten ze deze reportage. Zo'n zestien miljoen Oekraïners hebben humanitaire hulp nodig. Dat meldt CNN op basis van de coördinator van de Verenigde Naties in Oekraïne, Osnat Loebrani. De inwoners hebben eten, gezondheidszorg, schoon drinkwater en een dak boven hun hoofd nodig, stelt Loebrani. Volgens haar zijn zeker zes miljoen mensen in het land ontheemd door de oorlog, nog eens vijf miljoen zijn het land ontvlucht. Vooral de situatie in de zwaar bevochten havenstad Marioepol is slecht. Volgens de burgemeester in ballingschap ligt er een golf aan infectieziekten op de loer. Een groot deel van de huizen en het riool is verwoest. Ook ligt er steeds meer afval in de straten. Aankomende dinsdag ondertekenen Zweden en Finland het toetredingsprotocol voor de NAVO. Dat heeft de secretaris-generaal van de NAVO, Jens Stoltenberg, bekendgemaakt. Het getekende document moet daarna worden goedgekeurd door alle dertig leden van het militaire bondgenootschap. Turkije was aanvankelijk de enige lidstaat die voor de toetreding ging liggen, maar deze week werd een akkoord bereikt. Met het overstag gaan van Ankara kwam een einde aan een wekenlange diplomatieke impasse. Minister van Defensie Ollongren wil helpen bij het exporteren van Oekraïens graan. Nederland kan zogeheten mijnenvegers sturen die worden ingezet om de Zwarte Zee vrij van bommen te maken. De vaarwegen worden zo veilig gemaakt voor schepen die het graan vervoeren. Het sturen van de marineschepen moet wel zin hebben, zegt Ollongren. "Dus dat er daadwerkelijk een vloot gaat varen van commerciële schepen met graan aan boord." Zowel Oekraïne als Rusland moet daarmee instemmen, "anders heeft het geen zin". Volgens NAVO-topman Jens Stoltenberg heeft president Poetin het verzet van Oekraïne en de eenheid van de NAVO onderschat. "Hij heeft een grote fout gemaakt; hij heeft de kracht van het Oekraïense leger, de heldhaftigheid van het Oekraïens leiderschap en de inwoners onderschat. Ook heeft hij de eenheid van de NAVO bij het steunen van Oekraïne verkeerd ingeschat", zei Stoltenberg tegen CNN. Poetin zei aan het begin van de oorlog dat hij minder NAVO-invloed wilde. Hij eiste onder meer dat de NAVO een Oekraïens lidmaatschap zou uitsluiten, en dat het militair bondgenootschap minder actief zou worden in Centraal- en Oost-Europa. "Wat hij nu krijgt is meer NAVO en twee nieuwe lidstaten", zegt Stoltenberg. Gisteren kondigden verschillende landen tijdens de NAVO-top in Madrid aan dat er meer en zwaardere wapens naar Oekraïne gestuurd worden. Daarnaast wordt de medische hulp aan het land opgeschaald en wordt er assistentie verleend bij het ontmijnen van gebieden. De Russische minister van Buitenlandse Zaken Sergej Lavrov zegt dat er een nieuw IJzeren Gordijn neerdaalt tussen het Westen en Rusland. Het Westen moet op zijn tellen passen, zei Lavrov in een persconferentie. Hij verklaarde verder dat Moskou geen vertrouwen meer heeft in Brussel en Washington. Het IJzeren Gordijn ontstond na de Tweede Wereldoorlog en vormde de scheidingslijn tussen het communistische Oostblok en het kapitalistische, vrije Westen. Het viel geleidelijk weg na het uiteenvallen van de Sovjet-Unie begin jaren 90. De verklaring van Lavrov komt op de dag dat Russische troepen het Slangeneiland hebben verlaten, een klein eilandje in de Zwarte Zee vlak voor de kust van Odessa. Volgens het ministerie is het "een gebaar van goede wil" omdat Rusland hiermee toestaat dat er voedsel vanuit Oekraïne geëxporteerd kan worden. Oekraïne zegt op zijn beurt dat het Russische leger is verjaagd van het eiland. Door de Russische invasie van Oekraïne zijn de betrekkingen tussen het Westen en Rusland verslechterd. Dat heeft geleid tot veranderingen in het veiligheids- en defensiebeleid van Europese landen, en de NAVO. Het militair bondgenootschap gaat bijvoorbeeld uitbreiden met de voorheen neutrale landen Zweden en Finland. De Russische president Poetin heeft gewaarschuwd dat de spanningen met Rusland daardoor kunnen oplopen.  Eind vorige maand werd in Rusland al gesproken over een nieuw IJzeren Gordijn, in digitale vorm:  Minister van Defensie Ollongren heeft tijdens de NAVO-top in Madrid mijnenvegers aangeboden aan de Turkse president Erdogan. Dit bevestigt de minister tegenover de NOS. Zo zou Turkije mijnen onschadelijk kunnen maken voor de Oekraïense kust in de Zwarte Zee, waar het nu vol ligt met explosieven. Hiermee is de hoop dat Oekraïne op korte termijn weer graan kan gaan exporteren over zee. Voorwaarde is wel dat Rusland, dat nu controle heeft over de Oekraïense kust, veiligheidsgaranties kan bieden. Hier zouden Oekraïne en Rusland met elkaar afspraken over moeten maken. Turkije, dat goede banden heeft met beide landen, werpt zich al langere tijd op als onderhandelaar in de oorlog. Nu exporteert Oekraïne maar een klein deel van zijn graan, wat zorgt voor stijgende voedselprijzen en voedseltekorten, voornamelijk in Aziatische en Afrikaanse landen. Rusland houdt in totaal 6000 Oekraïense soldaten in krijgsgevangenschap, zegt het Russische staatspersbureau RIA op basis van informatie van het Russische ministerie van Defensie. De cijfers kunnen niet onafhankelijk worden gecontroleerd. Gisteren werd bekend dat bij een gevangenenruil 144 Oekraïense militairen waren vrijgelaten door Rusland. Onder hen zouden 95 militairen zijn die betrokken waren bij de verdediging van de Azovstal-fabriek in Marioepol. Volgens de Russen zijn alle vrijgelaten soldaten gewond. Het was de grootste gevangenenruil sinds het begin van de oorlog. President Poetin heeft gereageerd op de grappen die westerse leiders tijdens de G7-top maakten over zijn ontblote bovenlijf. Volgens de Russische president zouden de regeringsleiders er "walgelijk" uitzien als ze net als hij hun kleren zouden uittrekken. Poetin zei dit tijdens zijn bezoek aan Turkmenistan, zijn eerste buitenlandse bezoek sinds de invasie in Oekraïne. "Moeten we onze jasjes uitdoen? We moeten laten zien dat we sterker zijn dan Poetin", grapte de Britse premier Johnson deze week tijdens de top. Later zei hij: "We moeten onze borstspieren laten zien." De Canadese premier Trudeau suggereerde ook nog om met "ontbloot bovenlijf" te gaan paardrijden, daarmee verwijzend naar Poetin die zich verschillende keren liet fotograferen met ontblote torso terwijl hij vist, paardrijdt of jaagt. Tegen verslaggevers zei Poetin dat de westerse leiders, in tegenstelling tot hem, te veel alcohol drinken en niet sporten. "Ik weet niet hoe ze zich wilden uitkleden, boven of onder de taille", zei hij. "Maar ik denk dat het hoe dan ook een vreselijk gezicht zou zijn." Russische troepen hebben zich teruggetrokken van Slangeneiland, een klein eilandje in de Zwarte Zee vlak voor de kust van Odessa. Dat zegt het Russische ministerie van Defensie. Volgens het ministerie is het "een gebaar van goede wil". Het ministerie zegt dat Rusland hiermee toestaat dat er voedsel vanuit Oekraïne geëxporteerd kan worden. Oekraïne zegt op zijn beurt dat het Russische leger is weggejaagd van het eiland. "Ons leger heeft goed werk geleverd", schrijft Andri Jermak, medewerker van president Zelensky op Twitter. Op een video die hij deelt op Telegram is te zien hoe Oekraïne het eiland aanvalt. Slangeneiland is wereldwijd bekend geworden door de Oekraïense grenswachten daar die op de tweede dag van de Russische invasie weigerden zich over te geven. "Krijg de klere", zeiden ze tegen het Russische oorlogsschip dat hun overgave eiste. De audio-opname ging vervolgens de wereld over. Rondom de Oekraïense stad Lysytsjansk wordt hard gevochten, maar Russische troepen boeken weinig vooruitgang. Dat zegt het Britse ministerie van Defensie op basis van inlichtingen. Russische grondtroepen zouden nu 10 kilometer ten zuidwesten van het stadscentrum zijn. Oekraïense militairen zijn nog aanwezig in de stad en hebben volgens het ministerie de mogelijkheid om de "gevechten te vertragen" en de troepen terug te trekken voordat ze omsingeld kunnen worden. Lysytsjansk is de laatste stad in de regio Loegansk die nog in Oekraïense handen is, na de terugtrekking van de Oekraïeners uit de naastgelegen stad Severodonetsk afgelopen weekend. Russen en separatisten hebben zo'n 95 procent van de regio in handen en ongeveer de helft van de regio Donetsk. Die vormen samen de Donbas. Tussen Oekraïne en Rusland heeft de eerste grote gevangenenruil plaatsgevonden. 144 Oekraïense militairen zijn weer terug in hun land. Onder hen zijn 95 soldaten die in Marioepol de Azovstal-fabriek verdedigden. Een gelijk aantal Russische gevangenen is vrijgelaten door Kiev. Naar verluidt houdt Rusland nog honderden Oekraïense militairen gevangen. Hoe het met hen gaat, is niet bekend. Er is inmiddels wel beeld van het uitruilen van de gevangenen.||https://nos.nl/liveblog/2434650-16-miljoen-oekrainers-hebben-hulp-nodig-zes-extra-franse-houwitsers-voor-oekraine
2022-06-30||Walvis waargenomen in de Seine|| In de Seine is een mogelijk tien meter lange walvis gesignaleerd. Het dier zwemt in de buurt van de Pont de Normandie, de meer dan twee kilometer lange brug tussen Le Havre en Honfleur, niet ver van het Kanaal. Waarschijnlijk gaat het om een dwergvinvis, die in goede conditie is. Dwergvinvissen komen in het Kanaal wel vaker voor, maar nooit eerder werd er een in de Seine gezien. Vorige week zwom een vier meter lange orka in de Seine, tientallen kilometers stroomopwaarts. Dat dier overleed toen geprobeerd werd het terug naar het Kanaal te leiden.||https://nos.nl/artikel/2434778-walvis-waargenomen-in-de-seine
2022-06-30||The Grace wordt hoogste gebouw van Den Haag, ruimte voor 1400 woningen|| De gemeenteraad in Den Haag is akkoord met de bouw van het nieuwe hoogste gebouw van de stad. In het complex The Grace komen ruim 1400 huurwoningen. The Grace bestaat uit twee torens, een van ruim 150 meter hoog en de andere van meer dan 180 meter. De ministeries aan de Turfmarkt zijn 146 meter hoog en verliezen dus hun titel als hoogste gebouw van Den Haag, weet Omroep West. Tijdens een gemeenteraadsvergadering kwamen vanavond ook bezwaren ter sprake, zoals toename van windoverlast. "Maar voor ons is de komst van 1400 woningen belangrijker dan windhinder", aldus raadslid Joren Noorlander van D66. Een ander punt van kritiek was het beperkte aantal parkeerplaatsen dat bewoners straks hebben. Hart voor Den Haag, de grootste partij in de raad, heeft nog altijd veel bezwaren tegen de bouw van The Grace. "Er is nu nog veel niet geregeld. Zoals groen en voorzieningen", zei raadslid Constant Martini. Toch stemt ook die partij in, vanwege het grote tekort aan woningen in de stad. In The Grace komen in totaal 1411 huurwoningen. 30 procent daarvan wordt sociale huurwoning en 20 procent appartement in het middensegment. Het resterende deel wordt een woning in de vrije sector. De bouw van het complex kost ongeveer 250 miljoen euro. De bedoeling is dat nog dit jaar wordt begonnen met de bouw. The Grace zou in 2025 klaar moeten zijn.||https://nos.nl/artikel/2434776-the-grace-wordt-hoogste-gebouw-van-den-haag-ruimte-voor-1400-woningen
2022-06-30||Mensenrechtenorganisaties willen duidelijkheid over slachtoffers Melilla|| Mensenrechtenorganisaties eisen een onafhankelijk onderzoek naar de acties van de Marokkaanse en Spaanse grenspolitie tijdens de bestorming van Melilla op 24 juni. Honderden migranten probeerden toen het zwaarbewapende hek om de Spaanse exclave in Noord-Marokko te beklimmen maar werden tegengehouden door grensbewaking. Volgens de Marokkaanse overheid zijn er 23 doden gevallen, lokale hulporganisaties zeggen dat dit aantal hoger ligt. De Marokkaanse overheid verklaart dat de slachtoffers zijn omgekomen doordat ze van het hek zijn gevallen of in de menigte onder de voet zijn gelopen. Mensenrechtenorganisaties sluiten niet uit dat er doden zijn gevallen door toedoen van de grenspolitie. Melilla is een stukje Spanje, en dus ook een stukje Europese Unie, op het Afrikaanse continent. Iedereen die op Europees grondgebied aankomt, heeft volgens internationale wetgeving recht op een asielprocedure. Daarom probeerden de migranten, die vooral uit Sudan en Tsjaad komen, Melilla binnen te komen. Op internet gaan beelden rond van politieagenten die bewapend met wapenstokken en traangas de rennende migranten proberen tegen te houden. In andere video's is te zien hoe tientallen lichamen, sommige bebloed, op de grond liggen, omringd door Marokkaanse agenten. Eén video toont hoe een agent een liggende man met zijn wapenstok een klap geeft. Deze foto van de migranten bij de grens werd door mensenrechtenorganisatie AMDH verspreid: De Spaanse premier Pedro Sánchez zei vorige week dat de sterfgevallen de schuld waren van "maffiosi en mensensmokkelaars". Hij noemde de bestorming een aanval op Spaans grondgebied en vond dat de Marokkaanse en Spaanse autoriteiten goed en effectief hadden samengewerkt. De premier kwam later van deze uitspraak terug, "omdat hij de beelden nog niet had gezien". Het Spaanse Openbaar Ministerie heeft inmiddels een onderzoek ingesteld naar de gebeurtenissen. Marokkaanse mensenrechtenorganisatie AMDH heeft in een brief aan het Openbaar Ministerie van Marokko gevraagd om daar ook een onafhankelijk onderzoek naar de gebeurtenissen te doen. De organisatie schrijft dat de lichamen van de overledenen al worden begraven voordat er enig onderzoek is gedaan, waardoor nooit duidelijk zal worden wat hun doodsoorzaak was. Ook Amnesty International wil een onderzoek naar het geweld door de grenspolitie. De mensenrechtenorganisatie beschuldigt de Spaanse politie bovendien van het illegaal terugsturen van migranten die Melilla wel hadden bereikt. "Wij hebben op beelden gezien hoe mogelijke vluchtelingen aan de Marokkaanse politie worden uitgeleverd, zonder enige procedure om te bepalen of ze recht hebben op bescherming. Nadat ze zijn overgeleverd, worden ze opnieuw geslagen door politieagenten." Meerdere internationale groeperingen, waaronder de Verenigde Naties en een groep Europarlementariërs, hebben zich uitgesproken tegen het grensbeleid van Spanje en Marokko. Commissievoorzitter van de Afrikaanse Unie Moussa Faki Mahamat noemt het "de gewelddadige en vernederende behandeling van Afrikaanse migranten".||https://nos.nl/artikel/2434765-mensenrechtenorganisaties-willen-duidelijkheid-over-slachtoffers-melilla
2022-06-30||Duitse energiereus Uniper in problemen; zorgen om gasvoorziening in winter|| De Duitse energiegigant Uniper is door de afgenomen Russische gasleveringen in zulke grote problemen geraakt dat het bedrijf staatssteun moet aanvragen. Minister Habeck van Economische Zaken laat weten dat met Uniper gesproken wordt over "stabiliseringsmaatregelen". Het concern gaf vandaag een winstwaarschuwing en heeft staatssteun nodig om de liquiditeit zeker te stellen. Er wordt onder meer gedacht aan een miljardenlening bij de Duitse staatsbank KfW. Ook een gedeeltelijke nationalisatie wordt niet uitgesloten. Uniper is met het Italiaanse ENI de grootste gasimporteur van Europa. Het bedrijf importeert ongeveer een derde van al het gas dat in Duitsland gebruikt wordt en is de grootste beheerder van de Duitse gasvoorraden. Sinds een maand krijgt Uniper nog maar 40 procent van de contractueel vastgelegde hoeveelheid gas uit Rusland. Om aan zijn leveringsverplichtingen te voldoen moet het bedrijf tegen veel hogere prijzen elders gas inkopen. Het kan die hogere prijzen niet aan zijn afnemers doorrekenen. Een van de mogelijkheden om het bedrijf te helpen, zou een 'solidariteitsheffing' zijn. Minister Habeck vreest dat Rusland de gaslevering volgende maand helemaal stillegt. Duitsland krijgt zijn Russische gas via de Oostzeepijplijn Nord Stream I. Parallel daaraan loopt Nord Stream II, die vorig jaar gereed kwam, maar nooit in gebruik is genomen. Op 11 juli gaat Nord Stream I voor tien dagen dicht voor onderhoud. Volgens Habeck zou het niet erg verrassend zijn als Rusland besluit de gaslevering na die tien dagen zogenaamd om technische redenen niet te hervatten. Duitsland kondigde vorige week alarmfase 2 van de gascrisis af, waardoor tijdelijk weer zwaarder geleund wordt op kolencentrales. De gasvoorziening voor de zomer is niet in gevaar, maar voor de winter dreigen serieuze problemen, zeker als Rusland de gasleveranties helemaal beëindigt. De gasopslagen zijn voor 61 procent gevuld en dat zou 100 procent moeten worden. De problemen bij Uniper dreigen ook de Duitse economie als geheel mee te sleuren, in de eerste plaats andere bedrijven in de energiesector. Op de effectenbeurs in Frankfurt leverde het aandeel Uniper 15 procent in. Ook de energiebedrijven RWE en Eon gingen onderuit. De DAX-index verloor 1,69 procent en sloot het slechtste kwartaal af sinds het begin van de coronacrisis. In het eerste half jaar leverde de DAX bijna 20 procent in.||https://nos.nl/artikel/2434759-duitse-energiereus-uniper-in-problemen-zorgen-om-gasvoorziening-in-winter
2022-06-30||Meta ziet definitief af van datacenter in Zeewolde|| Meta, het moederbedrijf van Facebook, zet een streep door de plannen voor een groot datacenter in Zeewolde. Die plannen stonden sinds eind maart al in de ijskast, toen een meerderheid in de Tweede Kamer het kabinet had opgeroepen om de bouw voorlopig tegen te houden. Het Rijk bepaalde onlangs dat de grond waar het datacenter moest komen nog niet verkocht wordt aan Zeewolde. Daaruit trekt Meta conclusies. "Wanneer we een locatie voor een datacenter overwegen, ligt onze prioriteit bij een goede match met de omgeving. Uiteindelijk hebben we besloten dat het bouwen van een datacenter in Zeewolde niet de juiste investering is", zegt het Amerikaanse bedrijf. Meta zegt nauw met de gemeente en provincie te willen samenwerken "om dit project efficiënt af te sluiten". Eind vorig jaar stemde de gemeenteraad van Zeewolde nog in met de komst van het datacenter. Het plan was echter omstreden: zo waren er twijfels over de maatschappelijke opbrengst voor de regio en de duurzaamheid van het center. Inwoners van Zeewolde hielpen bij de gemeenteraadsverkiezingen in maart de tegenstanders van het datacenter aan een meerderheid in de raad.||https://nos.nl/artikel/2434758-meta-ziet-definitief-af-van-datacenter-in-zeewolde
2022-06-30||Aangifte tegen OM en politie wegens hack berichtendienst|| Advocaat Yehudi Moszkowicz doet aangifte tegen het Openbaar Ministerie en de politie vanwege het hacken van berichtendienst Sky ECC. Volgens hem zijn de opsporingsdiensten illegaal de servers en telefoons van het bedrijf binnengedrongen en hebben ze illegaal getapt. Het OM spreekt dat tegen. Sky ECC is een van de berichtendiensten die door politie en justitie zijn gekraakt. Het bedrijf leverde telefoons om versleuteld mee te communiceren. Na eerdere hacks van vergelijkbare diensten stapten criminelen volgens de politie massaal over op de toestellen van Sky ECC. Vorig jaar maakte de politie bekend dat ook dit berichtenverkeer maandenlang is meegelezen. In Nederland zouden zo'n 11.000 accounts actief zijn geweest, goed voor 80 miljoen onderschepte berichten. Meerdere Nederlandse verdachten zijn al veroordeeld op basis van Sky ECC-berichten, vooral in drugszaken. Maar hoe de hack is uitgevoerd, blijft schimmig. Nederland heeft tot dusver altijd volgehouden dat de operatie is uitgevoerd door de Franse autoriteiten, waarna Frankrijk de onderschepte gegevens deelde met Nederland. In Frankrijk geldt de hack als militair staatsgeheim, waardoor geen openheid wordt gegeven over de werkwijze. Volgens advocaten blijkt inmiddels dat Nederland een veel actievere rol had dan het OM en de politie doen voorkomen. "Onlangs is een machtiging van een Franse rechter boven water gekomen, waarin staat dat de recherche en technici in Nederland de interceptietool hebben ontwikkeld", zegt Moszkowicz, die meerdere zaken rond Sky ECC-berichten onder zijn hoede heeft. "Frankrijk heeft Nederlandse techneuten gevraagd om te helpen, de server in beslag te nemen en te kopiëren. De berichten zijn ook in Nederland uitgelezen en bewaard." Daarmee heeft Nederland zich volgens hem schuldig gemaakt aan computervredebreuk en illegaal tappen. Hij doet aangifte tegen het OM, tegen de officieren van justitie die bij het Sky ECC-onderzoek betrokken zijn, tegen het hoofd van de landelijke recherche Andy Kraag en tegen diens rechercheurs en technici. "Eerst is er inbreuk gemaakt op de server en tienduizenden telefoons", zegt Moszkowicz: "Door vervolgens berichten live mee te lezen, is er illegaal getapt." Volgens de advocaat was er wel een officiële samenwerking tussen Franse en Nederlandse opsporingsdiensten, maar kwam die er pas nadat Sky ECC al was geïnfiltreerd. Het Openbaar Ministerie zegt dat alle advocaten met Sky ECC-zaken uitgebreid uitleg hebben gekregen over de manier waarop de berichten zijn verkregen. "Het OM ziet de aangifte vol vertrouwen tegemoet", aldus een woordvoerder. In de rechtszaal leidt de hack van Sky ECC tot veel onenigheid tussen advocaten en het OM. Ook buiten Nederland is er discussie. Zo stelde de rechtbank in België vandaag de vonnissen in enkele grote zaken rond Sky ECC-berichten uit. Volgens de rechters moet er eerst meer duidelijkheid komen over hoe de politie de chatberichten in handen kreeg en of er bijvoorbeeld ook Franse tapbevelen zijn. Ook rond een eerder opgerolde berichtendienst, EncroChat, woedt tot op de dag van vandaag strijd in de rechtszaal of de berichten rechtmatig zijn verkregen. Tot nu toe oordelen rechters dat de berichten als bewijs gebruikt mogen worden.||https://nos.nl/artikel/2434756-aangifte-tegen-om-en-politie-wegens-hack-berichtendienst
2022-06-30||Kamer debatteert over boerenprotesten, VVD, CDA en CU willen bemiddelaar|| Het CDA in de Tweede Kamer stelt voor om een bemiddelaar aan te stellen die het gesprek op gang moet brengen tussen het kabinet en boze boerenorganisaties. CDA-fractievoorzitter Heerma verwees in het Kamerdebat over de boerenacties naar dit idee van een partijgenoot, oud-minister Veerman van Landbouw. ChristenUnie-leider Segers steunt het plan. Ook VVD-fractievoorzitter Hermans zei desgevraagd dat zij het een goed voorstel vindt, op voorwaarde dat de stikstofdoelen overeind blijven. Heerma is het daarmee eens. SGP-leider Van der Staaij denkt dat het niet gaat werken als al bij voorbaat duidelijk is dat er niet wordt getornd aan de plannen. "Verbinden is een goed idee, maar dan is het niet verstandig die gesprekken meteen te belasten door te zeggen dat de doelen vaststaan. De boeren zeggen nu juist dat zij het beleid te veel als dictaat zien." Ook BBB-leider Van der Plas ziet een bemiddelaar in principe wel zitten. "Geen uitgebreide verzoeningscommissie maar een persoon die snel de gesprekken op gang brengt." Zij zegt daarvoor wel wat namen in haar hoofd te hebben. Het is nog niet duidelijk of de andere partijen het daarover met haar eens kunnen worden. Minister Staghouwer van Landbouw wil volgende week een gesprek organiseren met boerenorganisaties. Die organisaties moeten dan wel de aard van de protestacties van deze week afkeuren, zegt hij. In het debat gaat het ook over het voorkomen dat de acties die voor maandag zijn aangekondigd weer uit de hand lopen. Van der Plas ging niet in op het voorstel van fractievoorzitter Paternotte van D66 om samen een oproep te doen. Van der Plas: "Het spijt me dat ik het moet zeggen, maar een oproep samen met D66 gaat niet werken. D66 werkt bij boeren als een rode lap op een stier." Ze zei dat ze al verschillende keren heeft opgeroepen geen blokkades op de snelweg te maken en geen geweld te gebruiken. "Hoe vaak moet ik dat nog roepen? Honderd keer? Duizend keer?" Ook PVV-leider Wilders nam het op voor de boeren maar deed een oproep aan de actievoerders: "Blijf weg bij politici thuis, stop met intimideren en stop met bedreigen. Ik kan het weten." NOS-verslaggever Marjolein Hogervorst sprak met boeren die langs de provinciale weg wonen tussen Steenwijk en Marknesse. Daar kijken ze vol wantrouwen naar Den Haag. "Dan heb je geïnvesteerd in de toekomst, en moet je alsnog verdwijnen."||https://nos.nl/artikel/2434754-kamer-debatteert-over-boerenprotesten-vvd-cda-en-cu-willen-bemiddelaar
2022-06-30||Stoffen uit harddrugs gevonden in naald van verdachte 'needle spiking'|| In de injectienaald van de man (31) die wordt verdacht van 'needle spiking' op een dancefestival in Den Haag, zijn stoffen gevonden die voorkomen in cocaïne en heroïne. Dat meldt het Openbaar Ministerie na onderzoek. De man wordt ervan verdacht mensen te hebben geprikt met een injectienaald. Volgens Omroep West deden zeker drie vrouwen aangifte nadat ze op zaterdag 18 juni met een naald waren geprikt op het Den Haag Outdoor festival in het Zuiderpark. Het OM zegt dat het onderzoek nog in volle gang is en dat 'meerdere' mensen zich hebben gemeld. Volgens de regionale omroep werd de verdachte ter plekke betrapt. Een man zou hebben gezien dat hij een vrouwelijke bezoeker met een naald prikte en schakelde de beveiliging in. De man droeg volgens het OM tijdens zijn arrestatie een injectienaald bij zich met restanten van een substantie erin. Die substantie is onderzocht. Naast stoffen die in cocaïne en heroïne voorkomen, zaten er ook stoffen van versnijdingsmiddelen in de injectienaald. Het OM zegt dat de slachtoffers hierover zijn geïnformeerd en zijn doorverwezen naar de juiste hulpverleners. De verdachte is een man zonder vaste woon-of verblijfplaats. Hij blijft vastzitten en moet op 19 juli voor de rechter verschijnen.||https://nos.nl/artikel/2434753-stoffen-uit-harddrugs-gevonden-in-naald-van-verdachte-needle-spiking
2022-06-30||Man op tractor niet meer verdacht van poging doodslag bij blokkade A37|| De 23-jarige man uit Hoogeveen die gisteravond met een tractor op een politieauto zou zijn ingereden, wordt niet meer verdacht van poging tot doodslag. Dat heeft het Openbaar Ministerie besloten. De man is aan het eind van de middag vrijgelaten. Hij wordt wel nog verdacht van bedreiging en het veroorzaken van gevaar op de weg, maar de officier van justitie heeft niet kunnen vaststellen dat de actie een poging tot doodslag was, zoals de verdenking aanvankelijk was. Tijdens de boerenprotesten blokkeerden boeren gisteren enige tijd de A37 van Emmen naar Hoogeveen. Een van de tractoren reed toen in op een politieauto. De agenten deden aangifte. Een groep van dertig tot vijftig personen probeerde de aanhouding van de bestuurder van de tractor tegen te houden, zegt de politie. Behalve de 23-jarige man uit Hoogeveen werd ook een 49-jarige man uit Emmen opgepakt, schrijft RTV Drenthe. Hij werd volgens de regionale omroep aangehouden omdat hij een politiebevel negeerde en omdat hij onder invloed reed.||https://nos.nl/artikel/2434752-man-op-tractor-niet-meer-verdacht-van-poging-doodslag-bij-blokkade-a37
2022-06-30||Rusland en China slaan terug na NAVO-top: 'laster' en 'creëren van dreiging'|| Op de laatste dag van de NAVO-top heeft de militaire alliantie verwijten vanuit Rusland en China gekregen. De landen reageerden op verklaringen waarin stond dat Rusland een "directe dreiging" is voor het bondgenootschap en dat China het Westen voor "serieuze uitdagingen" stelt als het gaat om de stabiliteit in de wereld. Op de volgens regeringsleiders "historische" NAVO-top van de afgelopen drie dagen in Madrid werden Finland en Zweden formeel uitgenodigd om toe te treden tot de NAVO en werd besloten de budgetten flink te verhogen en de snelle-reactiemacht te laten groeien van 40.000 naar 300.000 troepen. Vooral de toetreding van de twee Noord-Europese landen zit Rusland dwars. Secretaris-generaal Stoltenberg van de NAVO liet vandaag weten dat ze het toetredingsprotocol dinsdag zullen tekenen. President Poetin waarschuwde dat zijn land "gepast" zal reageren als Finland en Zweden troepen en infrastructuur van de NAVO op hun grondgebied toelaten. Hij zei dat Rusland "dezelfde dreiging moet creëren tegenover het grondgebied van waaruit de dreiging naar ons wordt gericht." "Ik hoop dat we deze top historisch noemen, maar dan ook echt historisch", zei premier Rutte: Ook China was niet ingenomen met de uitkomsten van de NAVO-top. Voor het eerst werd China genoemd als een van de strategische prioriteiten voor de komende tien jaar. Aanleiding waren de groeiende militaire ambities van Peking, de verbale confrontaties met Taiwan en andere buren en de nauwere banden met Rusland. "China is niet onze vijand", benadrukte Stoltenberg, "maar we moeten alert zijn op de serieuze uitdagingen waar het ons voor stelt." China deed de beschrijvingen af als "laster" en wees erop dat het land maar 1,3 procent van het bruto nationaal product aan defensie besteedt, tegenover de 2 procent waaraan de NAVO-landen zich hebben gecommitteerd. Peking kwam met een statement waarin juist de NAVO een bron van instabiliteit werd genoemd, en maakte duidelijk dat het zijn belangen zal verdedigen. "Omdat de NAVO China neerzet als een 'structurele uitdaging' zullen we daar scherp op letten en er op gecoördineerde wijze op reageren. Als het aankomt op daden die de Chinese belangen ondermijnen, zullen we stevig en krachtig antwoorden", aldus de verklaring. China is al langer kritisch op de NAVO, zegt Frans-Paul van der Putten, coördinator Clingendael China Centre, in Nieuws en Co op NPO Radio 1. "Ze zien dat de NAVO een relevantere speler wordt, ook voor Azië. maar wat nog meer telt is de nauwere samenwerking tussen de VS en Europa. Niet eens zozeer op militair maar vooral op economisch gebied. De zorg is dat Europa strategisch dichter bij Amerika komt, wat nadelige gevolgen kan hebben voor de economische relatie tussen China en Europa." De focus van de NAVO op China en Rusland zou beide landen meer in elkaars armen kunnen drijven, maar Van der Putten verwacht geen grote veranderingen. "Wat vooral gebeurt, is dat Rusland economisch afhankelijker wordt van China. Verder zal er, in ieder geval op militair gebied, geen groot verschil in de relatie zijn. China en Rusland zijn al langere tijd strategische partners op geopolitiek gebied."||https://nos.nl/artikel/2434748-rusland-en-china-slaan-terug-na-navo-top-laster-en-creeren-van-dreiging
2022-06-30||Hooggerechtshof bezorgt Biden nieuwe klap, nu voor het klimaatbeleid || Het Amerikaanse Hooggerechtshof heeft de mogelijkheid van de regering-Biden beperkt om grenzen te stellen aan de CO2-uitstoot van kolencentrales. De zes conservatieve leden van het Hof stemden voor de inperking van de bevoegdheden van het federale milieuagentschap EPA, de drie progressievere leden stemden tegen. Volgens de uitspraak geeft de Clean Air Act, de belangrijkste Amerikaanse milieuwet, de EPA niet het recht de uitstoot van broeikasgassen door energiecentrales te reguleren. Volgens het hof moet het Congres beslissen over beëindiging van de elektriciteitsopwekking door kolencentrales. De zaak tegen de EPA was aangebracht door West Virginia, een door Republikeinen geleide staat met een sterke steenkoolsector. West Virginia deed dat namens achttien andere door Republikeinen geleide staten, die niet gedwongen willen worden de kolenproductie af te bouwen. De beslissing van het Hooggerechtshof wordt gezien als een harde klap voor het klimaatbeleid van Biden, die de CO2-uitstoot dit decennium met ruim de helft wil verminderen. Democratische politici en klimaatactivisten hebben met afschuw op het vonnis gereageerd. Vorige week maakte het Hooggerechtshof een eind aan het landelijk recht op abortus. Het Witte Huis spreekt vandaag van "opnieuw een rampzalig besluit van het Hof dat tot doel heeft ons land terug te werpen", maar benadrukt dat Biden alle wettelijke middelen zal gebruiken om de CO2-uitstoot toch terug te dringen. Biden werkt nog aan een nieuwe Clean Air Act.||https://nos.nl/artikel/2434744-hooggerechtshof-bezorgt-biden-nieuwe-klap-nu-voor-het-klimaatbeleid
2022-06-30||Cruiseschip met plek voor 1200 asielzoekers komt naar Velsen-Noord|| Velsen-Noord krijgt vanaf 1 augustus een cruiseschip met plaats voor 1200 asielzoekers. Dat heeft het college van burgemeester en wethouders van Velsen vanmiddag besloten, meldt NH Nieuws. Het schip zou voor een periode van zes maanden aan de VOB-kade komen te liggen. Opvallend genoeg zegt de eigenaar van het schip, de Tallink Grupp, tegen de regionale omroep nog van niets te weten. De komst van het cruiseschip stuit op verzet in het dorp. Maandagavond liepen tientallen mensen mee in een protestmars. Bij een inspraakavond waren meer dan 200 bezorgde inwoners. Tegenstanders vinden dat Velsen-Noord, een dorp met 5000 mensen, te klein is voor de komst van de boot met 1200 mensen. Het is voor de dorpelingen een optelsom, stelt de regionale omroep. Inwoners vrezen voor overlast en wijzen erop dat het dorp ook al kampt met de problemen rond Tata Steel, kaalslag in het openbaar vervoer en stille armoede. In een raadsvergadering gaf burgemeester Frank Dales (D66) gisteren de garantie dat het schip weg moet bij aanhoudende problemen. Ook wil hij onderzoeken of het schip aangesloten kan worden op walstroom zodat er minder geluidsoverlast is. Daarnaast beloofde de burgemeester om voorrang vanuit Den Haag te vragen bij prangende kwesties in Velsen-Noord.||https://nos.nl/artikel/2434739-cruiseschip-met-plek-voor-1200-asielzoekers-komt-naar-velsen-noord
2022-06-30||Een van ontsnapte tbs'ers opgepakt in Den Haag|| Een van de twee tbs'ers die vorige week ontsnapten uit de Pompekliniek in Nijmegen is opgepakt. Het gaat om de 24-jarige Luciano D. Hij werd rond 18.15 uur opgepakt aan het eind van de A12 in Den Haag door medewerkers van FastNL, een speciaal team voor de opsporing van voortvluchtige verdachten, en de DSI, de Dienst Speciale Interventies. Daarbij werd ook een helikopter gebruikt, meldt het Openbaar Ministerie. Op beelden is te zien hoe hij geblinddoekt op de grond zit bij een pompstation. Bij dit pompstation is Luciano D. opgepakt: De 24-jarige Luciano D. is een geharde crimineel. Hij was betrokken bij zware misdrijven zoals gewelddadige overvallen. D. zat in de Pompekliniek nadat hij voor een overval uit 2017 was veroordeeld tot vijf jaar cel met tbs. In dat jaar stond hij als jongste crimineel ooit op de Nationale Opsporingslijst. Hij wist in het verleden al vaker te ontsnappen. D. ontsnapte vorige week dinsdagavond samen met Sherwin Windster (27), nadat een of meer handlangers met een slijptol een gat hadden gemaakt in het hek van de psychiatrische kliniek. Windster is nog altijd spoorloos. Hij werd in 2019 veroordeeld tot 5,5 jaar gevangenisstraf en tbs voor afpersing en een gewapende overval waarbij een dode viel.||https://nos.nl/artikel/2434738-een-van-ontsnapte-tbs-ers-opgepakt-in-den-haag
2022-06-30||Huisartsen naar het Malieveld: 'Ons beroep staat op het spel'|| Huisartsen stoppen ermee of werken vanwege de overvolle praktijkdagen en de slopende avond-, nacht- en weekenddiensten steeds vaker parttime. Maar zelfs een driedaagse werkweek loopt in de praktijk uit op gemiddeld 44 uur. Tel daarbij op dat de komende jaren bijna een op de drie praktijkhoudende huisartsen met pensioen gaat en het is duidelijk dat de werklast alleen maar hoger gaat worden. Reden voor de beroepsgroep om aan de bel te trekken. Morgen gaan waarschijnlijk duizenden huisartsen en hun praktijkmedewerkers demonstreren op het Malieveld in Den Haag. Hun waarschuwing: die vanzelfsprekende huisarts die er laagdrempelig voor iedereen is, bestaat straks mogelijk niet meer. Op dit moment overlegt de medische sector met zorgminister Ernst Kuipers over een Integraal Zorgakkoord dat zou moeten helpen om de knelpunten in de zorg op te lossen. De Landelijke Huisartsen Vereniging is ook aangeschoven, maar is bezorgd dat de huisartsen uiteindelijk nog meer taken zullen krijgen. "En daar is geen enkele ruimte meer voor", zegt Aard Verdaasdonk, de vice-voorzitter van de beroepsvereniging. "We krijgen door de wachtlijsten in de geestelijke gezondheidszorg en de ziekenhuizen veel patiënten die vanwege de complexiteit niet bij ons horen. En het is heel lastig om steeds zorg te moeten bieden waarvoor je eigenlijk de expertise niet hebt." Margriet Bogaerts, een jonge huisarts in het Zeeuwse Ovezande, ervaart geregeld dat er voor haar patiënten geen plek is in een gespecialiseerde instelling. "En dan moet je een zware hartpatiënt voor een best wel lange tijd begeleiden. Dat geeft spanning bij mij, want ik ben geen cardioloog." En als het niet anders kan, moet er volgens Bogaerts een goede samenwerking worden georganiseerd met de verantwoordelijke medisch specialisten. "Dan kan ik ook ergens met vragen terecht en weet ik zeker dat ik juiste medische beslissingen neem." Huisbezoeken zijn belangrijk voor arts en patient. Maar ook daar is minder tijd voor:  Een paar jaar geleden waren er nog elf huisartsen in de regio van Bogaerts. Nu verzorgt ze met zeven andere artsen de huisartsenzorg. Zelf is ze verantwoordelijk voor 4500 patiënten, ruim boven de norm voor een praktijk: 2168.  "Dit soort voorbeelden zie je steeds meer", zegt Verdaasdonk. Hij wijst op patiëntenstops in sommige regio's. Mensen die bijvoorbeeld verhuizen naar een andere regio kunnen zich niet meer inschrijven bij een nieuwe huisarts. Praktijken verdwijnen omdat bijna gepensioneerde huisartsen moeilijk een vervanger vinden. Er is minder animo om die verantwoordelijkheid te nemen, inclusief uitdijende administratie, overleggen, het managen van praktijkpersoneel en nacht- en weekenddiensten. Verdaasdonk: "Het werkplezier gaat verloren dus jonge artsen blijven vooral waarnemer. Dan hebben ze al die andere verantwoordelijkheden niet." Ook huisvestingsproblemen spelen een rol. Praktijken zouden kunnen uitbreiden om dreigende patiëntenstops te voorkomen. Maar juist uitbreiden blijkt lastig bij gemeenten voor elkaar te krijgen. Er moet volgens de actievoerende huisartsen een kentering komen om de neerwaartse spiraal te doorbreken. Een goed beginpunt zou het verruimen van de behandeltijd zijn, betogen ze. Door zorg niet meer in consultjes van 10 of 20 minuten te hoeven afraffelen verwacht de Landelijke Huisartsen Vereniging dat het plezier in het vak weer kan terugkeren. "Als dat niet gebeurt, wordt het lastig om het huisartsentekort op te lossen." Het is dan ook een belangrijke eis aan minister Kuipers, dat in het Integraal Zorg Akkoord wordt opgenomen dat huisartsen meer tijd krijgen voor hun patiënt. "De zorg is dan beter, uit pilots blijkt bovendien dat er dan minder wordt doorverwezen", zegt Verdaasdonk. Ook zouden de wachtlijsten voor gespecialiseerde zorg dan moeten worden opgelost.  Kuipers schreef vorige maand in een voortgangsverslag aan de Tweede Kamer dat meer tijd voor een huisartsenconsult zijn uitgangspunt is. Maar huisartsen zijn sceptisch. "Dat stond ook in het vorige akkoord, dat toen het hoofdlijnenakkoord heette", zegt de vicevoorzitter van de beroepsvereniging. "Er is niet veel gebeurd behalve een paar pilots. Het is belangrijk dat het opnieuw in het akkoord komt, maar het is nu echt cruciaal dat het ook daadwerkelijk wordt uitgevoerd wordt."||https://nos.nl/artikel/2434728-huisartsen-naar-het-malieveld-ons-beroep-staat-op-het-spel
2022-06-30||Advocaten Ali G. vragen om vrijspraak in afpersingszaak fruithandel|| De advocaten van Ali G. hebben tijdens de vierde zittingsdag in het proces rond fruithandel De Groot om vrijspraak gevraagd. G. heeft altijd ontkend het brein achter de aanslagen en afpersingen te zijn. In twee jaar tijd vond een groot aantal aanslagen plaats op de familie De Groot en medewerkers en ex-medewerkers van het bedrijf in Hedel. Een 22-jarige verdachte speelt in eerste instantie een centrale rol in de zaak. Hij werd tijdens een undercoveractie door agenten in een busje getrokken. Hij dacht dat hij te maken had met criminelen, maar werd in werkelijkheid verhoord door politiemensen. De verklaring die hij toen gaf, is niet opgenomen door de agenten maar wel gebruikt in het strafproces. De advocaten van G. vinden deze werkwijze ontoelaatbaar en oncontroleerbaar, legt een verslaggever van Omroep Gelderland uit. In eerdere rechtszaken tegen andere verdachten werden de verhoren van de 22-jarige verdachte wel toegelaten en volgden veroordelingen. Zo werd G.'s broer tot tien jaar cel veroordeeld. Het feit dat medegedetineerden van Ali G. hebben verklaard dat hij vanuit de gevangenis doorgaat met het geven van opdrachten voor nieuwe aanslagen, nemen zijn advocaten niet serieus. Zij vergeleken wat gezegd wordt in de gevangenis vanmiddag met "een roddelblad". Ali G. heeft vandaag wel toegegeven dat hij een lijst van medewerkers van De Groot heeft gedeeld met het criminele milieu. De lijst was per ongeluk in zijn strafdossier terechtgekomen en op die manier ook bij Ali G. Op de lijst stonden de namen en adressen van 300 werknemers van De Groot. Volgens het OM heeft G. de lijst stiekem gekopieerd en mensen buiten de gevangenis opdracht gegeven om aanslagen te plegen op de genoemde adressen. Gisteren kwam het Openbaar Ministerie met de strafeis tegen G. van ruim 26 jaar cel. De uitspraak wordt in september verwacht.||https://nos.nl/artikel/2434725-advocaten-ali-g-vragen-om-vrijspraak-in-afpersingszaak-fruithandel
2022-06-30||Eerste Joint Strike Fighters landen op vliegbasis Volkel || De eerste vier F-35's ofwel Joint Strike Fighters zijn vanmiddag vanuit Leeuwarden aangekomen op de vliegbasis in het Brabantse Volkel. Daarmee zijn er nu twee Nederlandse locaties de thuisbasis voor de JSF. Onder het toeziend oog van tientallen vliegtuigspotters en liefhebbers vlogen de F-35's om 15.45 uur over de vliegbasis. Zo'n tien minuten later landden ze. De komende tijd komen er nog meer F-35's naar Volkel. De luchtmacht beschikt inmiddels over 25 van deze gevechtsvliegtuigen, ongeveer de helft van de totale bestelling bij de Amerikaanse bouwer. Van deze 25 zijn er nog zeven in de Verenigde Staten. Volkel heeft er nu dus vier, Leeuwarden veertien. De F-35 is de modernere opvolger van de F-16. "Ik heb nog maar heel weinig metertjes en knopjes in het toestel zitten", zegt een van de vliegers tegen Omroep Brabant. "Het is eigenlijk één groot soort touchscreen waarmee ik kan praten met het vliegtuig. Het is alsof je van een gewone auto overstapt naar een Tesla." Niet iedereen is blij met de komst van de F-35's. Vanochtend was er nog een demonstratie bij de vliegbasis in Volkel, zegt een verslaggever van de regionale omroep. Demonstranten zijn bang voor geluidsoverlast en de impact op het klimaat. De Nederlandse regering heeft jarenlang gesteggeld over het Joint Strike Fighter-programma van het Amerikaanse ministerie van Defensie. Al in de jaren 90 werd duidelijk dat de F-16's op den duur aan vervanging toe waren. In 2002 besloot Nederland mee te doen aan het JSF-project. Uiteindelijk werd de JSF de duurste militaire aankoop uit de Nederlandse geschiedenis. Elk exemplaar kost zo'n 66 miljoen euro. Er zijn er 52 aangeschaft.||https://nos.nl/artikel/2434723-eerste-joint-strike-fighters-landen-op-vliegbasis-volkel
2022-06-30||Voorbereidingscommissie parlementaire enquête corona van start|| De samenstelling van de commissie die de parlementaire enquête over de coronacrisis gaat voorbereiden is bekend. Negen Tweede Kamerleden vormen de commissie. Het zijn oud-voorzitter van de Tweede Kamer en PvdA-Kamerlid Khadija Arib, Pieter Omtzigt (fractie Omtzigt), Wybren van Haga (Groep Van Haga), Ulysse Ellian (VVD) Vicky Maeijer (PVV), Hilde Palland (CDA), Marijke van Beukering (D66), Pepijn van Houwelingen (Forum voor Democratie) en Nicki Pouw (Ja21). Komende woensdag komt de voorbereidingscommissie voor het eerst bijeen. Dan wordt ook de voorzitter gekozen. Meestal vormen de leden van de voorbereidingscommissie ook de uiteindelijke commissie die de parlementaire enquête zelf gaat doen. Eind vorig jaar stemde de voltallige Kamer in met een enquête naar de gang van zaken rond de coronacrisis. Doel is om alle aspecten van het coronabeleid en de maatregelen te onderzoeken. Daarbij wil de Kamer kijken naar de rol van het kabinet, het parlement en andere betrokken instanties, adviseurs en experts. De Onderzoeksraad voor Veiligheid is al bezig met een onderzoek naar de bestrijding van het coronavirus. De Kamer wil in aanvulling daarop dus ook zelf de aanpak van de pandemie onder de loep nemen. De precieze onderzoeksvraag moet nog bepaald worden. Een parlementaire enquête geldt als het zwaarste middel van de Tweede Kamer. Die kan dan zelfstandig onderzoek doen naar een bepaalde kwestie. Getuigen zijn verplicht te verschijnen en ze worden onder ede verhoord. Sinds de Tweede Wereldoorlog zijn er twaalf parlementaire enquêtes geweest. De laatste was van 2013 tot 2016 en ging over het debacle met de Fyra, de snelle treinverbinding tussen Nederland en België. Deze week begon de dertiende enquête: over de gaswinning in Groningen. Ook over de toeslagenaffaire staat nog een enquête gepland.||https://nos.nl/collectie/13902/artikel/2434721-voorbereidingscommissie-parlementaire-enquete-corona-van-start
2022-06-30||CPB: bedrijven kunnen lonen eenmalig flink verhogen|| Een eenmalige flinke loonsverhoging zou de economische scheefgroei recht kunnen trekken, zegt het Centraal Planbureau (CPB). De inflatie is immers uitzonderlijk hoog - afgelopen mei nog 8,8 procent, onder meer doordat energie veel duurder is. Nederland is "collectief armer" geworden, en dat raakt vooral huishoudens. Het bedrijfsleven heeft er volgens het CPB in het algemeen minder last van, en maakt in sommige gevallen zelfs meer winst. Daarom stelt het bureau dat een eenmalige loonsverhoging zou helpen om de lasten van de hogere energieprijzen evenrediger te verdelen. Die hogere loonkosten zouden dan vervolgens niet volledig moeten worden doorberekend in de prijzen van producten en diensten, zegt het CPB. Gebeurt dat wel, dan dreigt een zogenoemde loonprijsspiraal. Het CPB gaat er daarbij van uit dat er geen automatische prijscompensatie in de cao-afspraken staat. Bij zo'n afspraak gaat het loon telkens mee met de inflatie. "Het is verstandig voor een bedrijf om inderdaad geen automatische prijscompensatie af te spreken", reageert macro-econoom Marcel Klok van ING. "Want zelfs als het slechter gaat met het bedrijf, blijven de kosten dan stijgen." "Je ziet langzamerhand wel dat lonen weer meer stijgen. We verwachten dat ze volgend jaar pas weer ongeveer in lijn liggen met de inflatie." In het rapport van het CPB is er niet specifiek gekeken naar de positie van zzp'ers. Maar zij hoeven er niet per se relatief op achteruit te gaan, als voor de mensen met een contract het loon stijgt. "Dat zal wel meevallen", denkt Klok dan ook. "Je ziet wel dat de tarieven van zzp'ers gemiddeld harder stijgen dan lonen als het goed gaat met de economie, maar dat ze er nog meer op achteruit gaan als het economische slechte tijden zijn. Nu is er wel een krapte op de arbeidsmarkt, waar zzp'ers gemiddeld gezien van kunnen profiteren door een hogere prijs te vragen." Het CPB is optimistisch over de inflatieverwachting. En denkt dat die op de middellange termijn stabiliseert rond de 2 procent. Dat komt doordat de grootste prijsstijgingen, zoals bijvoorbeeld van energie, dan al in de prijs zitten verwerkt en er dus geen nieuwe hoge kosten bij gaan komen. Er staat in het rapport nog een ander scenario beschreven waarbij de inflatie wel hoog blijft, maar het CPB noemt het "onwaarschijnlijk" dat dat het geval is.||https://nos.nl/artikel/2434713-cpb-bedrijven-kunnen-lonen-eenmalig-flink-verhogen
2022-06-30||Complotdenkers krijgen celstraf voor doodsbedreiging en opruiing|| Complotdenkers Wouter R. (54) en Joost K. (44) krijgen een celstraf voor het uiten van (doods)bedreigingen aan het adres van onder anderen Jaap van Dissel, Mark Rutte en een huisarts in Bodegraven. Joost K. is veroordeeld tot vijftien maanden cel waarvan vier voorwaardelijk, en Wouter R. krijgt achttien maanden cel waarvan zes voorwaardelijk. Een derde verdachte, Hans van M. (57), is veroordeeld tot een celstraf van drie maanden, die hij al in voorarrest heeft uitgezeten, en een taakstraf van honderd uur. De gemeente Bodegraven had aangifte gedaan tegen de mannen. Ze stonden terecht voor het verspreiden van verhalen over satanisch ritueel kindermisbruik in Bodegraven en het opruien van hun volgers. Ze deden dit onder meer via het online programma van R., dat werd verspreid via sociale media. De internetuitzendingen leverden de verdachten 111.000 euro aan donaties op. RIVM-directeur Jaap van Dissel werd veelvuldig bedreigd in de filmpjes. In de rechtszaal werd een video getoond waarin R. in zijn auto een fietsende Van Dissel achtervolgt en hem een pedofiel en kindermoordenaar noemt. In een andere video maakten K. en R. Van Dissels privéadres bekend en riepen ze hun volgers op om hem voor zijn verjaardag stenen cadeau te geven. Als gevolg van deze bedreigingen staat Van Dissel 24 uur per dag onder bewaking. In een slachtofferverklaring, die bij een eerdere rechtszaak werd voorgedragen door een vertegenwoordiger van het RIVM, stelde Van Dissel dat zijn leven volledig op zijn kop staat. Bedreigingen waren ook gericht aan het adres van verschillende Bodegravenaren, onder wie een huisarts en een wetenschapper. De complotdenkers geloven dat er in de jaren 80 een serie satanische kindermoorden heeft plaatsgevonden in de gemeente. Begin vorig jaar legden aanhangers van de complotdenkers daarom bloemen neer op een begraafplaats in Bodegraven, op kindergraven. Nabestaanden werden geconfronteerd met briefjes over satanisch misbruik. De gemeente heeft toen een noodverordening afgekondigd om complotdenkers van de begraafplaats te weren. Joost K. is opgegroeid in Bodegraven en beweert herinneringen te hebben van gruwelijke kindermoorden en seksueel misbruik. Het Openbaar Ministerie noemt deze beschuldigingen bizar en eiste eerder dat hij zich moet laten behandelen in een psychiatrische kliniek. De rechtbank legde hem dat niet op. Wouter R. was vorig jaar in een andere zaak ook al veroordeeld tot negen maanden cel voor opruiing. De man, die zich trainer en coach noemt, verspreidde meerdere complottheorieën in zijn online programma. Hij nodigde Joost K. vaak uit in zijn video's om te praten over het vermeende misbruik in Bodegraven.||https://nos.nl/artikel/2434712-complotdenkers-krijgen-celstraf-voor-doodsbedreiging-en-opruiing
2022-06-30||Staghouwer wil gesprek met boeren, Van der Wal terug op ministerie|| Minister Staghouwer van Landbouw wil volgende week een gesprek organiseren met boerenorganisaties. Die organisaties moeten dan wel de aard van de protestacties van deze week afkeuren, zegt het ministerie van Landbouw. Minister Staghouwer is de eerste gesprekspartner, omdat de inzet een gesprek over de toekomst van de landbouw is. Hij wil de komende weken aan de agrarische sector duidelijk maken wat het kabinet te bieden heeft en hoe dat in de praktijk gaat uitpakken. Het is nog niet zeker of ook minister Van der Wal (Natuur en Stikstof) bij het gesprek zal zijn. Zij is weer op het ministerie aan het werk na de rellen bij haar woning, waardoor zij even thuisbleef. Boeren braken door een politieblokkade, vernielden een politieauto en leegden een giertank. Landbouworganisaties reageren teleurgesteld op het voorstel van de minister. "Hij heeft duidelijk niets begrepen van het grootste boerenprotest ooit, vorige week in Stroe", zegt bestuurslid Jeroen van Maanen van de Nederlandse Melkveehouders Vakbond, die stelt te spreken namens alle boerenbelangenorganisaties die in Stroe aanwezig waren. "Nu de acties en het commentaar daarop toenemen wil Staghouwer ineens weer praten, maar we hebben lang genoeg gepraat. De maat is vol", aldus Van Maanen. Volgens de boeren lijdt het kabinet aan tunnelvisie en zolang er geen zicht op aanpassing van de stikstofplannen willen zij niet in gesprek met de minister. Agractie Nederland stelt dat er sowieso gesproken moet worden met minister Van der Wal omdat minister Staghouwer niet gaat over "de draconische plannen waar het boerenprotest over gaat."  Vanavond debatteert de Kamer over de uit de hand gelopen acties. Kamerleden voelen zich onveilig nu actievoerders niet terugdeinzen voor acties op de stoep van politici. Premier Rutte, net terug van de NAVO-top in Madrid, zal samen met minister Yesilgöz in het debat moeten uitleggen wat het kabinet eraan gaat doen om meer gewelddadige en gevaarlijke protesten te voorkomen. Het debat begint om 19.30 uur en is live te volgen op NPO Politiek en via NOS.nl.||https://nos.nl/artikel/2434711-staghouwer-wil-gesprek-met-boeren-van-der-wal-terug-op-ministerie
2022-06-30||Schipper vervolgd voor dood door schuld na zinken zandschip bij Borsele|| De schipper van een binnenvaartschip dat in maart 2019 zonk in de Westerschelde wordt vervolgd. De 43-jarige stuurman kwam daarbij om het leven. Het OM vindt dat de Zeeuwse schipper verantwoordelijk is voor het zinken van het zandschip. Hij zou zich niet aan het scheepvaartreglement hebben gehouden, wat leidde tot een onveilige vaart. Hem wordt dood door schuld ten laste gelegd. Op de bewuste zaterdag waaide het hard en stonden er relatief hoge golven, meldt Omroep Zeeland. De schipper had beter moeten inschatten wat de gevaren van de slechte weersomstandigheden waren. Het binnenvaartschip uit Rilland zonk niet ver van de kerncentrale in Borssele. De schipper kon snel van het schip worden gehaald, maar de stuurman niet. Er werd een grote zoekactie op touw gezet. Toen het lichaam van de Filipijnse stuurman na drie weken nog niet was gevonden, werd het schip geborgen. Dat lag al die tijd nog op de bodem van de Westerschelde. Het schip werd in tweeën gezaagd en in delen naar boven getakeld. Bij het bovenhalen van het voorste deel werd het lichaam van de vermiste man gevonden. De schipper uit Rilland wordt dood door schuld ten laste gelegd. De man moet in september voor het eerst in de Amsterdamse rechtbank verschijnen.||https://nos.nl/artikel/2434708-schipper-vervolgd-voor-dood-door-schuld-na-zinken-zandschip-bij-borsele
2022-06-30||Honderd bedrijven geven personeel vrij op 1 juli: 'Keti Koti is belangrijk' || De jaarlijkse herdenking en viering van de afschaffing van de slavernij op 1 juli zou een nationale feestdag moeten worden, vindt de Nationaal Coördinator tegen Discriminatie en Racisme. Volgens Rabin Baldewsingh is het moment daar: "Er is weinig aandacht voor ons slavernijverleden terwijl er eigenlijk zo veel te vertellen is. Ik wil graag dat heel Nederland betrokken is bij deze herdenking, niet alleen de Afro-Caribische gemeenschap." Baldewsingh roept het kabinet op om volgend jaar - als het 160 jaar geleden is dat de slavernij werd afgeschaft - te zorgen voor een nationaal karakter van de herdenking. Zo zou koning Willem-Alexander voortaan aanwezig moeten zijn bij de herdenking van het slavernijverleden. Hij pleit ook voor een nationale vrije dag, eens in de vijf jaar. Ongeveer honderd bedrijven en organisaties doen dat al: ze geven hun personeel morgen vrij, om stil te staan bij de afschaffing van de slavernij. Stichting NDSM-werf in Amsterdam is een van die bedrijven. "We geven graag aandacht aan alles wat er in de samenleving speelt, dit past dus ook goed bij waar we voor staan", zegt directeur Tim Vermeulen. "Daar heb ik niet lang over hoeven nadenken. Een aantal medewerkers gaf aan om die dag sowieso vrij te nemen, maar toen dacht ik: dit doen we als organisatie met z'n allen." Vorig jaar werd een petitie om 1 juli een vrije dag te maken meer dan 60.000 keer ondertekend. "De samenleving is er klaar voor", zegt Jerry Afriyie van Nederland Wordt Beter. "Nu is het aan het kabinet om verantwoordelijkheid te nemen." Een van de voorstanders is performance artist Elisa Lo-A-Njoe, die op Keti Koti een voorstelling geeft over haar familieverleden:  In Rotterdam wordt de slavernij vanavond herdacht bij het monument aan de Lloydkade. In de stad is bewust gekozen om de herdenking en de viering op verschillende dagen te houden omdat beide bijeenkomsten een andere lading hebben. Kerken en culturele instellingen in de stad hebben, samen met Stichting Gedeeld Verleden Gezamenlijke Toekomst, een manifest opgesteld dat tijdens de herdenking wordt aangeboden aan burgemeester Aboutaleb. Daarin wordt opgeroepen om volgend jaar meer Rotterdammers te betrekken bij de herdenking en de viering van het afschaffen van de slavernij. "Dan doet de doorsnee Rotterdammer straks ook mee", zegt Harlow Brammerloo, een van de initiatiefnemers van het manifest. Dat er meer Rotterdammers meedoen met de herdenking en viering is belangrijk omdat het discriminatie tegengaat, staat in het manifest. Ook moet het voor verbinding zorgen tussen de verschillende bevolkingsgroepen in de stad. Vorig jaar bood het bestuur van Rotterdam zijn excuses aan voor het slavernijverleden van de stad. "Het is goed dat Rotterdam zich heeft uitgesproken over het slavernijverleden. We hopen dat de gemeente nu ook de volgende stap zet en zich inzet om deze geschiedenis met zoveel mogelijk Rotterdammers te delen", zegt Brammerloo.||https://nos.nl/artikel/2434707-honderd-bedrijven-geven-personeel-vrij-op-1-juli-keti-koti-is-belangrijk
2022-06-30||Wetsvoorstel aangenomen tegen witwassen in Europese cryptosector|| Het wordt in Europa moeilijker voor criminelen om misbruik te maken van cryptomunten. Het Europees Parlement en de lidstaten werden het gisteravond eens over een wetsvoorstel dat onder meer witwassen via cryptomunten tegen moet gaan. Door de nieuwe wet moet er meer informatie beschikbaar zijn bij transacties. Vorig jaar werden er miljarden euro's in de cryptosector witgewassen en werden mensen voor miljarden euro's opgelicht. De nieuwe wet zorgt ervoor dat dienstverleners in de cryptosector meer informatie moeten verzamelen over transacties en die ook toegankelijk maken. Op die manier zijn transacties beter te traceren. Zo kunnen autoriteiten mogelijke criminele geldstromen beter in kaart brengen. Vandaag wordt er nog een ander wetsvoorstel besproken dat de Europese cryptosector moet gaan reguleren. Als er daarover ook een akkoord komt, moeten diensterverleners hun bedrijfsstructuur op orde brengen, informatie publiceren over hun financiële positie en zorgen dat hun IT-systemen bestand zijn tegen cyberaanvallen. Europarlementariër Paul Tang (PvdA) heeft namens de sociaaldemocraten over beide wetsvoorstellen onderhandeld. Volgens hen zijn beide hard nodig. "De sector is volwassen geworden en wordt met deze wetten ook als zodanig behandeld", zegt Tang. "De klant mag niet de dupe worden van cryptocriminelen, slecht opgezette crypto-projecten of houtje-touwtje IT-systemen. Deze wetten zijn een gamechanger voor de Europese investeerder."||https://nos.nl/artikel/2434700-wetsvoorstel-aangenomen-tegen-witwassen-in-europese-cryptosector
2022-06-30||Amazon verwijdert lhbti-zoekresultaten in de Emiraten|| Webwinkelgigant Amazon beperkt de zoekresultaten voor lhbti-producten op zijn website in de Verenigde Arabische Emiraten (VAE). Het bedrijf heeft hiertoe besloten omdat het onder druk is gezet door de autoriteiten in de Golfstaat. Seksuele relaties tussen mensen van hetzelfde geslacht zijn illegaal in de Emiraten. De regering van de Emiraten had Amazon tot vrijdag gegeven om aan diens eisen te voldoen. Zo niet, dan volgden er sancties. Welke dat zouden zijn is niet duidelijk, schrijft The New York Times. De zoektermen die in de ban zijn gegaan lopen uiteen. Meer dan 150 trefwoorden leveren nu geen resultaten op, waaronder algemene termen als 'pride' en 'kasthomo', maar ook specifieke opdrachten voor producten als 'transgendervlag' en 'lhbti-iphone-hoesje', schrijft de krant die documenten inzag. "Als bedrijf blijven we ons inzetten voor diversiteit, gelijkheid en inclusie, en zijn we van mening dat de lhbtq+-rechten moeten worden beschermd", zegt een woordvoerder van Amazon in een verklaring tegen The New York Times. "Met Amazon-winkels over de hele wereld moeten we ook voldoen aan de lokale wet- en regelgeving van de landen waarin we actief zijn." Techbedrijven tonen zich vaker bereid compromissen te sluiten om handel te kunnen blijven drijven in streng religieuze en conservatieve landen. Netflix heeft een aflevering van een show verwijderd na klachten van Saudi-Arabië en op verzoek van het Kremlin verwijderden Apple en Google een verkiezingsapp van de Russische oppositieleider Navalny.  Eerder deze maand werd bekend dat de autoriteiten in Saudi-Arabië speelgoed en kleding in de kleuren van de regenboog in beslag nemen, omdat ze homoseksualiteit zouden promoten. In Saudi-Arabië staan zware straffen op homoseksuele relaties en handelingen, tot aan de doodstraf aan toe. In april mocht ook de film Doctor Strange in the Multiverse of Madness van Disney niet vertoond worden in het streng islamitische koninkrijk. Vermoedelijk was dat omdat er twee zoenende vrouwen in te zien zijn. Ook in de Emiraten is de film niet te zien. De nieuwe animatiefilm Lightyear van Disney trof hetzelfde lot: in verschillende conservatieve landen is de film verboden of gecensureerd vanwege een kus tussen twee vrouwen.||https://nos.nl/artikel/2434695-amazon-verwijdert-lhbti-zoekresultaten-in-de-emiraten
2022-06-30||NVWA legt slachterij in Utrecht stil na slaan en schoppen van dieren|| De NVWA heeft een middelgrote slachterij in de provincie Utrecht per direct stilgelegd. "We hebben misstanden geconstateerd waarvan je hoopt dat ze gewoon niet voorkomen. Maar helaas zijn ze hier wel gebeurd", zegt Lisette de Ruigh van de Nederlandse Voedsel- en Warenautoriteit. "Deze respectloze omgang met dieren is onacceptabel. We treden hier dan ook hard tegen op." De misstanden kwamen aan het licht nadat een NVWA-toezichthouder had gezien dat een schaap ernstige verwondingen had. Uit onderzoek bleek dat het dier die alleen kort daarvoor in het slachthuis opgelopen kon hebben. De toezichthoudend dierenarts en NVWA-inspecteurs besloten de camerabeelden terug te kijken die het slachthuis eerder had gemaakt. Op de beelden was te zien dat een slachthuismedewerker dieren opdreef door op ze te gaan staan, ze te slaan en ze te schoppen. De NVWA zegt dat het slachthuis "een gedegen plan van aanpak voor structurele verbetering van dierenwelzijn moet opstellen voordat het weer mag opstarten". Intussen wordt ook gekeken of het gedrag van de medewerkers aanleiding is voor een strafrechtelijk onderzoek. RTV Utrecht meldt dat de NVWA vanwege de lopende procedure de naam van de slachterij niet wil noemen.||https://nos.nl/artikel/2434693-nvwa-legt-slachterij-in-utrecht-stil-na-slaan-en-schoppen-van-dieren
2022-06-30||Shell vond aardbeving Huizinge 'gamechanger', maar bleef gas winnen|| De Nederlandse Aardoliemaatschappij (NAM) heeft na de zware aardbeving bij Huizinge in 2012 niet echt overwogen om de winning van Gronings gas terug te schroeven, omdat het volgens het bedrijf niet zou bijdragen aan het terugdringen van het risico op zulke zware aardbevingen. Dat heeft Pieter Dekker, oud-topman van Shell, gezegd tegen de parlementaire enquêtecommissie. Hij was tussen 1997 en 2016 bij Shell verantwoordelijk voor de joint-ventures Gasterra (voorheen Gasunie) en de NAM. Dekker noemde de beving in Huizinge, met een kracht van 3,6, "een gamechanger". Tot die tijd gingen de experts ervan uit dat de gaswinning alleen bevingen met beperkte schade en een heel kleine kans op letsel kon veroorzaken. "Maar ineens realiseerden we ons dat het veel grotere effecten kon hebben", vertelde hij. Kort daarna adviseerde het Staatstoezicht op de Mijnen (SodM) om vanwege de veiligheid de gaskraan minder ver open te zetten. Medewerkers van Shell berekenden dat die productieverlaging kon worden opgevangen met alternatieve bronnen. Maar de NAM en Gasterra besloten anders, mede op advies van de seismologische experts van het KNMI. Volgens de NAM was het maar de vraag of minder gas winnen zou leiden tot minder krachtige aardbevingen. "Het zou hooguit de frequentie van de bevingen verlagen. Minder produceren droeg niet bij aan het oplossen van het probleem. Die conclusie van de NAM hebben wij als Shell overgenomen", zei Dekker. Dat gebeurde volgens hem niet vanwege de opbrengsten van de gaswinning. "Het ging ons om het oplossen van de problemen." Ook de toenmalig minister van Economische Zaken, Kamp, greep niet in. De gaskraan werd vervolgens juist verder opengezet. In 2013 werd er meer dan 50 miljard kubieke meter gas uit het Groningenveld gehaald, veel meer dan in de jaren daarvoor. "Dat het zo hoog uit kwam, is ongelukkig, dat realiseer ik me", zei Dekker. "Maar het is wel in lijn met de logica waarmee toen besluiten over de winning tot stand kwamen." De winning zat nog ruim onder het langjarig plafond dat afgesproken was en Gasterra had als opdracht het Groningse gas zo goed mogelijk te vermarkten, legde hij uit. Vanmiddag hoorde de enquêtecommissie Johan de Haan, voormalig topman van de NAM. Hij schetste het beeld dat het bedrijf na Huizinge de enorme golf schadeclaims nauwelijks aan kon, vooral door een groot gebrek aan schade-experts. Eerst werd oud-productiepersoneel teruggeroepen van pensioen om de schades op te nemen. Dat waren mensen uit de omgeving, wat het contact met de bewoners moest vergemakkelijken. Toen de claims bleven komen, werd de schadeafhandeling uitbesteed aan een nieuw opgerichte instelling: het Centrum Veilig Wonen (CVW). "De taak was eigenlijk te groot voor de NAM", vertelde De Haan. "En ik wou dat ik dat eerder had gezien." Volgens De Haan had de NAM geen inhoudelijke bemoeienis met de manier waarop het CVW de schades afhandelde. Toch werd hij door de commissie geconfronteerd met een oude e-mail, waarin staat dat hij vindt dat sommige bewoners het CVW "zien als kassa". De Haan wilde niet dat het CVW coulanter zou worden bij schades waarbij twijfel was of die wel waren veroorzaakt door de gaswinning. "Voor je het weet moet je alles doen en moet je alles betalen", stond in de e-mail. Tegen de commissie zei De Haan dat het niet om de kosten ging. "Die zijn nooit een issue geweest. Maar zomaar met geld strooien is ook geen oplossing voor de problemen. Dat is wat ik heb willen zeggen." De trage afhandeling van de schade aan hun huizen is een grote ergernis voor veel Groningers. Ze wijzen daarbij vooral naar de NAM. De Haan vindt dat hij zijn uiterste best heeft gedaan om de problemen op te lossen. "Ik woon in Groningen. Ik zag hoe erg de gevolgen waren voor de Groningers. Dat stimuleerde mij om te helpen waar ik kon." Morgen verschijnt er nog een gedupeerde voor de commissie, en een hoogleraar Sociale Psychologie.||https://nos.nl/collectie/13902/artikel/2434692-shell-vond-aardbeving-huizinge-gamechanger-maar-bleef-gas-winnen
2022-06-30||Vermist meisje (13) uit Lelystad gevonden|| Een 13-jarig meisje voor wie vandaag een Amber Alert uitging, is in goede gezondheid aangetroffen. Dat meldt de politie in Flevoland. Details ontbreken vooralsnog. Het meisje vertrok vanochtend om 09.00 uur bij haar school. In de middag werd ze nog gezien met een man. Van beiden werd een signalement gegeven, het publiek werd verzocht 112 te bellen als ze het meisje en de man zagen. In december 2019 werd er voor hetzelfde meisje ook een Amber Alert verstuurd. Ze werd enige tijd later gevonden in het centrum van Lelystad. Het toen 11-jarige meisje was uit huis geplaatst en door haar vader meegenomen. De man werd na haar vondst aangehouden. De politie hield er rekening mee dat de vader van het meisje ook betrokken was bij de vermissing vandaag. Of dat werkelijk zo was, is niet bekendgemaakt.||https://nos.nl/artikel/2434689-vermist-meisje-13-uit-lelystad-gevonden
2022-06-30||Man op tractor verdacht van poging tot doodslag bij blokkade A37|| Een 23-jarige man uit Hoogeveen wordt verdacht van poging tot doodslag, omdat hij gisteravond met een tractor zou zijn ingereden op een politieauto. Dat gebeurde op de A37 van Emmen naar Hoogeveen. Boeren blokkeerden daar enige tijd de weg. De politieagenten die in de auto zaten, hebben aangifte gedaan. De 23-jarige man zit vast en wordt verhoord. Ook is hem zijn rijbewijs afgenomen. Een groep van dertig tot vijftig personen probeerden de aanhouding van de bestuurder van de tractor tegen te houden, zegt de politie. Ook raakte een van de politieagenten lichtgewond toen een tractor de snelweg op wilde rijden en de hand van een agent raakte. Hier wordt nog onderzoek naar gedaan. Bij de blokkade hield de politie in totaal twee mensen aan. Al verschillende keren liepen de boerenacties uit op gevaarlijke situaties. Op verschillende plekken in het land werd gisteren opnieuw actie gevoerd tegen de stikstofplannen van het kabinet.||https://nos.nl/artikel/2434688-man-op-tractor-verdacht-van-poging-tot-doodslag-bij-blokkade-a37
2022-06-30||Uslu: bereid NCTV naar risico's 'omvolkingstheorieën' te vragen|| Staatsssecretaris Uslu is bereid om de Nationaal Coördinator Terrorismebestrijding en Veiligheid (NCTV) een toelichting te vragen op de risico's voor de nationale veiligheid van het uitzenden van 'omvolkingstheorieën' op de publieke omroep. Dat schrijft ze in een brief aan de Tweede Kamer. Uslu zegt dat na een verzoek van een Kamermeerderheid van D66, VVD, PvdA, GroenLinks, PvdD, ChristenUnie, Denk, Volt en de Lijst Gündogan. De partijen vinden dat de publieke omroep Ongehoord Nederland (ON) te ver is gegaan met het uitzenden van een gesprek met de Vlaamse politicus Filip Dewinter over de extreemrechtse omvolkingstheorie. Uslu vindt dat de kwestie inhoudelijk vooral aan de publieke omroep is, maar ze is wel bereid de NCTV de risico's te laten toelichten. Ze geeft wel aan dat de NCTV op dit moment beperkt is in de uitvoering van zijn analysetaken, omdat er geen gebruik gemaakt kan worden van "online monitoring van open bronnen." De negen politieke partijen stelden na de uitspraken in het programma vragen aan Uslu en aan minister Yesilgöz van Justitie en Veiligheid. Ze wezen erop dat aanslagplegers dergelijke theorieën hebben gebruikt als rechtvaardiging van hun terreurdaden. D66-Kamerlid Sjoerdsma sprak in het NOS Radio 1 Journaal van "levensgevaarlijke complottheorieën". "En ook nog onweersproken en zonder enige kritiek." Sjoerdsma wees daarbij op de recente aanslag in de Amerikaanse stad Buffalo, waarbij een 18-jarige nationalistische extremist tien zwarte mensen doodschoot. De schutter geloofde ook in de omvolkingstheorie, zo kwam naar voren. Ombudsman Margo Smit stelde in een onderzoek dat Ongehoord Nederland (ON) de Journalistieke Code van de NPO heeft geschonden. Op het gebied van betrouwbaarheid en waarheidsgetrouwheid schiet ON volgens Smit tekort. Ze stelt dat Dewinter de ruimte kreeg om te spreken en niet bevraagd werd op bewijs voor zijn uitspraken. Uslu zegt dat de NCTV nu beperkt is in de mogelijkheden.  De wet die als grondslag dient voor de analysetaken van de NCTV (de Wet verwerking persoonsgegevens coördinatie en analyse terrorismebestrijding en nationale veiligheid) is op dit moment in behandeling bij de Kamer. In afwachting daarvan zijn deze taken opgeschort. Uslu wijst erop dat dit betekent dat er nu vanuit de NCTV geen direct zicht is op hoe er bijvoorbeeld door groepen rechtsextremisten online wordt gereageerd. Maar vragen om een toelichting op de risico's kan wel, aldus Uslu. ||https://nos.nl/artikel/2434687-uslu-bereid-nctv-naar-risico-s-omvolkingstheorieen-te-vragen
2022-06-30||Ernstig zieke katten en kittens in vervuilde woning Roosendaal|| In een huis in Roosendaal zijn zo'n 35 katten en kittens gevonden, waarvan het merendeel doodziek was. De Landelijke Inspectiedienst Dierenbescherming (LID) deed de vondst dinsdag in de "ernstig vervuilde, naar ammoniak stinkende" woning van een 72-jarige vrouw. In een kast in de kelder lag een dode kat en ruim twintig dieren waren slecht verzorgd en ernstig ziek. "Twee kittens waren zelfs nog maar ternauwernood in leven", zegt de dienst. Alle zieke dieren zijn naar een opvanglocatie gebracht, waar ze op kosten van de eigenaar worden verzorgd. De vrouw kan de dieren terugkrijgen als ze daar om vraagt, maar daar moet ze wel wat voor doen. "De drempel om de dieren terug te krijgen, ligt hoog", zegt de LID. Er moet aan een aantal voorwaarden worden voldaan: de dieren moeten eerst weer helemaal gezond zijn en het huis helemaal schoon. Ook mogen de dieren alleen terug als de eigenaar alle kosten heeft betaald. Volgens de inspectiedienst gaat het in dit geval om een aanzienlijk bedrag dat kan oplopen tot duizenden euro's. Er is ook een aantal dieren bij de vrouw thuis achtergebleven. Die waren goed verzorgd en gezond. De vrouw moet haar huis zo snel mogelijk laten schoonmaken en binnen een aantal weken volgt er opnieuw een controle. De meeste meegenomen dieren hebben niesziekte. Volgens de inspectiedienst is dat voor verzwakte dieren een serieuze aandoening, die niet alleen kan leiden tot verkoudheid en ontstoken ogen, maar ook tot longontsteking, slechte eetlust en uitdroging. De ziekte kan uiteindelijk de dood tot gevolg hebben.||https://nos.nl/artikel/2434683-ernstig-zieke-katten-en-kittens-in-vervuilde-woning-roosendaal
2022-06-30||Politieagent vervolgd voor dodelijk scooterongeluk Maasdam|| Het Openbaar Ministerie (OM) in Rotterdam gaat een 43-jarige agent strafrechtelijk vervolgen voor het veroorzaken van een dodelijk ongeval met zijn politieauto in december vorig jaar in Maasdam. Een 29-jarige scooterrijdster uit Den Bosch kwam toen om het leven. De agent wordt verdacht van het overtreden van artikel 6 van de Wegenverkeerswet. In dat artikel staat dat het iedere verkeersdeelnemer verboden is zich zodanig te gedragen "dat een aan zijn schuld te wijten verkeersongeval plaatsvindt". Het ongeluk in het Zuid-Hollandse dorp gebeurde op 20 december op een parallelweg van de N217, de doorgaande weg richting Oud-Beijerland. De politiewagen botste op de vrouw op de scooter. Zij raakte zwaargewond en overleed aan haar verwondingen. De politieagenten in de auto bleven ongedeerd, meldde de regionale omroep Rijnmond. Het was meteen al duidelijk dat de politieauto niet deelnam aan een achtervolging. Uit onderzoek van de Rijksrecherche blijkt dat de agent van 43 die de auto bestuurde "aanmerkelijk onvoorzichtig" heeft gereden op de parallelweg. Het is nog niet bekend wanneer de inhoudelijke behandeling van de zaak is.||https://nos.nl/artikel/2434682-politieagent-vervolgd-voor-dodelijk-scooterongeluk-maasdam
2022-06-30||Landelijke helmplicht voor snorfietsers gaat in op 1 januari|| Vanaf 1 januari volgend jaar is het voor snorfietsers verplicht een helm te dragen. Dat die verplichting er zou komen, had het kabinet al aangekondigd en zowel de Tweede Kamer als artsen hadden erom gevraagd. De beoogde invoeringsdatum van 1 juli werd eerder uitgesteld om de branche en de gebruikers meer tijd te geven om zich op de maatregel voor te bereiden. Minister Harbers van Infrastructuur heeft nu bekendgemaakt dat het begin volgend jaar wordt. Een snorfiets mag maximaal 25 kilometer per uur rijden en is te herkennen aan een blauwe kentekenplaat. Harbers verwacht dat door de helmplicht het aantal doden en gewonden onder snorfietsers daalt. Ze hebben vanaf nu dus een half jaar de tijd om een helm te kiezen. Behalve een goedgekeurde motor- of bromfietshelm is ook een helm voor een speedpedelec toegestaan. Wie de helm niet draagt, kan een boete krijgen van 100 euro. In het grootste deel van Nederland mogen snorfietsers op het fietspad rijden en dat blijft zo na 1 januari. In Amsterdam en Utrecht moeten snorfietsers op de rijbaan en daar geldt nu al een helmplicht.||https://nos.nl/artikel/2434680-landelijke-helmplicht-voor-snorfietsers-gaat-in-op-1-januari
2022-06-30||Kabinet en woningbouwcorporaties maken afspraken over lagere huren|| Woningcorporaties, gemeenten, provincies en het rijk hebben afspraken gemaakt om meer betaalbare sociale huurwoningen te creëren en huren voor mensen met een minimuminkomen te verlagen. Daartoe tekenen zij vandaag zogeheten prestatieafspraken. Voor huurders met een inkomen op of onder 120 procent van het sociaal minimum en een huur hoger dan 550 euro komt in 2024 een éénmalige huurverlaging van gemiddeld 57 euro. Daarnaast moeten meer sociale huurwoningen worden gebouwd en veel woningen worden verduurzaamd. Achterliggende gedachte is dat de corporaties er geld voor hebben, omdat op 1 januari de verhuurderheffing voor corporaties wordt afgeschaft. Het streven is dat de huren voor alle huurders van corporaties worden gematigd. De verhuurderheffing werd in 2013 ingevoerd, waardoor de overheid tijdens de financiële crisis meer inkomsten binnen kreeg. Het kost de corporaties ongeveer 1,7 miljard per jaar, wat ze dus vanaf volgend jaar ergens anders voor kunnen gebruiken. Behalve voor verlaging van de huren, zijn er genoeg andere bestemmingen. Brancheorganisatie Aedes gaf vorig najaar aan geen geld meer te hebben voor onderhoud.  De Nationale Prestatieafspraken worden voor het eerst opgesteld. Minister De Jonge van Volkshuisvesting en Ruimtelijke Ordening stelt ze vast in overleg met Aedes (de koepelvereniging van de woningcorporaties), de Vereniging van Nederlandse Gemeenten, het Interprovinciaal Overleg en de Woonbond. Door de onzekere tijden en de stikstofproblematiek spreken partijen in hun overeenkomst nadrukkelijk over streefdoelen. Provincies wordt gevraagd de komende maanden plannen uit te werken. Na de zomer moet blijken of de "regionale woondeals" die het rijk wil sluiten ook echt haalbaar zijn. Uiterlijk eind dit jaar zouden de plannen concreet moeten zijn. Vorig jaar bleek uit onderzoek van de NOS dat je voor een sociale huurwoning in minstens negentig gemeenten gemiddeld meer dan zeven jaar ingeschreven moet staan. In de vijf gemeenten met de langste inschrijfduur (Landsmeer, Wormerland, Haarlemmermeer, Diemen en Amstelveen) is de wachttijd gemiddeld zelfs langer dan zeventien jaar. Bekijk hier hoe lang je moet wachten per gemeente. Hoe heeft het zo ver kunnen komen dat er nu veel te weinig sociale huurwoningen zijn? Bekijk daarvoor deze explainer van NOS op 3:||https://nos.nl/artikel/2434679-kabinet-en-woningbouwcorporaties-maken-afspraken-over-lagere-huren
2022-06-30||Israëlisch parlement maakt weg vrij voor nieuwe premier, maar wie is hij?|| Het Israëlische parlement heeft zichzelf ontbonden en daarmee de weg vrijgemaakt voor nieuwe verkiezingen die op 1 november worden gehouden. Het zijn de vijfde verkiezingen in ruim drie jaar tijd. De ontbinding van het parlement komt een dag voor het land een nieuwe premier krijgt. Yair Lapid neemt om middernacht het stokje over van Naftali Bennett en zal in ieder geval aanblijven tot de verkiezingen. Dat hij premier zou worden was al de afspraak toen hij samen met Bennett en nog zes andere partijleiders ruim een jaar geleden een bonte coalitie smeedde om oud-premier Netanyahu de voet dwars te zetten. Het plan was dat de liberaal-zionistische Lapid het roer na twee jaar zou overnemen van de rechts-nationalistische Bennett, maar door de val van de regering kwam dat afgelopen week in een stroomversnelling. Na de ontbinding van het parlement vandaag, is hij de nieuwe regeringsleider. Voor Israëliërs is Yair Lapid al sinds jaar en dag een bekende. "Hij werd eigenlijk al geboren als beroemdheid", zegt politiek analist Dahlia Scheindlin. "Hij leerde in zijn jeugd iedereen in de scene van Tel Aviv kennen." Zijn vader was een bekende journalist en politicus, zijn moeder was schrijver. Lapid maakte zijn school niet af, maakte geen carrière in het leger, maar klom wel snel op in de mediawereld. Hij had een eigen talkshow op de vrijdagavond en ging ook het nieuws presenteren. Daarnaast schreef hij onder meer een tiental boeken en had hij een korte carrière als amateurbokser. "Een allround-celebrity", aldus Scheindlin. Zo'n tien jaar geleden zette Lapid, net als zijn vader, zijn eerste stappen in de politiek, en met succes. Hij sprak met name kiezers in de seculiere middenklasse in en rond Tel Aviv aan en kwam met zijn partij Yesh Atid (Hebreeuws voor 'er is een toekomst') in het parlement. De grootste kritiek was dat hij nergens echt voor stond, maar zijn partij bleek een blijvertje met een programma in het midden van het politieke spectrum. Zo ging het er aan toe in de Knesset, het Israëlische parlement: Lapid is in theorie voorstander van een tweestatenoplossing met naast Israël ook een Palestijnse staat, al heeft de Palestijnse kwestie voor hem geen hoge prioriteit. Ook het afgelopen jaar, tijdens de regering waaraan hij deelnam, waren er geen noemenswaardige initiatieven om het conflict en de bezetting van Palestijns gebied te doorbreken. Ook met zijn economische ideeën houdt hij het midden tussen links en rechts in Israël. Hij kiest wel positie op het gebied van religie en staat: hij wil de invloed van de rabbijnen op de politiek beperken. Zo is hij bijvoorbeeld voorstander van openbaar vervoer op de Joodse rustdag., maar mede vanwege conflicten met religieuze coalitiepartners kwam er van grote hervormingen het afgelopen jaar niet veel terecht. Tijdens de laatste drie turbulente jaren, met maar liefst vier parlementsverkiezingen, wist Lapid zijn naam verder te versterken. "Hij heeft stappen gezet als politicus", zegt analist Scheindlin. "Hij bleek bedreven in het politieke spel, wist zijn partij bijeen te houden en onwaarschijnlijke bondgenootschappen te smeden, met zelfs voor het eerst in decennia een Arabische partij in de coalitie." Nu die regenboogcoalitie uiteen is gevallen, neemt Lapid dus het stokje over van Bennett. Maar wat kan hij de komende maanden uitrichten, als hoofd van een tandeloze regering? "Niet zoveel", zegt Amir Fuchs, onderzoeker bij het Israel Democracy Institute. "Hij kan niet met grote plannen of nieuw beleid komen, maar wel aan zijn imago als staatsman werken." Zo zal Lapid volgende maand de Amerikaanse president Biden ontvangen als die Israël bezoekt. Wellicht kan hij met dat soort foto-gelegenheden bouwen aan een premiersbonus om zo in te lopen op voormalig minister-president Netanyahu. De rechtse Likud-leider gaat op dit moment aan kop in alle peilingen, ondanks een strafzaak die tegen hem loopt vanwege omkoping en fraude. Lapid lijkt de belangrijkste troef van Israëliërs die hopen dat een terugkeer van Netanyahu hen bespaard blijft. Of de verkiezingen een duidelijke winnaar zullen opleveren, is zeer de vraag. Hoewel de verkiezingsdatum nog ver weg ligt, zou zich volgens de laatste peilingen wederom een patstelling kunnen aftekenen, waarin zowel Netanyahu als diens tegenstanders geen meerderheid behalen. Premier Bennett doet in ieder geval niet meer mee aan de verkiezingen; hij maakte gisteren bekend zich terug te trekken uit de politiek.||https://nos.nl/artikel/2434677-israelisch-parlement-maakt-weg-vrij-voor-nieuwe-premier-maar-wie-is-hij
2022-06-30||Halsema praat met doodsbedreigers, rechtszaken voorlopig van de baan|| De Amsterdamse burgemeester Halsema gaat in gesprek met de drie mannen die haar hebben bedreigd rond de huldiging van Ajax als landskampioen. Daarmee zijn de rechtszaken die voor vandaag en volgende week gepland stonden tegen de drie voorlopig van de baan. Het initiatief voor het gesprek komt van Halsema zelf. Zij verzocht de drie om te komen praten. De mannen uit Den Bosch, Dokkum en Hollands Kroon (Noord-Holland) hebben gezegd op dat verzoek in te gaan, meldt Omroep Brabant. De drie (tussen de 18 en 24 jaar) waren opgepakt, nadat de gemeente Amsterdam op 9 mei bekend had gemaakt dat een huldiging van Ajax in de openbare ruimte, zoals op het Museumplein, onmogelijk was. Door een groot tekort aan beveiligers kon de veiligheid niet worden gegarandeerd. Uiteindelijk werd de landskampioen op 11 mei gehuldigd in de Johan Cruijff Arena. Burgemeester Halsema werd na het besluit bedolven onder dreigementen en ze deed aangifte. Ze zou ook dreigementen van seksuele aard hebben ontvangen. Om hoeveel bedreigingen het precies gaat, is niet bekendgemaakt. De man uit Den Bosch heeft haar volgens justitie via Instagram bedreigd met de dood, dan wel zware mishandeling. De eerste rechtszaak tegen twee mannen zou vandaag dienen en de man uit Den Bosch zou volgende week donderdag voor de politierechter in Amsterdam moeten verschijnen, maar zijn dus afgeblazen. "De uitkomsten van die gesprekken zullen worden meegewogen bij het nemen van de definitieve afdoeningsbeslissingen", laat het Openbaar Ministerie aan AT5/NH Nieuws weten. Een andere verdachte, van 13 jaar oud uit het Gelderse Culemborg, was ook in de kraag gevat. Hij heeft een berisping gekregen van de politie en stuurde een excuusbrief naar Halsema. Hij wordt niet meer vervolgd. Overigens sluit de politie niet uit dat meer mensen zullen worden opgepakt voor de bedreigingen.||https://nos.nl/artikel/2434676-halsema-praat-met-doodsbedreigers-rechtszaken-voorlopig-van-de-baan
2022-06-30||Rookmelder, energiebelasting, minimumloon: dit verandert er allemaal op 1 juli|| Net als op 1 januari veranderen er morgen, op 1 juli, weer wetten, regels en tarieven. Daarom hier een overzicht van de belangrijkste aanpassingen. Om de pijn van de gestegen gas- en stroomrekening iets te verzachten, heeft het kabinet besloten per 1 juli de btw op energie te verlagen. Daardoor betaal je over aardgas, elektriciteit en stadsverwarming geen 21 procent maar 9 procent btw. Deze maatregel duurt vooralsnog tot eind dit jaar. Gemiddeld betalen huishoudens dit jaar hierdoor 140 euro minder btw. Tegelijkertijd verhogen sommige energiebedrijven hun variabele tarief per 1 juli vanwege de gestegen kosten, waardoor je juist weer meer gaat betalen. Het kabinet heeft ook maatregelen genomen die het hele jaar van kracht zijn, zoals een verlaging van de speciale belasting op energie. Een gemiddeld huishouden krijgt daardoor in totaal zo'n 565 euro korting. En voor huishoudens met een laag inkomen is er een extra compensatie van 800 euro. In woningen moet voortaan op iedere verdieping een rookmelder hangen. Sinds 2003 was dit al verplicht voor nieuwbouwwoningen, dus in huizen van 2003 of later zouden ze er al moeten zijn. In die nieuwbouwwoningen moeten rookmelders ook aangesloten zijn op het elektriciteitsnet. Voor oudere woningen geldt die regel niet, je kan dus ook een rookmelder met batterij of accu op je plafond plakken. In huurhuizen moet de verhuurder de rookmelder regelen. Ieder jaar mogen op 1 juli verhuurders van woningen de huur verhogen. De overheid heeft bepaald dat in de vrije sector die huurverhoging maximaal 3,3 procent mag bedragen. Voor sociale huurwoningen is die maximaal 2,3 procent. Er zijn wel uitzonderingen voor mensen die relatief veel verdienen en in een sociale huurwoning wonen. Voor hen mogen de huren meer omhoog. Voor een eenpersoonshuishouden met een inkomen tussen de 47.948 en 56.527 euro mag de huur maximaal 50 euro omhoog. Verdien je meer dan is de maximale huurverhoging 100 euro. Voor een meerpersoonshuishouden dat tussen 55.486 en 75.369 euro verdient, geldt een maximale huurverhoging van 50 euro en bij een inkomen daarboven een max van 100 euro. Tweemaal per jaar verhoogt de overheid het minimumloon op basis van de loonstijgingen die in cao's zijn afgesproken. Per 1 juli is het minimumloon 1756,20 euro per maand voor mensen van 21 en ouder. Dat is een verhoging van 31,20 euro ten opzichte van 1 januari. Verschillende uitkeringen, zoals de AOW, bijstand en Wajong, zijn gebaseerd op het minimumloon. Die gaan dus ook iets omhoog. Ook de kinderbijslag stijgt met tussen de 18,62 en 26,60 euro per kwartaal naar tussen de 249,31 en 356,16 euro, afhankelijk van de leeftijd van het kind. Omdat de bijslag pas na afloop van een kwartaal wordt uitgekeerd, krijgen ouders de eerste hogere kinderbijslag pas in oktober. Makelaars kunnen vanaf 1 juli een biedlogboek bijhouden. In dat logboek staat wanneer er hoeveel is geboden op een woning, wat de eventuele voorbehouden waren, zoals een voorbehoud van financiering en het gewenste moment van de sleuteloverdracht. Het logboek moet het verkoopproces van huizen transparanter maken. Daar waren de laatste jaren veel klachten over. Kandidaatkopers kunnen het logboek wel pas achteraf inzien, na het verstrijken van de bedenktermijn en eventuele ontbindende voorwaarden van het winnende bod. Vanwege de privacy staat er niet in wie geboden heeft. Vanaf 1 januari 2023 wordt het gebruik van een biedlogboek verplicht bij de makelaarsverenigingen NVM, VBO en Vastgoedpro, waar het overgrote deel van de makelaars bij is aangesloten. Al sinds 1 januari dit jaar moeten landbouwvoertuigen zoals tractoren een kenteken hebben als ze worden gebruikt op de openbare weg. Eind 2021 besloot het kabinet dat er tot 1 juli een coulanceperiode geldt, waarin je nog geen boete krijgt. Aan die coulance komt nu dus een einde, net op het moment dat boeren met hun trekkers veelvuldig in het nieuws zijn vanwege hun acties tegen het stikstofbeleid. Om roken verder te ontmoedigen moeten tabaksspeciaalzaken hun presentatie versoberen. Zo mag de aanduiding 'tabakswinkel' niet te opvallend zijn. "Ze mogen niet leiden tot het promoten van tabak of aanverwante producten. In dat geval wordt de aanduiding als reclame gezien. U mag bijvoorbeeld geen grote neonkleurige letters gebruiken", aldus de Rijksoverheid. In de winkel mag nog wel reclame gemaakt worden voor tabaksproducten, maar die mag niet meer van buitenaf zichtbaar zijn. "De voordeur van uw winkel mag bijvoorbeeld niet standaard openstaan als daarmee tabaksproducten van buiten te zien zijn. En als de deur dicht is, dan mogen de producten niet te zien zijn door het glas van de winkeldeur." Bij alle andere verkooppunten dan tabaksspeciaalzaken, zoals supermarkten en tankstations, geldt al het strengere uitstalverbod: sigarettenpakjes moeten helemaal verborgen zijn achter kastdeuren. Iedereen van 0 tot en met 17 jaar kan voortaan gratis lid worden van de bibliotheek. De overheid wil daarmee het lezen onder de jeugd stimuleren. Tot nu toe mochten bibliotheken voor mensen onder de 18 maximaal de helft van het volwassenentarief vragen. Desondanks waren de bibliotheken vaak gratis voor jongeren. Grote bedrijven moeten rekeningen van kleine en middelgrote bedrijven voortaan sneller betalen. Die wettelijke betalingstermijn gaat terug van 60 naar 30 dagen. Mkb-bedrijven klaagden dat grote bedrijven steeds later betaalden, waardoor de kleinere bedrijven soms in de problemen kwamen. Met de kortere betalingstermijn hoopt de overheid dat mkb-bedrijven beter beschermd worden. Als klanten te laat betalen, kunnen ze dat anoniem melden bij het Meldpunt Achterstallige Betalingen van de Autoriteit Consument en Markt. Dat meldpunt blijft in ieder geval tot eind januari 2023 bestaan. Populaire influencers met meer dan 500.000 volgers en abonnees op platforms als YouTube, Instagram en TikTok moeten zich voortaan houden aan strengere reclameregels. Als influencers reclame maken, moet dat duidelijk worden aangegeven, bijvoorbeeld door er 'betaalde samenwerking' of '#ad' bij te zetten. Sluikreclame is verboden en sponsors moeten duidelijk herkenbaar zijn. Voor reclame gericht op kinderen gelden extra strenge regels. Zo mag er geen reclame gemaakt worden voor snoep en alcohol. Ook zijn unboxing-video's met kinderspeelgoed verboden. Dat zijn filmpjes waarin producten worden uitgepakt en besproken. Tijdens de coronapandemie waren er speciale regels voor grenswerkers, mensen die in Nederland wonen maar in Duitsland of België werken of andersom. Door corona gingen velen van hen thuiswerken en daardoor zouden ze dan eigenlijk in hun woonland belasting moeten betalen en niet meer in hun werkland. Om het niet ingewikkeld te maken, hadden Nederland, Duitsland en België afgesproken dat thuiswerkdagen van grenswerkers gezien mochten worden als werkdagen in het land van de werkgever. Omdat de coronamaatregelen nu voorbij zijn en er geen thuiswerkadvies meer is, komt aan die regeling per 1 juli een eind.||https://nos.nl/artikel/2434673-rookmelder-energiebelasting-minimumloon-dit-verandert-er-allemaal-op-1-juli
2022-06-30||Mogelijke corruptie in Zwols Isala-ziekenhuis groter dan gedacht || Een onderzoek naar een mogelijke corruptiezaak in het Zwolse ziekenhuis Isala lijkt groter dan gedacht. Volgens de Volkskrant worden inmiddels minstens vijf medewerkers of oud- medewerkers van het ziekenhuis verdacht van het aannemen van steekpenningen. Vorige week werd al bekend dat het ziekenhuis twee cardiologen heeft geschorst, omdat ze zich volgens justitie jarenlang hebben laten omkopen door een leverancier van medische producten. In ruil voor miljoenen euro's zou die een voorkeursbehandeling hebben gekregen van de cardiologen, meldde de Volkskrant toen. Uit onderzoek van de krant blijkt dat justitie nu ook beslag heeft gelegd bij een emeritus hoogleraar interventiecardiologie van het Radboudumc die bij het Isala heeft gewerkt, de voormalig directeur van het Isala Hartcentrum en een gepensioneerd cardioloog van het ziekenhuis. Ook op de bezittingen van de twee cardiologen die nog wel bij het ziekenhuis werken, is beslag gelegd. Verder doorzochten juristen hun werkplekken, bevestigt het ziekenhuis. De Volkskrant probeerde de vijf verdachten te bereiken, maar geen van hen was tot nu toe bereikbaar voor een reactie. De verdachten zijn of waren betrokken bij het bedrijf Diagram dat wereldwijd commercieel en niet-commercieel hart- en bloedvatenonderzoek doet. Ook levert het ICT-diensten aan ziekenhuizen. De FIOD deed er pasgeleden een inval. Diagram werd onder andere door de emeritus hoogleraar opgericht. In totaal hebben negen cardiologen samen een belang van ruim 40 procent in het bedrijf. Het Isala kan geen verdere informatie geven over het lopende onderzoek, zegt een woordvoerder tegen de NOS. Daarover heeft het ziekenhuis afspraken met het Openbaar Ministerie. Ook de fiscale opsporingsdienst FIOD wil er niks over zeggen. Vorig jaar werd er een intern en vertrouwelijk rapport opgesteld. Daarin ging het over "de gevoelige positie van het bedrijf Diagram", meldt de Volkskrant. De krant heeft het rapport in handen. Daarin gaat het onder meer over de spanning tussen niet-commercieel wetenschappelijk onderzoek en commercieel onderzoek voor medische fabrikanten. Zo stond in het rapport dat Diagram voor een deel afhankelijk was van commerciële partijen. De opbrengsten van commercieel onderzoek werden gedeeltelijk gebruikt om "vaak verlieslatende wetenschappelijke studies" te financieren. En een goede relatie met leveranciers als sponsor was belangrijk voor de betrokken cardiologen, is in het rapport te lezen. Hoe het precies met deze relaties zit, onderzoekt justitie op dit moment.||https://nos.nl/artikel/2434665-mogelijke-corruptie-in-zwols-isala-ziekenhuis-groter-dan-gedacht
2022-06-30||KLM lost laatste deel coronalening af dankzij herstel luchtvaartsector|| Luchtvaartmaatschappij KLM heeft het laatste deel afgelost van de lening die het bedrijf kreeg van de Nederlandse staat. De laatste tranche van 277 miljoen euro is naar Den Haag overgemaakt, heeft de maatschappij bekendgemaakt. KLM kreeg de lening om de coronacrisis door te komen. De luchtvaartmaatschappij betaalde in mei en juni al tranches af van 311 miljoen en 354 miljoen euro. Dat ging om leningen van banken waarvoor de Staat garant stond. Het laatste bedrag stond nog open bij de Staat zelf. De luchtvaartmaatschappij moest de leningen uiterlijk eind 2025 hebben afgelost, maar het bedrijf doet dat dus veel sneller. In totaal kreeg KLM zo'n 3,4 miljard euro steun toegezegd. KLM heeft daar uiteindelijk 942 miljoen euro van gebruikt. Daarnaast kreeg de maatschappij miljarden aan NOW-steun. De snelle afbetaling is te danken aan het herstel in de luchtvaartsector, zegt een woordvoerder van KLM. "Wij zien daarnaast een sterke stijging van de vraag naar vliegtickets en KLM maakt al drie opeenvolgende kwartalen operationele winst. Dat samen met de kostenreductie die we hebben bereikt, maakt deze afbetaling mogelijk." Air France-KLM gaf vorige maand voor 2,25 miljard euro nieuwe aandelen uit, vooral om daarmee de coronasteun van de Franse overheid terug te betalen. De Nederlandse Staat kocht toen voor ongeveer 220 miljoen euro nieuwe aandelen. Volgens minister Kaag van Financiën was dat nodig om het staatsbelang van 9,3 procent in het bedrijf te behouden. KLM houdt wel de optie om in de toekomst geld te lenen. Het bedrijf vindt de omstandigheden nog te onzeker om die optie op te zeggen. Daarom moet de luchtvaartmaatschappij nog altijd aan verschillende voorwaarden van de Staat blijven voldoen.||https://nos.nl/artikel/2434663-klm-lost-laatste-deel-coronalening-af-dankzij-herstel-luchtvaartsector
2022-06-30||Landelijke Eenheid opgesplitst, politiebond blij met 'Nederlandse FBI' || De Landelijke Eenheid van de politie wordt omgevormd tot twee eenheden. Het ene deel richt zich op 'landelijke operaties en expertise' en het andere op de landelijke opsporing van zware vormen van georganiseerde criminaliteit en terrorisme. Verder moeten de werkcultuur en het leiderschap binnen de organisatie structureel veranderen. Minister Yesilgöz van Justitie en Veiligheid neemt de aanbevelingen over van een commissie onder leiding van oud-burgemeester Schneiders, waarover de NOS gisteren al berichtte. Er zijn al lang allerlei problemen bij de Landelijke Eenheid en de afgelopen jaren waren er drie zelfdodingen die waarschijnlijk met het werk te maken hadden. Vorig jaar kreeg de commissie-Schneiders opdracht de organisatie door te lichten. Voorzitter Struijs van de Nederlandse Politiebond is blij met de reorganisatie. Hij noemt de nieuwe plannen "kraakhelder", maar vraagt tegelijkertijd aandacht voor de gevolgen voor het politiepersoneel. "Denk aan de tijdelijke extra belasting voor medewerkers, besef dat de winkel tijdens de verbouwing gewoon open blijft."  Struijs ziet de toekomstige aparte organisatie voor de landelijke opsporing als "een soort Nederlandse FBI."  De Commissie-Schneiders concludeert in zijn rapport dat het de Landelijke Eenheid door de organisatiestructuur niet altijd lukt het werk goed te doen. De grote hoeveelheid taken zit medewerkers in de weg en het realiseren van een veilige werkomgeving moet snel worden opgepakt. Volgens Schneiders worden de mogelijkheden van de medewerkers onvoldoende benut en zijn hun welzijn en de menselijke maat op de achtergrond geraakt. De commissie noemt het onvermijdelijk dat er "leidinggevenden zijn die niet mee willen of mee kunnen in de cultuuromslag en een andere vorm van leiderschap". Een van de aanbevelingen is ook dat gewenst en ongewenst gedrag met zoveel woorden moet worden geformuleerd. Minister Yesilgöz benadrukt dat de organisatie meer focus en een herkenbaar profiel moet krijgen. En korpschef Van Essen vult aan dat de veranderingen de hele politie gaan raken. De commissie-Schneiders zal volgend jaar controleren wat er van de beoogde veranderingen terechtkomt.||https://nos.nl/artikel/2434662-landelijke-eenheid-opgesplitst-politiebond-blij-met-nederlandse-fbi
2022-06-30||Containerschepen boven de Wadden begeleid na ramp met de MSC Zoe|| Er komt actieve verkeersbegeleiding voor de scheepvaart in de Noordzee ten noorden van de Waddeneilanden. Kapiteins krijgen informatie over de verkeerstromen in de vaargeulen, maar ook over zaken die van invloed zijn op de koers van hun schip, zoals het weer, de golfslag en waar andere schepen varen. Dat heeft minister Mark Harbers van Infrastructuur en Waterstaat bekendgemaakt. De Rijkshavenmeester van Den Helder moet het plan gaan uitvoeren, maar het duurt nog wel drie jaar voordat het zover is, meldt Omrop Fryslân. De drie jaar zijn nodig omdat veel wetgeving moet worden aangepast en er ook personeel en apparatuur nodig is. Ellen Kuipers van de Waddenvereniging reageert enthousiast. "Dit is ontzettend belangrijk voor veilige scheepvaart", zegt ze tegen de regionale omroep. "Kapiteins krijgen straks allerlei informatie waarmee ze beter beslissingen kunnen nemen." De verkeersbegeleiding is een direct gevolg van de ramp met de MSC Zoe. In de stormachtige nacht van 1 op 2 januari 2019 verloor dat containerschip 342 meest bomvol geladen containers. De containers zijn allemaal geborgen, maar tot op de dag van vandaag wordt op de stranden van de Waddeneilanden troep uit het schip gevonden. Na de ramp raadde de Onderzoeksraad voor Veiligheid aan om de status van het Wad als 'zeer gevoelig zeegebied' te gebruiken om actieve verkeersbegeleiding in te voeren. Over de zogenoemde Vessel Traffic Service VTS is overlegd met andere Waddenlanden Duitsland en Denemarken en ook met de Rijkshavenmeesters, Rijkswaterstaat en de Kustwacht. Schepen op de Noordzee hoeven geen gebruik te maken van de verkeersbegeleiding. Het is een vrijwillig systeem, omdat het volgens Harbers in internationale wateren niet verplicht kan worden, maar de verwachting is dat alle kapiteins zullen meewerken. Totdat het systeem werkt, gaat de kustwacht door met het waarschuwen van containerschepen bij slecht weer. Oud-burgemeester De Hoop van Ameland strijdt hier al vijftien jaar voor, maar het ministerie zei telkens dat het niet mogelijk was. "En nu toch, fantastisch", reageert De Hoop. "We zijn hier al zo lang voor aan het strijden, we gaan echt wel even een feestje bouwen", zegt Kuipers van de Waddenvereniging. Het is een heel grote stap, ook al biedt die geen garanties , zegt ze: "Stel dat er toch iets gebeurt, dan moeten we goed voorbereid zijn om rommel uit zee te halen. In 2019 hebben de vrijwilligers het verschil gemaakt. Zij willen nu graag samenwerken met de Veiligheidsregio en Rijkswaterstaat, maar er is nog niet geoefend. Dat baart nog wel grote zorgen." Zo ging het mis in 2019:||https://nos.nl/artikel/2434656-containerschepen-boven-de-wadden-begeleid-na-ramp-met-de-msc-zoe
2022-06-30||Onderwijs slaat alarm over stopzetten noodsteun aan openbaar vervoer|| Het openbaar vervoer komt in de problemen nu het kabinet de coronasteun stopzet eind dit jaar. Volgens vervoerders is dat te snel, waardoor ze noodgedwongen hun dienstregelingen met 20 tot wel 30 procent moeten verminderen. Universiteiten en studenten slaan alarm, schrijft het AD. Het onderwijs is bang dat studenten en medewerkers nu in de problemen komen. "Een dergelijke verschraling van het ov is desastreus voor studenten en onze medewerkers", zegt onderwijsbestuurder Wim van den Doel namens de Universiteit Leiden, de TU Delft en de Erasmus Universiteit Rotterdam. "Studenten wonen vanwege de grote woningnood vaker thuis dan tien tot twintig jaar geleden en moeten van verder komen. Dat doen ze met het openbaar vervoer." Brancheorganisatie OV-NL zegt dat heel Nederland mogelijk geraakt wordt door het besluit van het kabinet. "Voor groepen mensen dreigen dan vervoersproblemen, maar het heeft ook impact op andere grote opgaven van dit kabinet, zoals duurzaamheid en woningbouw", zegt voorzitter Paul de Krom. Hier doelt hij op de extra woningen die gebouwd moeten worden. Om die goed te ontsluiten, is goed openbaar vervoer een voorwaarde, stelt De Krom. De overheid heeft sinds 2020 miljarden euro's uitgekeerd aan de NS en regionale vervoerders. Hiermee kon er toch een gepaste dienstregeling gereden worden, ook al werden er minder reizigers vervoerd. Het kabinet wil die steun stopzetten nu er geen coronamaatregelen meer zijn. Staatssecretaris Vivianne Heijnen van Infrastructuur wijst op een recente prognose waaruit blijkt dat de reizigersaantallen volgend jaar weer dicht bij het niveau van voor de coronacrisis zullen komen. Volgens de vervoerders is dat veel te optimistisch en moet er voor 2023 ook een vangnet komen. De NS verwacht dat de reizigersaantallen van voor corona pas in 2025 of 2026 gehaald gaan worden. De passagiersaantallen liggen momenteel een kwart lager ten opzichte van 2019, schrijft het AD. De overheid baseert zich op andere cijfers, van het Kennisinstituut voor Mobiliteitsbeleid, waarin staat dat volgend jaar alweer 97 procent van de reizigers terugkeert naar de treinen, bussen, trams en metro's. Eerder trokken provinciebesturen al aan de bel over het stopzetten van de coronasteun. "Of we leggen tientallen miljoen per jaar bij om ons netwerk in stand te houden of we schrappen tot 30 procent van de ov-lijnen", waarschuwde Arne Schaddelee, als gedeputeerde van de provincie Utrecht verantwoordelijk voor Mobiliteit. Morgen is in de Tweede Kamer een hoorzitting waar onder meer vervoerders hun zorgen uiten over de voorgenomen plannen.||https://nos.nl/artikel/2434652-onderwijs-slaat-alarm-over-stopzetten-noodsteun-aan-openbaar-vervoer
2022-06-30||Oude Pekela ontwaakt met reeks ontploffingen, mogelijk in xtc-lab|| Oude Pekela is vanochtend wakker geworden met een reeks explosies en een uitslaande brand in een grote schuur. De brand is overgeslagen naar een woonhuis. De veiligheidsregio heeft een NL-Alert verstuurd waarin wordt aangeraden om binnen te blijven en ramen en deuren gesloten te houden. "Wij vermoeden dat hier een xtc-lab zat", zegt een woordvoerder van de brandweer bij RTV Noord. Volgens hem is er niemand gewond geraakt. De explosies en de brand ontstond rond 07.00 uur vanochtend. In de wijde omtrek van het Groningse dorp te zien waren zwarte rookwolken te zien. De brandweer laat de panden gecontroleerd uitbranden. "Wij houden nu eerst afstand om de veiligheid van onze mensen te kunnen waarborgen", aldus de woordvoerder. Het gebeurt niet zo vaak als in Brabant of Limburg dat in het noorden van het land een xtc-lab wordt aangetroffen. Per jaar zijn er ongeveer tien, een langzame stijging. De afgelopen jaren zoeken criminelen steeds vaker hun toevlucht op het platteland, zegt de politie. "In Brabant en Limburg zit de politie er nu bovenop. De criminelen gaan bewust naar de buitengebieden van dorpen, want daar is de meeste ruimte, minder toezicht en minder sociale controle", aldus politiewoordvoerder Thomas Aling in het Dagblad van het Noorden.||https://nos.nl/artikel/2434669-oude-pekela-ontwaakt-met-reeks-ontploffingen-mogelijk-in-xtc-lab
2022-06-30||Zoon van oud-dictator Marcos geïnstalleerd als Filipijnse president|| Ferdinand 'Bongbong' Marcos is geïnstalleerd als president van de Filipijnen. De zoon van oud-dictator Ferdinand Marcos won vorige maand ruim de verkiezingen. Marcos volgt Rodrigo Duterte op die als president bekendstond om zijn keiharde antidrugsbeleid. Zo riep hij ooit politieagenten op om drugsdealers dood te schieten als die zich zouden verzetten tegen hun arrestatie. Dutertes dochter is nu aangesteld als vicepresident. De nieuwe president liet in een eerste reactie weten dat hij onder meer iets wil doen aan het voedseltekort in zijn land, dat hard is getroffen door corona. De prijzen zijn de afgelopen tijd enorm gestegen, waardoor veel Filipijnen financieel in de problemen komen. Marcos heeft zichzelf direct aangesteld als minister van Landbouw om de agrarische sector meer aandacht te geven. Dit zijn beelden van de beëdiging: Verder prees de 64-jarige Marcos zijn vader, Ferdinand Marcos senior, die het land in de jaren 60, 70 en 80 op dictatoriale wijze leidde. "Ik heb ooit een man gekend die zag hoe weinig er was bereikt sinds de onafhankelijkheid. Hij kreeg het voor elkaar", zei Marcos jr. na zijn beëdiging over zijn vader. Dat is een opmerkelijke uitspraak, omdat tijdens het bewind van zijn vader tienduizenden mensen om het leven kwamen. Marcos senior werd in 1986 tijdens een volksopstand afgezet en vluchtte naar Hawaï. Daar overleed hij in 1989. Dit is een terugblik van het regime-Marcos: Marcos zou tijdens zijn regime ook 10 miljard dollar hebben weggesluisd uit de staatskas. Dat geld zou hij onder meer hebben gestoken in juwelen en vastgoed. Over de miljarden zijn vele rechtszaken gevoerd, een deel ervan is teruggevorderd. De ruime winst van zoon Marcos, 36 jaar later, wordt gezien als een onverwachte comeback. Critici in de Filipijnen zeggen dat hij jarenlang heeft geprobeerd om het imago van zijn vader wit te wassen en zo president te worden. Dat lijkt te hebben gewerkt. Op straat wordt de winst met gemengde gevoelens bekeken. "Wauw, gebeurt dit echt?", zegt een 70 jaar oude activist die ooit werd vastgehouden en zwaar gemarteld tijdens de heerschappij van de oudere Marcos. "Voor slachtoffers zoals ik is dit een nachtmerrie."||https://nos.nl/artikel/2434647-zoon-van-oud-dictator-marcos-geinstalleerd-als-filipijnse-president
2022-06-30||Minister roept scholen nogmaals op: breng ventilatie op orde|| Er zijn nog steeds veel scholen die de ventilatie nog niet op orde hebben gebracht. Minister Wiersma voor Primair en Voortgezet Onderwijs roept ze op om dat alsnog te doen, voordat het najaar begint en corona verder opleeft: "Er zijn veel mogelijkheden waar scholen gebruik van kunnen maken. Dus doe dat vooral en pak die ventilatie aan." Wiersma maakt nog eens 140 miljoen euro vrij voor een maatwerkregeling. Die is bedoeld voor de schoolgebouwen met de slechtste ventilatie, voor de urgentste situaties. Schoolbesturen kunnen via de regeling maximaal 60 procent van de kosten terugkrijgen. Er staan ongeveer 9000 schoolgebouwen in Nederland, waar 2,5 miljoen leerlingen les krijgen en 285.000 mensen werken. "Er is werk aan de winkel", zegt Wiersma. "De inrichting en het binnenklimaat van veel scholen voldoet niet meer." Goede ventilatie is niet alleen belangrijk in de strijd tegen corona, maar bevordert ook de leerprestaties, denkt de minister. Veel schoolbesturen hebben de ventilatie in de lokalen al aangepakt, samen met hun gemeente. Daarvoor was een potje van 360 miljoen euro beschikbaar. Ook zijn er speciale hulpteams van Ruimte-OK om scholen te helpen. Zij gaan op bezoek bij scholen die advies willen. Dat is nu 214 keer gebeurd. Nog lang niet alle scholen hebben CO2-meters in de lokalen hangen. Wiersma wijst erop dat er ook geld beschikbaar is voor de aanschaf van deze meters, waarop te zien is of meer ventileren noodzakelijk is. Basisschool De Fontein in Alkmaar meet met een speciaal kastje zelf de luchtkwaliteit:||https://nos.nl/artikel/2434646-minister-roept-scholen-nogmaals-op-breng-ventilatie-op-orde
2022-06-30||Meer geld, meer troepen, meer landen: NAVO groeit op alle fronten|| De NAVO gaat de komende tijd flink groeien. De budgetten gaan omhoog, het aantal militairen neemt toe en er komen twee nieuwe lidstaten bij. Tijdens de NAVO-top in Madrid die vanmiddag wordt afgerond, zijn de lidstaten erin geslaagd een aantal belangrijke besluiten te nemen. Nog voordat de top officieel begonnen was, hief Turkije de blokkade tegen de toetreding van Finland en Zweden op. Daarnaast maakte NAVO-topman Jens Stoltenberg bekend dat de snellereactiemacht zal groeien van 40.000 naar 300.000.  Ook de NAVO als organisatie zal groeien. De landen gaan niet alleen hun eigen defensiebudget verhogen, maar ook meer bijdragen aan het gemeenschappelijke NAVO-budget. De bedoeling is dat het huidige budget van zo'n 2,5 miljard per jaar tegen 2030 ongeveer zal zijn verdubbeld. Dit bedrag zal worden verdeeld onder alle NAVO-landen. Ook hebben de landen in een "strategisch concept" met elkaar afgestemd waar het bondgenootschap zich de komende jaren op zal richten. Het is geen verrassing dat Rusland als grootste dreiging wordt gezien. Ook China wordt genoemd, voor het eerst. De zorgen over de Chinese cyberaanvallen en de Chinese honger naar grondstoffen zijn groot. Het is belangrijk voor de NAVO-landen om eensgezindheid en daadkracht uit te stralen. Na jaren van bezuinigingen is het roer volledig omgegooid. Waar de Franse president Macron het bondgenootschap een paar jaar geleden nog hersendood noemde, wordt nu gezegd dat de NAVO is herboren. Door de oorlog in Oekraïne is de noodzaak van een goede verdediging groter dan ooit. Aan inzet van de lidstaten is geen gebrek. Wel is nog veel onduidelijk over de exacte invulling van de plannen. Zo is nog niet bekend wanneer de 300.000 militairen van de NATO Response Force beschikbaar zullen zijn. NAVO-topman Jens Stoltenberg noemde 2023, terwijl Duitsland eerder denkt aan 2025. Ook is niet duidelijk hoe de NAVO-landen dit precies gaan realiseren. Alle landen zullen komende jaren meer materieel en militairen moeten bijdragen. De Amerikanen gaan hun aanwezigheid in Oost-Europa vergroten. Zo willen ze een militair hoofdkwartier openen in Polen. Minister Ollongren van Defensie weet nog niet hoeveel extra troepen Nederland de komende jaren zal inzetten. Dat moet de komende tijd worden bepaald. Haar Duitse collega Christine Lambrecht hoefde dat niet af te wachten en kondigde dinsdag al aan dat Duitsland 15.000 extra militairen gaat inzetten. Het is niet de bedoeling dat de extra militairen komende jaren allemaal langs de oostelijke grens van de NAVO worden gestationeerd. Het bondgenootschap wil de troepen kunnen opschalen wanneer dit echt nodig is. Wel staat vast dat er meer materieel aan de oostgrens gestationeerd wordt. Politici wijzen erop dat dat de enige manier is waarop zo'n inzet langere tijd is vol te houden. De komende tijd zal duidelijk worden hoe realistisch de gestelde doelen zijn.||https://nos.nl/artikel/2434642-meer-geld-meer-troepen-meer-landen-navo-groeit-op-alle-fronten
2022-06-30||Wekdienst 30/6: Laatste dag NAVO-top • Tweede Kamer debatteert over de asielcrisis|| Goedemorgen! De leiders van de dertig NAVO-lidstaten sluiten de top in Madrid af en de  Tweede Kamer debatteert over de asielcrisis. Eerst het weer: De bewolking neemt toe en vanuit het zuidwesten trekken later vanochtend buien het land in. Landinwaarts is ook kans op onweer, hagel en windstoten en kan in korte tijd veel regen vallen. Voor de buien uit warmt het nog op naar 25 tot 29 graden. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De politie heeft gisteravond iemand aangehouden vanwege de ongeregeldheden van dinsdagavond bij het huis van stikstofminister Van der Wal. De 39-jarige man uit Lochem wordt verdacht van openlijke geweldpleging en vernieling. Het totaal aantal arrestaties vanwege de geëscaleerde protesten van dinsdag komt daarmee op elf. Volgens de politie was de man betrokken bij het doorbreken van een blokkade bij het huis van Van der Wal. Daarbij werd een politieauto vernield en volgens de politie was de situatie voor agenten zo gevaarlijk dat ze niet direct konden ingrijpen. Over de laatste arrestatie meldt de politie dat de 39-jarige man in beeld kwam bij het uitgebreide onderzoek, waarbij onder meer beelden zijn geanalyseerd. Hij zal worden verhoord over zijn betrokkenheid. De politie probeert om de identiteit van zoveel mogelijk rellende boeren te achterhalen. Daarbij wordt veel gebruik gemaakt van beelden, die onder meer via sociale media worden gedeeld. De politie vraagt om de beelden ook rechtstreeks te delen via de politiesite. Tijdens het zoeken naar overlevenden in een Oekraïense flat in de stad Mykolajiv redde de brandweer een hond. De flat is met raketten bestookt door het Russische leger. De labrador moest even overgehaald worden om in de kooi te stappen, maar kon uiteindelijk veilig naar beneden getakeld worden.  Fijne dag!||https://nos.nl/artikel/2434640-wekdienst-30-6-laatste-dag-navo-top-tweede-kamer-debatteert-over-de-asielcrisis
2022-06-30||Oud-voetballers en andere BN'ers voortaan uit gokreclames|| Andy van der Meijde, Sjaak Swart, Ellie Lust en Dick Advocaat zijn voortaan niet meer te zien in gokreclames. Voor gokreclames mogen vanaf vandaag geen oud-voetballers of andere bekende Nederlanders meer worden ingezet. Die maatregel moet gokverslaving onder jongvolwassenen en kwetsbare mensen tegengaan. Het is de eerste aanpassing van de reclameregels sinds de opening van de online gokmarkt in oktober van vorig jaar. In Nederland hebben relatief veel jongvolwassen een account bij een goksite. Ongeveer 17 procent van de accounts is aangemaakt door mensen tussen 18 en 24 jaar. Die leeftijdsgroep vormt 11 procent van de bevolking. Minister Weerwind voor Rechtsbescherming werkt aan een verbod op ongerichte gokreclame op onder meer tv, maar zo'n verbod kost tijd. Om al eerder iets te doen aan de reclames die op tv en online te zien zijn, heeft de minister de regels voor de inhoud van de reclames aangepast. Hij verwijst daarbij naar onderzoek uit 2015 waaruit onder meer blijkt dat het inzetten van bekende mensen uit de voetbalwereld het normaler maakt om mee te doen aan risicovolle kansspelen. Ook wordt daardoor het inschatten van de risico's ervan voor sommigen lastiger. De SP gaat de aanpassing niet ver genoeg. De partij dient volgende week een motie in om ook sponsoring van sportverenigingen voortaan te verbieden. "Het komt op shirts die kinderen dragen, op de reclameborden en een stadion krijgt zelfs de naam van een casino. Dat is ontzettend onverstandig", zegt SP-Kamerlid Van Nispen. Die beperking zou moeten gelden voor nieuwe contracten. Volgens hem krijgt de motie mogelijk steun van een meerderheid van de Kamer. Ook Tony van Rooij, projectleider gokken bij het Trimbosinstituut, ziet graag meer beperkingen. Het verbieden van bekende Nederlanders in de reclames is volgens hem een goede eerste stap. "Het zou iets kunnen helpen. We weten dat het inzetten van beroemdheden in campagnes mensen meer kan aanzetten tot bepaald gedrag." Over de gokwet, die ertoe leidde dat de online gokmarkt op 1 oktober 2021 open ging, is jarenlang gedebatteerd. Er werd gekozen om reclame toe te staan in de hoop dat spelers die online gokten bij illegale sites zouden overstappen naar het legale aanbod. "Er is in de wet een poging gedaan om een deel aan banden te leggen", zegt Van Rooij. "Er staat in de wet dat je voetballers niet mag inzetten. Vervolgens werden voetballers die drie maanden uit dienst waren in campagnes ingezet. Er werd om de regels heen gewerkt." Over reclame in bushokjes en langs de snelweg hebben gokbedrijven gezamenlijk afgesproken daar op 1 april of zo vroeg mogelijk daarna mee te stoppen. Dat hebben vooralsnog niet alle bedrijven gedaan. Gokbedrijven gebruiken voortaan onbekende Nederlanders in de reclames. Zo heeft Betcity een reclamespot met Sjaak Swart, Andy van der Meijde en Wesley Sneijder vrijwel nagemaakt met drie zogenoemde 'superfans': Japie, Randy en Lesley. Van Rooij ziet liever nog een verbod op ongerichte reclame. Dat zou betekenen dat reclame op tv, radio en in bushokjes moet verdwijnen. "De posters in bushokjes en langs de snelweg komen ook terecht bij jonge kwetsbare mensen en mensen met een gokverleden. Dat levert risico's op." Met een stortvloed aan gokreclames wordt er sinds oktober jacht gemaakt op de gokker. Houden gokbedrijven zich daarbij aan de regels? Nieuwsuur dook in het onderwerp:||https://nos.nl/artikel/2434639-oud-voetballers-en-andere-bn-ers-voortaan-uit-gokreclames
2022-06-30||Te weinig zicht op het ronselen van jongeren voor gedwongen criminaliteit|| Er is veel te weinig zicht op jongeren die gedwongen in de criminaliteit belanden, zegt het Centrum tegen Kinderhandel en Mensenhandel (CKM). De organisatie stuitte bij twee jaar onderzoek in dertien steden op ruim 2500 vermoedelijke slachtoffers. In die periode werden landelijk slechts 68 slachtoffers geregistreerd. De criminelen gaan berekenend te werk bij het ronselen van de jongeren. Ze sluiten bijvoorbeeld eerst vriendschap en doen vervolgens een beroep op hun slachtoffers om eens een pakketje weg te brengen of een pinpas uit te lenen. "Ze ronselen bewust bij basisscholen, praktijkscholen en zelfs zorginstellingen", zegt Shamir Ceuleers van het CKM. "Ze maken misbruik van een kwetsbare positie, zoals een lichtverstandelijke beperking, eenzaamheid of schulden- of verslavingsproblematiek. Soms is de dwang zo subtiel dat slachtoffers niet eens weten dat zij uitgebuit worden."   Om te voorkomen dat deze jongeren verder de criminaliteit ingezogen worden moeten ze eerst in beeld komen, stelt het CKM. Hetzelfde geldt voor het aanpakken van de daders. Voor het onderzoek werd leraren, jongerenwerkers, wijkagenten, leerplichtambtenaren en andere eerstelijns professionals gevraagd of zij de afgelopen twee jaar in contact zijn geweest met vermoedelijke slachtoffers van criminele uitbuiting. De helft van de ondervraagden gaf aan dat dat het geval was. Het gaat vaak om kwetsbare kinderen en jongvolwassenen die zelf geen hulp kunnen of durven vragen. "Omdat ze zich niet als slachtoffer identificeren, bang zijn voor represailles of bang zijn vervolgd te worden", legt Ceuleers uit. "Hierdoor kunnen zij lang in de uitbuitingssituatie blijven vastzitten. Als ze al in beeld komen, is dit vaak als dader in plaats van als slachtoffer." Het is niet alleen een probleem in de grote steden. "Het gebeurt ook hier in Nunspeet", zegt Ilonka Donker, teamleider op het Nuborgh College Veluvine. "Jongeren hebben allemaal dezelfde triggers. Dat kan rijk worden zijn of vrienden maken. Of gewoon de kick. En ook hier heb je gezinssituaties die maken dat je je sneller aansluit en dit soort dingen gaat doen." Op de school worden daarom speciale gastlessen gegeven. Om de leerlingen te waarschuwen hoe ze de criminaliteit in gedwongen kunnen worden, en om bewustwording bij leraren te vergroten. Wat zijn de signalen? "Wij zagen vierdeklassers die bevriend raakten met eersteklassers", vertelt Donker. "En als die opeens dure kleren hebben terwijl ze daar niet de financiële middelen voor hebben kan dat erop wijzen dat ze klusjes voor iemand doen." Het rapport toont volgens het Centrum tegen Kinderhandel en Mensenhandel dat criminele uitbuiting van kinderen en jongeren een belangrijke maar nog onzichtbare pijler vormt onder het verdienmodel van criminelen. "Als we ondermijning serieus willen aanpakken, móeten we ook criminele uitbuiting bestrijden. Slagen we er niet in om deze slachtoffers te signaleren en te beschermen dan is de kans groot dat we hen verliezen aan het criminele circuit". Bij het maken van beleid om de criminaliteit terug te dringen moet dus worden meegenomen dat niet iedereen die strafbare feiten pleegt dat vrijwillig doet, stelt het CKM. "Dat besef ontbreekt in de Nederlandse aanpak. De minister kijkt terecht naar Italië voor de aanpak van ondermijning, maar wij wijzen ook op het Verenigd Koninkrijk, dat verder is in de aanpak van criminele uitbuiting". In een reactie zegt een woordvoerder van het ministerie van Justitie en Veiligheid dat er met allerlei landen, ook het VK, wordt samengewerkt. Daarnaast heeft minister Yeşilgöz in april 82 miljoen euro beschikbaar gesteld aan 15 gemeenten voor een aanpak in wijken waar de risico's het grootst zijn dat jongeren doorgroeien in een criminele carrière. Later dit jaar volgen meer gemeenten.||https://nos.nl/artikel/2434637-te-weinig-zicht-op-het-ronselen-van-jongeren-voor-gedwongen-criminaliteit
2022-06-30||Aruba, Curaçao en Bonaire ontsnappen aan Bonnie, die toch geen storm werd|| Inwoners van Aruba, Curaçao en Bonaire halen opgelucht adem. De eilanden zijn ontsnapt aan de storm Bonnie, die maar geen storm werd. Gistermiddag laat (lokale tijd) werd duidelijk dat de koers van het weersysteem vlak langs de Venezolaanse kust ging, waardoor het aan kracht inboette. Een beginnende storm heeft warm water nodig om zich te organiseren en sterker te worden. De Curaçaose regering van premier Gilmar Pisas maakte het in de ochtend nog erg spannend door de avondklok van 16.00 uur te vervroegen naar 11.00 uur 's ochtends. Dat leidde tot een enorme verkeerschaos op het eiland. Behalve ambtenaren en ander overheidspersoneel, was ieder ander gewoon naar werk gegaan. Tegelijkertijd riepen de premiers van Curaçao en Aruba de hulp in van Nederlandse militairen om de politie bij te staan. Zestig militairen gingen op Curaçao met de patrouilles mee, Aruba hield er vijftig achter de hand. Wel regen Het regende de hele dag op de drie eilanden, maar wind was er niet. Op sommige plekken viel relatief veel water, zo'n dertig millimeter. Maar op een paar straten na, die blank kwamen te staan, bleven de meeste wegen gewoon berijdbaar. Voor zover bekend zijn er geen slachtoffers gevallen en is er nauwelijks schade aan auto's, huizen en andere gebouwen. Gisteravond op een persconferentie dankte de premier God voor de geboden bescherming en het volk voor zijn geduld. Ook kondigde Pisas aan dat de avondklok wordt opgeschort. Vanaf 04.00 uur 's ochtends mag iedereen weer op straat en even later gaan ook de publieke diensten weer open. Alleen scholen blijven nog 24 uur dicht. Luchtvaartmaatschappijen TUI en KLM zijn ook weer welkom. Zij kozen er zelf voor om gisteren niet naar de eilanden te vliegen en hun vliegtuigen in Amsterdam aan de grond te laten. TUI was al onderweg en week uit naar de Dominicaanse republiek. Vanwege verplichte rusttijden wordt de laatste terugvlucht van donderdag pas zaterdagochtend in Amsterdam verwacht. De staart van het weersysteem kan de komende nacht en ochtend nog wel voor veel regen zorgen, maar volgens Olav Geijs van het Caribbean Weather Center in Willemstad is het grootste gevaar geweken. Hij verwacht dat de tropische storm Bonnie vandaag overigens wel zijn naam officieel krijgt. "Het systeem wint aan kracht omdat het ten westen van de Caribische eilanden een heel groot deel van de Caribische Zee moet oversteken om morgenmiddag uiteindelijk in Nicaragua en Costa Rica aan land te komen. Dan wordt er wel veel wind en regen verwacht, mogelijk orkaankracht", stelt Geijs.||https://nos.nl/artikel/2434636-aruba-curacao-en-bonaire-ontsnappen-aan-bonnie-die-toch-geen-storm-werd
2022-06-30||Hoofdverdachte smokkeldrama Texas riskeert levenslang en mogelijk doodstraf|| De Amerikaan die ervan verdacht wordt de snikhete vrachtwagen te hebben bestuurd, waarin tientallen migranten zijn omgekomen, is aangeklaagd voor de smokkel van migranten met de dood als gevolg. De aanklacht is ingediend bij een federale rechtbank en volgens de Amerikaanse justitie kan hij levenslang en mogelijk ook de doodstraf krijgen. De 45-jarige inwoner van Texas was maandag opgepakt in de stad San Antonio, vlak bij de plek waar de vrachtwagen stond. Volgens persbureau Reuters probeerde hij zijn arrestatie te voorkomen door zich voor te doen als overlevende van de tragedie. Het aantal doden is opgelopen naar 53. Het zijn migranten uit Mexico, Guatemala, Honduras en El Salvador, die kort daarvoor vanuit Mexico de VS in waren gesmokkeld. Daarmee is het het dodelijkste incident door mensensmokkel uit de Amerikaanse geschiedenis. De vrachtwagen met slachtoffers werd op een verlaten locatie gevonden. Er was geen water en airconditioning en de temperatuur in de truck was opgelopen tot zo'n 40 graden. Toen de eerste agenten aankwamen was geen van de migranten nog bij bewustzijn, blijkt uit gesprekken tussen agenten op de politieradio. Van de ongeveer 60 migranten leken zo'n twaalf nog te ademen. De overlevenden waren uitgedroogd en kampten met oververhitting: Na de ontdekking van de vrachtwagen werden twee andere verdachten opgepakt. De Mexicanen werden gevonden op het adres waar de vrachtwagen op geregistreerd stond. Ze zijn aangeklaagd omdat ze illegaal in de VS verbleven en een vuurwapen bij zich hadden. Hun voorarrest is verlengd. Inmiddels is ook een vierde verdachte gearresteerd. Deze 28-jarige man wordt verdacht van medeplichtigheid aan migrantensmokkel met de dood als gevolg. De politie vond hem na onderzoek van de telefoon van de hoofdverdachte, waaruit bleek dat ze met elkaar hadden gecommuniceerd over het vervoer.||https://nos.nl/artikel/2434635-hoofdverdachte-smokkeldrama-texas-riskeert-levenslang-en-mogelijk-doodstraf
2022-06-30||Man vast na vondst overleden vrouw in Rosmalen|| De politie heeft in een woning in Rosmalen het lichaam van een overleden vrouw gevonden. Naar aanleiding hiervan is een man opgepakt. Het lichaam werd gisteravond ontdekt. De politie meldt dat de doodsoorzaak nog onduidelijk is. De rol van de opgepakte man is ook nog onduidelijk. "Of en wat voor rol hij heeft gehad in het overlijden van vrouw is onderdeel van het onderzoek", meldt de politie.||https://nos.nl/artikel/2434634-man-vast-na-vondst-overleden-vrouw-in-rosmalen
2022-06-30||Elfde arrestatie voor boerenopstand, Lochemer vast voor geweld bij Van der Wal|| De politie heeft gisteravond iemand aangehouden vanwege de rellen van dinsdagavond bij het huis van stikstofminister Van der Wal. De 39-jarige man uit Lochem wordt verdacht van openlijke geweldpleging en vernieling. Het totaal aantal arrestaties vanwege de geëscaleerde protesten van dinsdag komt daarmee op elf. Volgens de politie was de man betrokken bij het doorbreken van een blokkade bij het huis van Van der Wal. Daarbij werd een politieauto vernield en volgens de politie was de situatie voor agenten zo gevaarlijk dat ze niet direct konden ingrijpen. Bekijk hier de beelden van dinsdagavond bij de ministerswoning: Eerder op de dag maakte de politie al bekend dat er tien mensen zijn opgepakt vanwege de geëscaleerde boerenacties van dinsdagavond. Het is niet duidelijk of daar ook al arrestaties tussen zaten voor de incidenten bij het huis van Van der Wal. De politie verwees bij deze arrestaties naar meerdere uit de hand gelopen protesten, waaronder die bij de ministerswoning en de aanval op een politieauto in Stroe. Over de laatste arrestatie meldt de politie dat de 39-jarige man in beeld kwam bij het uitgebreide onderzoek, waarbij onder meer beelden zijn geanalyseerd. Hij zal worden verhoord over zijn betrokkenheid. De politie probeert om de identiteit van zoveel mogelijk gewelddadige boeren te achterhalen. Daarbij wordt veel gebruik gemaakt van beelden, die onder meer via sociale media worden gedeeld. De politie vraagt om de beelden ook rechtstreeks te delen via de politiesite.||https://nos.nl/artikel/2434633-elfde-arrestatie-voor-boerenopstand-lochemer-vast-voor-geweld-bij-van-der-wal
