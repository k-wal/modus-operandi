2022-06-29||Poetin: doelen operatie niet veranderd na uitbreiding NAVO • Inwoners Kaliningrad maken zich weinig zorgen|| President Poetin sluit niet uit dat er spanningen ontstaan met Finland en Zweden nu die landen toetreden tot de NAVO. Dat meldt het Russische staatspersbureau Interfax. Hij herhaalde zijn waarschuwing dat Rusland moet reageren als de NAVO militaire infrastructuur in die landen neerzet. Turkije was de enige lidstaat die bezwaar maakte tegen het NAVO-lidmaatschap van Zweden en Finland, maar daar is gisteren een akkoord mee bereikt. De doelen van de oorlog, die Rusland zelf een speciale militaire operatie noemt, blijven volgens Moskou ongewijzigd. Poetin is nog steeds van plan om de Donbas in Oekraïne te 'bevrijden'. De tactieken kunnen wel worden gewijzigd nu de NAVO uitbreidt. De Russische troepen boeken volgens Poetin vooruitgang in Oekraïne, en ze behalen hun doelen. Het is volgens hem niet nodig om te zeggen wanneer de militaire operatie stopt. Het meest westelijke stukje Rusland, Kaliningrad, laat zich het best omschrijven als een bijzondere mix van Duitse vergane glorie en Sovjet-hoogbouw. Waar het vroeger dé plek was voor samenwerking en vriendschap tussen het westen en Rusland, is het nu een geïsoleerd Russisch militair fort geworden tegen de NAVO. In de afgelopen jaren heeft Rusland de exclave omgetoverd tot een waar bastion, met de stationering van onder meer zware luchtafweersystemen en ballistische Iskander-raketten. De Kaliningraders lijken zich daarover niet druk te maken. "Nee hoor, mensen maken zich geen zorgen over spanningen of zoiets", vertelt Ljoedmila, die is getrouwd met een Russische oorlogsveteraan en haar hondje uitlaat. "Oké, de prijzen zijn iets omhoog gegaan en er zijn wat tekorten, maar alles is hier goed. We kunnen binnenkort gewoon weer reizen naar Europa. We wachten gewoon tot de operatie van Poetin voorbij is, en blijven positief." Er zijn ook inwoners met kritiek op Rusland. Lees daar meer over in dit artikel: Tijdens het zoeken naar overlevenden in een Oekraïense flat in de stad Mykolajiv redde de brandweer deze hond. De flat is met raketten bestookt door het Russische leger.  Volgens Oekraïne zijn 144 door Rusland gevangen militairen vrijgekomen bij een grote gevangenenruil. Onder hen zouden 95 militairen zijn die betrokken waren bij de verdediging van de Azovstal-fabriek in Marioepol. Een gelijk aantal Russische gevangenen is vrijgelaten door Kiev. Rusland heeft nog niets naar buiten gebracht over de gevangenenruil, maar het hoofd van de zelfverklaarde volksrepubliek Donetsk heeft het nieuws wel bevestigd. "Vandaag keren 144 strijders van de volksrepubliek Donetsk en de Russische Federatie, die door de vijand zijn gevangengenomen, terug naar huis", schreef hij op Telegram. De Oekraïners die terugkeren zijn volgens hem bijna allemaal gewond. Naar verluidt houdt Rusland nog honderden Oekraïense militairen gevangen. Hoe het met hen gaat is niet bekend. Twee dagen na de Russische raketaanval op een druk winkelcentrum in het Oekraïense Krementsjoek, honderden kilometers van het front, zijn nog zeker dertig mensen vermist. Van twintig is vastgesteld dat ze zijn overleden.  Russische dienstweigeraars en deserteurs worden tijdelijk aangemerkt als vluchteling en kunnen niet worden afgewezen of uitgezet. Staatssecretaris Van der Burg heeft dat besloten omdat op dit moment onduidelijk is of dienstplichtigen gedwongen worden ingezet in de oorlog in Oekraïne. Het geldt voorlopig voor een half jaar voor alle Russische mannen van 18 tot 27 jaar die zich hier om die reden melden.  Er zijn al verschillende asielaanvragen gedaan door Russen die zeggen hun dienstplicht te hebben geweigerd of zijn gedeserteerd.  Russische beroepsmilitairen, van wie dus duidelijk is dat zij gedwongen kunnen worden om te vechten in Oekraïne, kunnen via de normale procedure asiel aanvragen. Voor hen is de situatie door de IND makkelijker te beoordelen. Het terugkeerbeleid voor uitgeprocedeerde Russen staat op een lager pitje. Ze zijn wel verplicht terug te keren naar Rusland maar Nederland zoekt daarvoor geen contact meer met de Russische overheid in het belang van de terugkeerder. Uitzonderingen zijn criminelen en personen die een gevaar zijn voor de nationale veiligheid. Die worden actief uitgezet. NOS-verslaggever Mattijs van de Wiel volgt Oekraïense vluchtelingen in zijn Amsterdamse woonwijk. Katya is een van hen. Ze vertelde eerder dat ze het lastig vond om in Nederland een arbeidscontract te tekenen omdat ze terug naar Kiev wil zo gauw de oorlog voorbij is. Inmiddels heeft ze toch een baan gevonden waar ze het naar haar zin heeft. Desondanks was ze liever een 'heldin' in Oekraïne geweest. Leiders van de NAVO-lidstaten hebben in Madrid besloten de hulp aan Oekraïne verder op te schroeven. Zo hebben meerdere NAVO-landen aangegeven meer en zwaardere wapens te leveren. Daarnaast zal de medische hulp worden opgeschaald wordt er assistentie verleend bij het ontmijnen van gebieden in Oekraïne. "Oekraïne kan op ons rekenen zolang als dat nodig is", zei NAVO-topman Jens Stoltenberg op de tweede dag van de NAVO-top.  De Oekraïense president Zelensky sprak vandaag 90 NAVO-regeringsleiders en ministers toe en vroeg opnieuw om extra hulp en wapens. Minister Hoekstra van Buitenlandse Zaken zei diep onder de indruk te zijn van de toespraak van Zelensky. "We moeten ons realiseren dat het helaas, ondanks al onze hulp, daar aan het front niet goed gaat." Nederland kondigde gisteren al aan drie extra pantserhouwitsers, het zwaarste geschut van de landmacht, te leveren aan Oekraïne. "We zien dat het in militaire zin een ander type oorlog is geworden, waar de brute kracht van het Russische leger met veel soldaten en artillerie de Oekraïners langzaam maar zeker toch terugdrijft", aldus Hoekstra. Hij hoopt dan ook dat ook andere landen meer zwaardere wapens gaan leveren aan Oekraïne. Syrië erkent de "onafhankelijkheid en soevereiniteit van de volksrepublieken Loegansk en Donetsk". Dat meldt het staatspersbureau SANA op basis van het Syrische ministerie van Buitenlandse Zaken. Daarmee is Syrië, naast Rusland, het enige andere land dat de onafhankelijkheid van twee Oekraïense regio's formeel erkent. Dat is geen toeval: Rusland verleent het regime van president Assad omvangrijke militaire steun in de Syrische burgeroorlog.  Syrië is van plan om op diplomatiek gebied samen te werken met de zelfbenoemde 'volksrepublieken'. "Met beide landen wordt gepraat over het verbeteren van de betrekkingen", meldt het ministerie in Damascus. Drie dagen voor het begin van de Russische invasie in Oekraïne, eind februari, erkende president Poetin in een lang betoog op tv de onafhankelijkheid van de zogeheten volksrepublieken. Pro-Russische separatisten verklaarden de regio's in 2014 onafhankelijk, maar die status was tot de toespraak van Poetin door geen enkel land erkend. Turkije wil dat Finland en Zweden 33 personen uitleveren die in Turkije worden verdacht van terrorisme. De uitleveringsverzoeken zijn volgens Turkije onderdeel van de overeenkomst die de drie landen hebben ondertekend over het NAVO-lidmaatschap van Finland en Zweden Turkije vraagt Finland om de uitlevering van zes leden van de Koerdische PKK-beweging en zes leden van de Gülen-beweging. In het geval van Zweden gaat het om elf PKK-leden en tien Gülenisten. Door Turkije worden beide bewegingen als terroristisch aangemerkt. Ook de EU kwalificeert de PKK als een terroristische beweging, maar de Gülen-beweging niet. "De inwoners van Marioepol wonen in een getto." De burgemeester in ballingschap gebruikt grote woorden om de situatie in de zwaarbevochten havenstad te omschrijven. Door schade aan het rioleringsstelsel en het opgestapelde afval vreest hij voor een explosie van infectieziekten. "Cholera en dysenterie komen al voor." Anderhalve maand nadat de Russen de Zuid-Oekraïense stad volledig in handen kregen, ligt Marioepol nog grotendeels in puin. In grote delen van de stad is er nog steeds geen water, gas en elektriciteit, blijkt uit gesprekken met vijf achtergebleven inwoners van de stad. Er worden nog altijd lichamen geborgen. Volgens een adviseur van de burgemeester zijn dit weekend nog zeker honderd doden onder een verwoest gebouw ontdekt. Maandag werden de overblijfselen van ten minste 170 mensen opgegraven op het terrein van de Azovstal-fabriek die lange tijd zwaar onder vuur heeft gelegen. De achterblijvers in Marioepol vertellen ook dat er geregeld mensen omkomen doordat achtergelaten explosieven ontploffen. Oekraïne heeft meer wapens en geld nodig om zich tegen Rusland te kunnen verdedigen. Daar heeft president Zelensky om gevraagd in een online toespraak tegenover de NAVO-leiders. Ook waarschuwde hij dat Rusland niet zal stoppen bij Oekraïne. "Dit is niet alleen een oorlog van Rusland tegen Oekraïne", zegt hij. "Dit is een oorlog over wie de omstandigheden in Europa dicteert, over hoe de toekomstige wereldorde eruit zal zien." "Daarom is het noodzakelijk om Oekraïne te steunen. Met wapens, geld en politieke sancties tegen Rusland die ervoor zorgen dat het land de oorlog niet meer kan betalen." Volgens Zelensky kan zo de tactiek van Rusland om steden te vernietigen en burgers te terroriseren worden gestopt. Correspondenten Kysia Hekster en Sander van Hoorn hebben kijkersvragen over de NAVO-top behandeld. Je kijkt de livestream terug via deze link.  Net als tegen het einde van de Koude Oorlog leert de NAVO dat je oorlog vermijdt door sterk te zijn, zegt premier Rutte. Het is volgens hem dan ook "echt heel belangrijk" dat de lidstaten in de buurt van Rusland worden versterkt door de NAVO, zei hij op de top in Madrid. De top "biedt de kans om te laten zien dat de NAVO terug is", zei Rutte. Ook is Rutte blij dat de NAVO op het punt staat zich uit te breiden. Dat gisteravond de weg vrij werd gemaakt voor Zweden en Finland om toe te treden, noemt hij "al een hoogtepunt van de top". Volgens het Russische ministerie van Defensie zijn de raketaanvallen bij Mykolajiv uitgevoerd op een Oekraïens militair trainingscentrum voor 'buitenlandse huursoldaten'. Dat zijn militairen uit een ander land die ingehuurd kunnen worden, in geval door Oekraïne. Dat meldt persbureau Interfax. Een ander Russisch persbureau, Tass, schrijft dat er volgens het ministerie ook acht wapendepots en een brandstofdepot zijn geraakt in de zuidelijke regio. ||https://nos.nl/liveblog/2434536-poetin-doelen-operatie-niet-veranderd-na-uitbreiding-navo-inwoners-kaliningrad-maken-zich-weinig-zorgen
2022-06-29||Kabinet werkt aan extra asielplekken met sober regime|| Het kabinet werkt aan het opzetten van nieuwe sobere aanmeldcentra dan wel opvanglocaties voor asielzoekers die weinig kans maken in Nederland te mogen blijven, schrijft staatssecretaris Van der Burg van Justitie en Veiligheid aan de Tweede Kamer. Exacte locaties voor deze "mensen met een kansarme asielaanvraag" zijn nog niet in beeld, over één locatie is het ministerie in gesprek, aldus Van der Burg. Waar dat is, wordt nog niet bekend gemaakt. De nieuwe opvanglocaties krijgen de naam procesbeschikbaarheidslocatie (PBL). Eerder werd al duidelijk dat het kabinet naar oplossingen zoekt omdat aanmeldcentrum in Ter Apel overbelast is. Op zo'n nieuwe locatie moet een sober regime gelden en moeten asielaanvragen "efficiënt en versneld" worden afgehandeld. Dat zou kansarme asielzoekers moeten ontmoedigen een asielverzoek in te dienen. Daarnaast moet op de PBL-locatie ook het gecontroleerde vertrek plaatsvinden. Inzet hierbij is de afgewezen asielzoekers beschikbaar te houden op de locatie. Van der Burg hoopt met de nieuwe aanpak ook de overlast door asielzoekers met een kansarm asielverzoek te verkleinen. Onderzoek laat zien dat kansarme asielzoekers vaker betrokken zijn bij incidenten en misdrijven, schrijft Van der Burg. De staatssecretaris ziet dat het draagvlak voor de opvang van asielzoekers wordt ondermijnd door een "in omvang beperkte groep asielzoekers die zorgt voor overlast of criminaliteit". "De huidige mate van overlastgevend en crimineel gedrag is onaanvaardbaar en de aanpak van deze groep asielzoekers heeft mijn absolute prioriteit", aldus Van der Burg. Vrijdag bereikte het kabinet een akkoord met het Veiligheidsberaad over een plan van aanpak voor de opvang van alle vluchtelingen. De noodopvang wordt verhoogd naar 225 plekken per regio. Ook is het de bedoeling binnen zes weken 7500 statushouders naar tussenvoorzieningen te verplaatsen om zo meer plekken in de opvang te krijgen. De PBL-plek waar nu over gesproken wordt, zal een aanmeldcentrum dan wel opvanglocatie worden met een sober en streng regime. Er komen verscherpt toezicht, sober ingerichte kamers en frequente kamercontroles, en middelen worden waar mogelijk verstrekt in natura. Ook komen er strakke huisregels. Hiermee wordt voorkomen dat vreemdelingen het proces frustreren en vertragen door bijvoorbeeld niet te verschijnen op de dag dat zij een asielgesprek of vertrekgesprek hebben.||https://nos.nl/artikel/2434624-kabinet-werkt-aan-extra-asielplekken-met-sober-regime
2022-06-29||Kaliningrad: meer en meer Russisch militair fort tegen NAVO|| Het meest westelijke stukje Rusland, Kaliningrad, laat zich het best omschrijven als een bijzondere mix van Duitse vergane glorie en Sovjet-hoogbouw. De inwoners van het voormalige Duitse Koningsbergen houden Instagram-fotoshoots, eten een ijsje aan de boulevard of maken een boottochtje. Een schril contrast met wat zich op politiek en militair niveau afspeelt in de exclave, die aan alle kanten omringd wordt door Europese landen. Waar Kaliningrad vroeger dé plek was voor samenwerking en vriendschap tussen het westen en Rusland, is het nu een geïsoleerd Russisch militair fort geworden tegen de NAVO. In de afgelopen jaren heeft Rusland de exclave omgetoverd tot een waar bastion, met de stationering van onder meer zware luchtafweersystemen en ballistische Iskander-raketten. Ook is het de thuishaven van de Russische Baltische vloot. De NAVO heeft op haar beurt de militaire aanwezigheid in het Baltisch gebied versterkt met troepen in Estland, Letland en Litouwen. Tel daar de spanningen bij op die zijn ontstaan door de recente gebeurtenissen: Ruslands zogeheten 'speciale operatie' in Oekraïne, sancties en grote tekorten, de Litouwse blokkade van doorvoer van gesanctioneerde goederen vanuit Rusland naar Kaliningrad én Finland en Zweden die lid worden van de NAVO. Alle ingrediënten voor een escalatie. De Kaliningraders lijken zich daarover niet druk te maken. De Kremlinpropaganda heeft ook hier veel invloed. "Nee hoor, mensen maken zich geen zorgen over spanningen of zoiets", vertelt Ljoedmila, die is getrouwd met een Russische oorlogsveteraan en haar hondje uitlaat. "Oké, de prijzen zijn iets omhoog gegaan en er zijn wat tekorten, maar alles is hier goed. We kunnen binnenkort gewoon weer reizen naar Europa. We wachten gewoon tot de operatie van Poetin voorbij is, en blijven positief." Ook Vladimir, een stevige man in basketbalshirt, zegt dat alles rustig is. "We zijn niet bezig met de landen om ons heen of de NAVO. Moskou neemt alle goede beslissingen voor ons". Als ik vraag of het de mensen niet stoort dat er zoveel militair materieel in hun regio staat, kijkt hij me aan alsof ik gek ben. "Daardoor voelen we ons juist meer beschermd". NAVO = vijand  In het 'Park Paplavok', het 'drijvende park', schetst politicoloog Aleksander Nosovitsj een heel ander beeld. "De NAVO is de vijand en staat elk moment aan de grens met Kaliningrad", begint hij. "Helemaal als Zweden en Finland lid worden. Dat is een directe dreiging, vooral voor Kaliningrad. Dat betekent dat er agressieve troepen dichterbij Russisch grondgebied staan". Het Kremlin zelf reageerde vandaag vrij lauw op het nieuws dat Zweden en Finland lid worden. De autoriteiten in Moskou lijken zich niet zozeer druk om Finland en Zweden te maken, maar beschouwen de uitbreiding vooral als een bevestiging dat de NAVO een steeds groter 'agressief blok' tegen Rusland wordt. Dat is precies wat Poetin niet wilde: meer NAVO-invloedssfeer richting de Russische grenzen. Ik vraag Nosovitsj hoe hij kijkt naar het feit dat die landen juist vanwege Ruslands speciale operatie nu lid willen worden van de NAVO, dus vanwege de Russische dreiging en agressie. "Rusland heeft z'n eigen logica", is zijn antwoord. "Het gaat er niet zozeer om dat Zweden en Finland lid worden van de alliantie, maar dat de NAVO die landen gebruikt om meer militaire troepen te plaatsen, dichter bij de Russische grenzen", vervolgt Nosovitsj. Daarmee benadrukt hij geheel in de Kremlinlijn dat de NAVO een militaire macht is, aangestuurd door de Verenigde Staten, die westerse landen gebruikt om Rusland aan te vallen. Er is maar 1 man verantwoordelijk voor alle ellende Terug in de stad valt de avond. Overal klinkt muziek, toeristen maken selfies voor de kenmerkende Duitse alpenhuisjes en even lijkt het alsof echt niemand zich druk maakt om alle spanningen, de isolatie of de strijd in Oekraïne. Maar op een gegeven moment spreken we Mila aan. Ze wacht op de bus in een groene zomerjurk. "Mensen lijden hier wel degelijk", vertelt ze. "En niet omdat de worstjes duurder zijn geworden, of we niet naar Europa kunnen reizen. Maar omdat ons land kapot is". Volgens Mila willen mensen niet inzien dat Rusland en in nog grotere mate Kaliningrad afstevent op totaal verval en isolatie. "Mensen hier geven het westen de schuld, van de sancties, van alle ellende. Maar er is maar 1 man verantwoordelijk en dat is de man die dit land regeert". Openlijk protesteren gaat niet, zegt ze. "Ik ging met een poster naar een geplande demonstratie, maar uiteindelijk was ik de enige". En dat is volgens haar precies het probleem.||https://nos.nl/artikel/2434622-kaliningrad-meer-en-meer-russisch-militair-fort-tegen-navo
2022-06-29||Vijlbrief dient claim in tegen NAM voor 190 miljoen euro|| Het Rijk spant een juridische procedure aan tegen de Nederlandse Aardolie Maatschappij (NAM) omdat het bedrijf volgens de Staat nog 190 miljoen euro moet betalen. Het gaat om geld voor de afhandeling van schade en de versterking van huizen in het aardbevingsgebied in Groningen. Sinds 2020 heeft het ministerie van Economische Zaken ruim 560 miljoen euro bij de NAM in rekening gebracht. De NAM heeft een derde daarvan dus nog altijd niet betaald, schrijft staatssecretaris Hans Vijlbrief in een brief aan de Tweede Kamer. Volgens Vijlbrief is de NAM gesommeerd het geld te betalen. "Het is onacceptabel dat NAM via deze weg de verantwoordelijkheid voor de situatie in Groningen probeert te ontlopen. Ik zal dan ook overgaan tot juridische stappen om NAM tot volledige betaling van de rekeningen te dwingen", aldus Vijlbrief. De NAM was zelf al twee arbitragezaken gestart, dus het gaat volgens RTV Noord om een zogeheten tegenclaim. In de claim wordt geëist dat de NAM alle openstaande facturen betaalt inclusief wettelijke rente. De NAM vindt dat ze te veel moet betalen aan de versterkingsoperatie in het aardbevingsgebied. Het bedrijf wil niet opdraaien voor de hele rekening van de hersteloperatie. De NAM stelt dat er meer schade wordt geclaimd dan waar het bedrijf aansprakelijk voor is. Het ministerie van Economische Zaken hield er vorig jaar al rekening mee dat het geschil met de NAM zou uitmonden in een juridisch steekspel. "Het kabinet bereidt zich daarop voor en zal daarbij geen juridische middelen onbenut laten", schreef toenmalig demissionair minister Van t' Wout aan de Tweede Kamer.||https://nos.nl/artikel/2434617-vijlbrief-dient-claim-in-tegen-nam-voor-190-miljoen-euro
2022-06-29||30 jaar cel voor R. Kelly, 26 jaar na eerste misbruikaantijging|| R. Kelly is veroordeeld tot 30 jaar gevangenisstraf. Vorig jaar werd de R&B-zanger schuldig bevonden aan seksueel misbruik. Hij gebruikte zijn roem en status om jonge, soms minderjarige, slachtoffers te verleiden en te dwingen tot seksuele handelingen. Na meer dan 25 jaar geruchten en beschuldigingen is dit de eerste straf voor de artiest. De rechtszaak in New York wordt als een belangrijk gevolg van de #MeToo-beweging beschouwd. De 55-jarige zanger is aangeklaagd door meerdere jonge vrouwen en twee mannen. Sommigen waren minderjarig tijdens het misbruik. Slachtoffers vertelden hoe de zanger hen vasthield in zijn huizen en ze strenge regels oplegde: ze mochten bijvoorbeeld alleen met zijn toestemming eten of naar de wc. Kelly werd bekend in de jaren 90 met hits als I Believe I Can Fly en If I Could Turn Back The Hands of time. Zelf weerspreekt hij alle aanklachten. In de staten Illinois en Minnesota lopen ook nog rechtszaken tegen de zanger. Daar zal hij later voor de rechtbank moeten verschijnen. Robert Sylvester Kelly, zoals zijn volledige naam luidt, verkocht in zijn carrière tientallen miljoenen albums en singles. Sinds de jaren 90 hebben diverse vrouwen hem beschuldigd van seksueel misbruik. Hij trouwde in 1994 met de destijds 15-jarige zangeres Aaliyah. Op haar ID-kaart stond dat ze al 18 jaar was. Volgens zijn voormalige tourmanager had Kelly een functionaris omgekocht om het nep-ID van Aaliyah te regelen. Opvallend genoeg was de titel van het door Kelly geproduceerde debuutalbum van de zangeres Age Aint Nothing But a Number. Het huwelijk werd na een jaar ongeldig verklaard. In 1996 werd hij voor het eerst aangeklaagd voor seksueel misbruik. Zangeres Tiffany Hawkins verklaarde sinds haar vijftiende seks te hebben gehad met Kelly. Uiteindelijk trof zijn advocaat een schikking met Hawkins en liep de zaak met een sisser af. Jaren later, in 2019, zei Hawkins hier spijt van te hebben. "Maar," zei ze, "ik was een jong zwart meisje. Wie maakte het iets uit?" Die eerste beschuldiging bleek pas het topje van de ijsberg. Tussen 2001 en 2004 werd Kelly nog meerdere malen aangeklaagd voor misbruik van minderjarigen. Omdat hij hier ook beelden van gemaakt zou hebben, werd hij ook beschuldigd van het maken van kinderpornografie. Door gebrek aan bewijs bleef de zanger op vrije voeten. Een artikel van BuzzFeed News dwong hem in 2017 opnieuw in de verdediging. In het stuk wordt beschreven hoe Kelly zes vrouwen had opgesloten in een sekssekte. Ouders vertelden dat zij hun dochters nooit meer zagen nadat Kelly had beloofd hen te helpen met hun muziekcarrière. Volgens oud-medewerkers van de zanger moesten de vrouwen hem aanspreken met "daddy" en toestemming vragen om hun kamer te mogen verlaten. In de nasleep van dit artikel, en in het begin van de #MeToo-beweging, kwamen nog veel meer vrouwen naar voren met beschuldigingen. De zesdelige documentaire Surviving R. Kelly uit 2019 was de laatste nagel aan zijn doodskist. In de serie, die al snel viral ging op sociale media, kwamen nog meer vrouwen aan het woord. Zij vertellen hoe zij als minderjarigen gedwongen werden tot seksuele handelingen en daarna gechanteerd werden met video-opnames. In 2019 werden op basis van de nieuwe beschuldigingen weer rechtszaken aangespannen tegen Kelly. Naast seksueel misbruik en het bezit van kinderpornografie wordt hij ook beschuldigd van mensenhandel. Dit is omdat hij binnen de Verenigde Staten minderjarige meisjes naar andere staten heeft gebracht om seks met ze te kunnen hebben. Volgens Amerikaanse wetgeving telt dat als mensenhandel. De aanklager in New York bestempelde Kelly bij het begin van het proces als een roofdier. "Een man die leugens, manipulaties, bedreigingen en fysiek geweld gebruikte om zijn slachtoffers te domineren en jarenlang zijn verantwoordelijkheid te ontlopen." Sinds eind 2019 zit Kelly in de gevangenis.||https://nos.nl/artikel/2434615-30-jaar-cel-voor-r-kelly-26-jaar-na-eerste-misbruikaantijging
2022-06-29||Grote politiemacht houdt tientallen boeren in Apeldoorn tegen|| Een stoet boeren heeft gisteravond geprobeerd om met trekkers naar het politiebureau in het zuidwesten van Apeldoorn te trekken. Daar zitten boeren vast vanwege de geëscaleerde boerenprotesten van dinsdagavond. Omdat gevreesd werd dat de boeren hun collega's uit de politiecel wilden bevrijden, zette de politie veel mensen en voertuigen in om de tractoren tegen te houden. Ook vaardigde burgemeester Heerts een noodverordening uit. Bij het politiebureau en op de wegen in de omgeving was de hele avond een grote politiemacht opgesteld. De afrit Hoenderloo van de A1 was in beide richtingen urenlang afgesloten. Die weg sluit aan op de Europaweg, waar het hoofdbureau van de politie zit. Een groep boeren probeerde de afsluitingen te omzeilen door zich net buiten het gebied van de noodverordening te verzamelen en via een andere route Apeldoorn in te rijden. Ook daar stuitten de boeren op een grote politiemacht en afgesloten wegen. Op de wegen rond Apeldoorn stond veel politie opgesteld: De noodverordening geldt in elk geval tot vrijdag en betreft een groot deel van de gemeente. Daardoor kan de politie wegen afsluiten, plekken ontruimen en samenscholingen verbieden. Mensen die bevelen van agenten niet opvolgen, kunnen worden opgepakt. Heerts zegt dat demonstreren een grondrecht is. "Zolang het binnen de grenzen van de wet blijft is binnen Apeldoorn veel mogelijk. Blokkeren van wegen en (dreigingen) van verstoring van de openbare orde en veiligheid zijn niet toegestaan." Bij een distributiecentrum van supermarktketen Albert Heijn in Geldermalsen was ook een protest met trekkers. Omstanders meldden aan Omroep Gelderland dat er zo'n honderd trekkers stonden, die de ingang van het terrein blokkeerden. Eerder op de dag kondigde de gemeente Harderwijk een noodverordening af rond de woning van minister Van der Wal. Aanleiding zijn de acties rond het huis van de minister van gisteravond, waarbij boeren door een politieblokkade braken. Volgens de gemeente Harderwijk zijn "de grenzen van de openbare orde en veiligheid met voeten getreden". De noodverordening geldt voor een week. In die periode mag de politie mensen preventief fouilleren. Ook mogen mensen die niets in het gebied te zoeken hebben worden weggestuurd. Ook waren er gisteren weer meerdere boerenacties op snelwegen en bij provinciehuizen. Op de A37 van Emmen naar Hoogeveen blokkeerden trekkers enige tijd de weg. Dat gebeurde ook op de A1 in het oosten van het land, bij Oldenzaal en bij Enter. Bij de provinciehuizen in Lelystad, Zwolle en Leeuwarden waren ook acties van boeren. De provincies zijn verantwoordelijk voor de uitwerking van het beleid dat moet leiden tot de daling van de stikstofuitstoot. Boeren vroegen provinciale bestuurders om steunbetuigingen te tekenen, wat geweigerd werd. Wel gingen gedeputeerden met boeren in gesprek. Op de A37 blokkeerden trekkers en andere voertuigen kort de weg: Koning Willem-Alexander zei bij zijn staatsbezoek aan Oostenrijk dat "geweld en intimidatie niet de oplossing voor het probleem" kunnen zijn. "Uiteindelijk moeten we weer om tafel komen, in dialoog gaan en samen het probleem oplossen", zei hij tegen meegereisde journalisten.  Volgens de koning is het niet 'wij-zij'. "De boeren zijn deel van ons culturele erfgoed, deel van Nederland. En we moeten daarom ook samen naar de toekomst kijken. We kunnen ze niet wegzetten als één groep." Wel wees hij erop dat er een oplossing voor het stikstofprobleem zal moeten komen. "Dat kan alleen als we in dialoog gaan."||https://nos.nl/artikel/2434610-grote-politiemacht-houdt-tientallen-boeren-in-apeldoorn-tegen
2022-06-29||Abdeslam krijgt levenslang voor aanslagen in Parijs|| Salah Abdeslam is tot levenslang veroordeeld zonder kans op vervroegde vrijlating voor de aanslagen in Parijs in 2015. Samen met 19 anderen is hij schuldig bevonden aan de terreuraanslagen. Andere verdachten kregen straffen variërend van twee jaar tot levenslang. Abdeslam is schuldig aan moord en terrorisme, zei de voorzitter van de rechtbank, Jean-Louis Périès. Hij is de enige van de tien daders die het overleefde. De anderen bliezen zichzelf op of werden doodgeschoten. Abdeslam liep naar eigen zeggen een café binnen met zijn bomvest, maar besloot zichzelf "uit menselijkheid" niet op te blazen. Justitie betwistte dat: het bomvest zou defect zijn geweest. De rechtbank neemt de lezing van de aanklagers over. Levenslang zonder kans op vervroegde vrijlating is de hoogst mogelijke straf in Frankrijk, een straf die niet vaak wordt opgelegd. Tot levenslang veroordeelden komen in Frankrijk vaak na 20 tot 25 jaar vrij. Nog vijf andere verdachten (Fabien Clain, Jean-Michel Clain, Ahmad Alkhald, Obeida Aref Dibo en Usama Attar) kregen levenslang zonder kans op vervroegde vrijlating, maar van hen wordt aangenomen dat ze niet meer in leven zijn. Nog een andere verdachte, Moghammed Abrini, kreeg levenslang, met een minimum van 22 jaar achter de tralies. Vier anderen, Mohamed Bakkali, Osama Krayem, Sofien Ayari en Ahmed Dahmani, kregen 30 jaar gevangenisstraf opgelegd. Twee verdachten kregen straffen van 18 jaar, één een straf van 10 jaar en twee een celstraf van acht jaar, waarvan ze twee derde moeten uitzitten. Vier verdachten kregen lagere straffen. Bij de aanslagen op 13 november 2015 vielen 130 doden. Terroristen vielen het voetbalstadion Stade de France aan, schoten daarna hun wapens leeg bij caféterrassen en gingen met bomvesten en kalasjnikovs concertzaal Bataclan binnen. Daar vielen de meeste doden: 89. De aanslagen werden opgeëist door Islamitische Staat (IS). We maakten eerder deze terugblik op de aanslagen in Parijs: Abdeslam werd in maart 2016 opgepakt in België. De Belgische aanklagers verdenken hem ook van betrokkenheid bij de aanslagen in Brussel, vier dagen na zijn arrestatie. Hij werd uitgeleverd aan Frankrijk, maar is in België al veroordeeld tot twintig jaar celstraf voor een schietpartij waarbij drie agenten gewond raakten. De negentien verdachten die naast Abdeslam terecht stonden, hielpen met bijvoorbeeld het bieden van onderdak of het leveren van wapens. Zes personen werden bij verstek berecht, onder wie vijf vooraanstaande IS-leden die vermoedelijk in Syrië zijn omgekomen. Tijdens de behandeling van de zaak namen sommige verdachten de verantwoordelijkheid voor hun betrokkenheid bij de aanslagen. Anderen zwegen gedurende het hele tien maanden durende proces. De rechtszaak duurde mede zo lang omdat ook overlevenden en nabestaanden uitgebreid aan het woord kwamen. De Belgisch-Marokkaanse Mohamed Bakkali speelde volgens de rechtbank een "bepalende rol" in de voorbereidingen van de aanslagen. Bakkali probeerde vuurwapens, onderduikadressen en auto's te regelen. Hij zit in België een 25-jarige celstraf uit voor zijn rol bij een aanslag in een Thalys tussen Amsterdam en Parijs in 2015. Mohammed Abrini, ook bekend als 'de man met de hoed' vanwege videobeelden waarop hij met een hoofddeksel was te zien, speelde volgens de rechtbank ook een sleutelrol bij de logistiek rond de aanslagen. Hij wordt ook verdacht van betrokkenheid bij de aanslagen in Brussel in 2016. Bij het megaproces tegen de terreurverdachten waren zo'n 300 advocaten bij betrokken, er was extreme beveiliging en de rechtbank zelf werd voor miljoenen euro's verbouwd, speciaal voor dit proces. Zo'n 500 mensen wonen de uitspraak bij in de rechtszaal.||https://nos.nl/artikel/2434609-abdeslam-krijgt-levenslang-voor-aanslagen-in-parijs
2022-06-29||Het OM eist 12 jaar cel en tbs voor Dordtenaar voor neerschieten agenten en omstander|| Het Openbaar Ministerie heeft 12 jaar cel en tbs met dwangverpleging geëist tegen een Dordtenaar die wordt verdacht van het neerschieten van twee agenten met een afgepakt politiewapen. De 39-jarige Niels W. wordt er ook van beschuldigd dat hij een omstander neerschoot. De agenten werden vorig jaar in de Dordtse Transvaalbuurt neergeschoten en meermaals geraakt. Een van de kogels raakte het gezicht van een agent met blijvende verwondingen als gevolg, meldt Rijnmond. De 24-jarige omstander werd in zijn rug geraakt en liep daardoor een dwarslaesie op. Niels W. liep luidruchtig door de straten van de Dordtse Transvaalbuurt en pleegde er vernielingen. Na een overlastmelding troffen de politiemannen W. in een auto aan met de 24-jarige omstander. Toen de agenten vroegen om uit te stappen weigerde W. dit en pakte hij het wapen van één van de agenten af. Hierbij werd er over en weer geschoten door de agenten en W. Volgens zijn advocaat was W. tijdens het incident verminderd toerekeningsvatbaar. W. verklaarde in de rechtbank dat hij in een psychose handelde. De Dordtenaar was een persfotograaf en had alcoholproblemen. Twee jaar geleden is hij daarvoor behandeld en leek het beter met hem te gaan. Drie dagen voor de schietpartij kocht hij drugs waardoor hij naar eigen zeggen weer afgleed. De uitspraak volgt over twee weken in de rechtbank in Dordrecht.||https://nos.nl/artikel/2434607-het-om-eist-12-jaar-cel-en-tbs-voor-dordtenaar-voor-neerschieten-agenten-en-omstander
2022-06-29||Minister: zzp'er kan straks ook vestigingsadres verbergen in KVK-register|| Eigenaren van eenmanszaken kunnen straks waarschijnlijk hun vestigingsadres laten afschermen in het handelsregister van de Kamer van Koophandel (KVK). Wel moeten ondernemers een alternatief postadres registreren, zoals een postbus. Het staat in een voorstel van minister Adriaansens van Economische Zaken en Klimaat dat vandaag naar de Tweede Kamer is gestuurd. Het is bedoeld om de privacy en veiligheid van ondernemers te vergroten. In september wordt het besproken met belanghebbenden waarna het - mits er geen problemen zijn - wordt uitgewerkt. Sinds dit jaar kunnen woonadressen al worden afgeschermd in het handelsregister, maar voor zelfstandigen zonder personeel (zzp'ers) zijn het woonadres en het vestigingsadres van hun bedrijf vaak hetzelfde. Je vestigingsadres laten afschermen, kan nu al door zelf contact op te nemen met de KVK en aan te geven dat je wordt bedreigd, of daar bang voor bent. Adriaansens wilt ook dat van alle ondernemers de telefoonnummers en e-mailadressen niet meer openbaar zijn. Ook komt er als het aan haar ligt een verbod op commercieel gebruik van gegevens in het Handelsregister. Deze gegevens zijn dan wel nog in te zien door overheidsorganisaties of beroepsgroepen die daar wettelijk toestemming voor hebben, zoals de Belastingdienst, advocaten en deurwaarders. VvE's (Verenigingen van Eigenaars van appartementen) worden verregaand afgeschermd en het commercieel gebruik van gegevens uit het Handelsregister wordt verboden. De minister denkt met deze voorstellen tegemoet te komen aan "een breed geuite maatschappelijke en politieke wensen". Op deze manier kan het handelsregister "weer met zijn tijd mee." Eerder dit jaar zei Adriaansens nog dat de mogelijkheid om voor iedereen het vestigingsadres af te schermen te ver ging, omdat openbaarheid bijdraagt aan de bestrijding van misbruik. Nu komt zij dus toch met een voorstel om adresgegevens volledig af te schermen. Het is volgens haar wel belangrijk om andere zaken in gang te zetten, zoals openbare registratie van door de rechter opgelegde bestuursverboden. Hierdoor zouden veroordeelde fraudeurs moelijker kunnen doorgaan. Ook private organisaties gebruiken gegevens uit het Handelsregister. Nu kan dat vaak op basis van openbare informatie. Waar dat straks niet meer volstaat, schrijft de minister, moeten organisaties geautoriseerd worden om ook de niet-openbare gegevens te gebruiken of te zoeken op natuurlijke personen. "Voor de aanpak van fraude en fouten moeten bestuursorganen bij de KVK melding doen van afwijkingen die zij zien tussen de gegevens en de informatie uit andere bronnen."||https://nos.nl/artikel/2434606-minister-zzp-er-kan-straks-ook-vestigingsadres-verbergen-in-kvk-register
2022-06-29||Nog veel onduidelijk over spectaculaire sieradenroof door 'Peaky Blinders'|| Het is nog steeds een raadsel hoe vier keurig geklede mannen, gewapend met een sloophamer en waarschijnlijk vuurwapens, gisteren op klaarlichte dag juwelen roofden op een kunstbeurs in Maastricht. Volgens experts zijn het vrijwel zeker professionele overvallers en wordt het waarschijnlijk erg lastig om de buit terug te vinden. Ervaren kunstbendes gaan na een overval vaak meteen aan de slag met hun buit, legt kunstdetective Arthur Brand uit. "Dan staan de slijpers al klaar om bijvoorbeeld een grote diamant in kleine stukken te slijpen. Alles aan zo'n juweel wordt hergebruikt: het goud wordt omgesmolten door goudsmeden. Het gebeurt zelden dat bekende juwelen compleet verkocht worden." Het is nog onduidelijk wat er allemaal is gestolen op kunstbeurs Tefaf. De politie kan alleen bevestigen dat er juwelen zijn meegenomen. Verder werd vandaag duidelijk dat de twee gearresteerde Belgen zijn vrijgelaten en nergens meer van worden verdacht. Er is geen nieuwe informatie over de zoektocht naar de vier daders. Op beelden van de overval is te zien dat een van de mannen een collier, een halsketting, in zijn hand houdt en in een tas stopt. Een andere man lijkt ook juwelen in een zakje te stoppen: "Ik heb nog nooit meegemaakt dat er met zo veel geweld op klaarlichte dag op een antiekbeurs mét publiek zo'n overval wordt gepleegd", zegt kunsthistoricus Martijn Akkermans. Het moet volgens hem haast wel een uitgekiend plan zijn geweest. "Vier heren met blazers aan en een petje op, alsof het de Peaky Blinders zijn." Dat is een Britse tv-serie over een criminele bende aan het begin van de 20ste eeuw. Het feit dat de daders toesloegen bij de stand van de Britse juwelier Symbolic & Chase, betekent volgens kenners dat het gaat om een zeer waardevolle buit. "Deze juwelier brengt altijd een ongelofelijk mooie collectie mee", zegt Akkermans. Er zijn volgens hem tegenstrijdige berichten over welke sieraden zijn geroofd. Mogelijk gaat het om dit pronkstuk ter waarde van 27 miljoen euro, belegd met parels, smaragden en een grote gele diamant: Akkermans: "Het gaat in ieder geval om een juweel met een heel grote diamant, of meerdere, dat is wel duidelijk." Op basis van alle berichtgeving over het incident zegt kunstdetective Brand: "Het lijkt om een collier te gaan met een kanariegele diamant, het topstuk van de beurs. Als je zo'n groot risico loopt, dan ga je voor het topstuk. Het was een spectaculair beeld." Uit zijn eigen kringen heeft hij nog weinig details over de roof gehoord. Volgens kunsthistoricus Akkermans wordt het een "heel moeilijke kwestie" voor de politie. Maastricht ligt dichtbij Duitsland en België, dus de kans is volgens hem groot dat de buit gelijk na overval over de grens is gebracht. En als de juwelen eenmaal zijn gedemonteerd en bewerkt, wordt het volgens hem erg lastig de buit ooit terug te vinden. "Twee jaar geleden is er in Engeland een beroemde diadeem gestolen en dat is ook nooit meer boven water gekomen. Daar zijn waarschijnlijk de diamanten uitgehaald en verkocht. Zo gaat dat." Ook Brand ziet het somber in: "Juwelen worden zelden in originele staat teruggevonden. Soms worden de daders wel gepakt, maar dan is er van de buit geen spoor meer terug te vinden." De roof in Maastricht deed hem denken aan overvallen van de internationaal opererende kunstbende Pink Panthers. Die bende heeft de afgelopen twintig jaar meer dan honderd succesvolle overvallen gepleegd op juwelierszaken. Volgens Brand waren ook de overvallers in Maastricht goed voorbereid. Na een halve minuut gingen ze er met de buit vandoor. "Ze wisten mensen goed op afstand te houden. Je moet het maar durven, midden in een groot gebouw met honderden mensen om je heen."||https://nos.nl/artikel/2434604-nog-veel-onduidelijk-over-spectaculaire-sieradenroof-door-peaky-blinders
2022-06-29||Beveiliging Tefaf opgeschroefd, gearresteerde Belgen niet meer verdacht || De twee Belgen die gisteren werden opgepakt in verband met de gewelddadige overval op de kunstbeurs Tefaf in Maastricht zijn vrijgelaten en worden nergens meer van verdacht. Dat meldt de politie. De twee werden opgepakt omdat ze volgens de politie gisteren zeer verdacht gedrag vertoonden. "Dat was op dat moment voldoende aanleiding om ze aan te houden", stelt de Limburgse politie. De mannen van 22 en 26 werden aangehouden bij de tunnel in de snelweg A2. De twee hadden hun auto langs de weg gezet en waren uitgestapt. De advocaat van een van de verdachten zei vanochtend al tegen de regionale nieuwssite 1Limburg dat er sprake was van een misverstand. Directeur Bart Drenth van de kunstbeurs meldt aan de nieuwssite dat er extra beveiligingsmaatregelen zijn genomen. Zo wordt er beter bij de ingang gecontroleerd en lopen er beveiligingsmedewerkers met honden rond op de beurs. "We vragen mensen nu ook om hun jasje open te maken; dat deden we hiervoor niet", zegt hij. Gisterochtend wisten vier gewapende mannen bij de Tefaf-stand van de Britse juwelier Symbolic & Chase te komen. De vier, met petjes op en colberts aan, sloegen vitrines kapot en zwaaiden met vuurwapens. Na een halve minuut liepen ze weg met de buit. Officieel is er niets bekendgemaakt over wat ze meenamen. Volgens NRC is er onder andere een collier met een waarde van 27 miljoen euro gestolen. Bij de overval werd grof geweld gebruikt om een vitrine te vernielen:||https://nos.nl/artikel/2434591-beveiliging-tefaf-opgeschroefd-gearresteerde-belgen-niet-meer-verdacht
2022-06-29||Jorritsma: geprobeerd afhandeling schade door gaswinning goed te regelen|| Oud-minister Jorritsma dacht in haar tijd als bewindspersoon dat ze een goede oplossing had bedacht voor de schade-afhandeling van de aardbevingen in Groningen. De VVD-politica werd vandaag verhoord door de parlementaire enquêtecommissie aardgaswinning Groningen. Jorritsma was van 1998 tot 2002 minister van Economische Zaken en vicepremier in het tweede kabinet-Kok. Tijdens haar regeerperiode werd ze geconfronteerd met de (nasleep van) enkele bevingen in het winningsgebied. Jorritsma zei dat ze destijds signalen kreeg dat het niet goed liep met de afhandeling van de schade. Ze bepaalde vervolgens dat daarvoor de onafhankelijke 'Technische Commissie Bodembeweging' kon worden ingeschakeld. Die moest advies over de schade geven: "We dachten dat het dan wel heel gek moest lopen als de veroorzaker niet wilde betalen. We hebben geprobeerd te doen wat wij konden om te zorgen dat mensen hun recht konden halen." De commissie ging lang door op de vraag of het destijds niet beter was geweest bij schadeclaims de bewijslast om te draaien. De NAM zou dan hebben moeten aantonen dat de schade níet door de gaswinning was ontstaan. Jorritsma zei dat ze daar niets in zag. Volgens haar was de kans groot dat de NAM dan vaak naar de rechter zou gaan en dat de burger met schade daar niet mee was geholpen.. Jorritsma wilde niet ingaan op de vraag of ze met de kennis van nu dingen anders zou hebben aangepakt. "U bent bezig met een feitenonderzoek. Daar wil ik me toe beperken en zo min mogelijk bespiegelingen met u delen over hoe ik het allemaal anders had gezien." De oud-bewindsvrouw wees er verder op dat de aardbevingen destijds niet zo'n belangrijke kwestie waren als later. Ze kan zich niet herinneren dat ze er ooit voor naar de Kamer is geroepen. Volgens haar ging het tijdens haar ministerschap vooral om het zo snel mogelijk afhandelen van de schade en niet zozeer om preventieve maatregelen om bevingen te voorkomen. "Er is nooit grote commotie ontstaan dat het zo niet meer moest. Dat is echt van een veel latere datum." Oud-Gasunie-topman Verberg, die vandaag als eerste werd verhoord, had zware kritiek op de conclusies van de Onderzoeksraad voor Veiligheid over de gaswinning. De raad concludeerde eerder dat bij het oppompen van gas de maximale opbrengst op de eerste plaats stond en niet de veiligheid van de inwoners van Groningen. Verberg sprak van een heel slecht rapport, dat geen recht doet aan de reputatie van de Onderzoeksraad. Hij werkte in de jaren zeventig en tachtig in verschillende functies bij het ministerie van Economische Zaken, onder meer als directeur-generaal Energie. Daarna bekleedde hij tot 2004 topfuncties bij de Gasunie, waarvan twaalf jaar als hoofddirecteur.||https://nos.nl/artikel/2434590-jorritsma-geprobeerd-afhandeling-schade-door-gaswinning-goed-te-regelen
2022-06-29||Het einde van de diesel- en benzineauto is in zicht|| Het tijdperk van de benzine- en dieselmotor nadert in Europa zijn einde. Vannacht spraken de Europese klimaatministers af dat vanaf 2035 nieuwe auto's met een verbrandingsmotor niet meer mogen worden verkocht in Europa. Alle nieuwe auto's moeten vanaf dan elektrisch zijn. In Nederland kijkt staatssecretaris Heijnen van Infrastructuur en Waterstaat of het mogelijk is het verplicht te stellen dat zakelijke auto's vanaf 2025 elektrisch rijden. Brancheverenigingen en leasebedrijven zijn blij met de duidelijkheid, maar zetten enkele vraagtekens bij de haalbaarheid en betaalbaarheid. In Nederland rijden zo'n 9 miljoen auto's, waarvan 1,2 miljoen zakelijk, meldt de Vereniging van Nederlandse Autoleasemaatschappijen (VNA). 64 procent van die zakelijke auto's is een leaseauto, de rest is eigendom van werkgevers en zzp'ers. Zakelijke auto's worden vaak nieuw aangeschaft en komen na het aflopen van het contract in de tweedehands sector terecht. "Dat is de reden van deze regeling", zegt BOVAG-voorzitter Han ten Broeke. "De overheid wil dat Nederland overgaat op elektrisch rijden. De occasionverkoop begint bij nieuwverkoop, en die nieuwverkoop begint bij zakelijk rijden." In Nederland worden de meeste auto's tweedehands gekocht: in 2021 waren het er 2 miljoen, tegenover 320.000 nieuwe auto's. De gedachte is: maakt eerst alle zakelijke auto's elektrisch, en laat die daarna doorstromen naar de tweedehands markt. De RAI Vereniging, de branchevereniging van autoproducenten, en de VNA zijn enthousiast over de duurzame mobiliteitsplannen en staan achter de klimaatdoelen, maar hebben wel enkele kanttekeningen. Ze maken zich zorgen of er voldoende laadinfrastructuur aanwezig is en of de productie van elektrische auto's de vraag wel kan bijbenen. Ook vindt de RAI dat we ons niet alleen op elektrische auto's moeten richten, maar ook op bijvoorbeeld waterstof- en hybrideauto's. VNA-voorzitter Renate Hemerik maakt zich zorgen over de haalbaarheid en betaalbaarheid van het plan. "Er zijn enorme productieachterstanden bij elektrische auto's, door onder meer het chiptekort. Het stroomnetwerk blijkt vol, dus hoe sluiten we nieuwe laadpalen aan? En de fiscale voordelen voor elektrisch rijden stoppen in 2025, terwijl je dit juist moet stimuleren." Ook Ten Broeke van de BOVAG vindt dat de elektrische rijder financieel gestimuleerd moet worden: "De bijtelling voor elektrische auto's gaat na 2025 naar 22 procent, terwijl elektrische auto's bij aanschaf al zo duur zijn. Wil je zo'n maatregel laten werken, dan moet de zakelijke rijder niet opgescheept worden met hogere lasten, dus moet de bijtelling ook na 2025 lager blijven." Van elke twee elektrische auto's die in Nederland worden aangeschaft, wordt er één gekocht door een leasemaatschappij. Bij die maatschappijen staat verduurzaming vaak al langer op de agenda, ze zeggen dan ook blij te zijn met dit handelsperspectief. Niels van den Hoogen, commercieel directeur van leasemaatschappij Athlon, vindt het een goed plan. "Als we maximaal willen versnellen naar elektrisch rijden, zijn dit soort duidelijke richtlijnen nodig. Voor de haalbaarheid zijn wel alle partijen nodig: energiemaatschappijen, het stroomnet, de infrastructuur, de overheid en de autobranche. We hebben al de beste elektrische infrastructuur van Europa, maar als we allemaal elektrisch gaan rijden moet die nationaal en Europees nog sterk verbeterd worden." Onderstaande afbeelding met data van autolobbyclub ACEA laat zien dat bijna een derde van de laadpalen in de Europese Unie in Nederland staat.  Ook LeasePlan is enthousiast: "Zakelijke mobiliteit is een belangrijke aanjager van duurzame mobiliteit, dus we zijn de juiste doelgroep. Wij rijden bijvoorbeeld al 100 procent elektrisch." Het bedrijf heeft zich aangesloten bij een coalitie van grote bedrijven die zich ervoor inzetten dat in 2025 al hun nieuwe zakelijke auto's nul emissie hebben. Maar ook LeasePlan vindt dat Den Haag dit proces goed moet begeleiden. Niet alleen de leasemaatschappijen zitten erop te wachten, de consument ook, zegt de ANWB: "Een nieuwe elektrische auto kost al gauw 30.000 euro, dat is veel geld. Wij merken daarom dat er veel vraag is naar tweedehands, en pleiten dan ook voor maatregelen die tweedehands alternatieven in de toekomst beschikbaar maken. Dat aanbod is nu nog heel klein. Dit zijn mooie stippen op de horizon."||https://nos.nl/artikel/2434589-het-einde-van-de-diesel-en-benzineauto-is-in-zicht
2022-06-29||Zweefvliegtuig stort neer bij Terlet, piloot overleden|| Een zweefvliegtuig is vanmiddag neergestort bij zweefvliegveld Terlet, in de buurt van Arnhem. De piloot, een 69-jarige man uit Schijndel, kwam daarbij om het leven. Hij was de enige inzittende van het toestel. Volgens Omroep Gelderland kwam het toestel in de problemen bij het opstijgen. Een woordvoerder van de veiligheidsregio zegt tegen de regionale omroep dat het toestel op 30 meter hoogte was getrokken, waarna de piloot in de problemen raakte. Het toestel boorde zich vervolgens met de neus de grond. De hulpdiensten waren snel ter plaatse, maar de man was toen al overleden. De politie onderzoekt de toedracht van het ongeluk. Vorige maand kwam bij Terlet ook al een zweefvliegtuig in de problemen. Dat toestel raakte door onbekende problemen de grond, de piloot liep verwondingen op. ||https://nos.nl/artikel/2434587-zweefvliegtuig-stort-neer-bij-terlet-piloot-overleden
2022-06-29||Politici voelen zich onveilig door protest bij voordeur, 'aanval op democratie'|| Tweede Kamervoorzitter Bergkamp zegt dat Kamerleden zich onveilig voelen, nu actievoerders niet terugdeinzen voor acties op de stoep van politici. "Dit heeft ook forse impact op hun familie", zegt ze. Vanmorgen twitterde CDA-Kamerlid Boswijk dat hij even niet meer naar zijn werk gaat, omdat hij zich niet veilig voelt. Hij blijft thuis, bij zijn gezin met jonge kinderen, nadat er gisteravond boze boeren voor de deur stonden. Hij wil niet zeggen wat er precies is gebeurd. Deze intimidatie bij de privéwoning maakt grote indruk op collega-Kamerleden. "Kamerleden maken zich zorgen over de veiligheid thuis", zegt Bergkamp. "Ze zien op sociale media oproepen om naar hun huis te gaan. Dat is een zorgwekkende ontwikkeling. Kamerleden moeten zich veilig voelen. Ze moeten in vrijheid hun werk kunnen doen. Dat hoort bij onze democratie en onze rechtstaat." Het is niet specifiek iets van het boerenprotest dat politici thuis worden opgezocht door actievoerders: Landbouw- en stiksstofwoordvoerders in de Kamer kregen vanmorgen een e-mail met veiligheidsinstructies vanwege de "verhoogde mate van actiebereidheid, die in sommige gevallen reikt aan de persoonlijke leefomgeving."  In de mail staat dat de Nationaal Coördinator Terrorismebestrijding en Veiligheid hun adres heeft doorgegeven aan de politie, waardoor die extra alert is. Ook krijgen zij het advies huisgenoten te instrueren 112 te bellen bij ongewenst bezoek, en de deur niet open te doen. Het thuis opzoeken van politici wordt Kamerbreed veroordeeld. "Je zoekt mensen gewoon niet thuis op, Dat werkt intimiderend en bedreigend. Dat voelt niet veilig. Je blijft gewoon weg", zegt BBB-leider Caroline van der Plas. SP-leider Marijnissen weet uit ervaring hoe het is "als je lid van een gezin bent waar mensen aan de deur komen. Ik heb dat regelmatig meegemaakt, toen mijn vader Tweede Kamerlid was. Ja, dat heeft impact. Natuurlijk, dat raakt je." Ook als kind zag zij al dat achter de woede van mensen onmacht zat. "Die mensen weten gewoon niet meer waar ze het zoeken moeten en die wanhoop snap ik." GroenLinks-leider Klaver ziet het intimiderende bezoek bij Boswijk als een aanval op de democratie. "Wij zijn volksvertegenwoordigers wij vertegenwoordigen het hele Nederlandse volk. Als een parlementariër niet hierheen kan komen, is dat een regelrechte aanval op de democratie zelf. Dat is onacceptabel." D66-Kamerlid Sneller wil een wettelijk verbod op het ongewenst en onaangekondigd thuis bezoeken van politici. Of en welke straf iemand krijgt die bij een politicus op de stoep staat, is nu nog sterk afhankelijk van de situatie. "Hier moeten veel duidelijkere handvatten voor komen", aldus Sneller. Hij wijst erop dat veel politici zwijgen over bedreigingen. "Dat ga je niet aan de grote klok hangen om anderen niet op een idee te brengen." Het OM bevestigt dat er niet een duidelijke straf staat op het bedreigen van politici. Wel is de strafmaat voor geweld tegen personen in de publieke functie verhoogd. "Maar het hangt er van af of er sprake is van een strafbaar feit en zo ja welk strafbaar feit", aldus het OM.||https://nos.nl/artikel/2434583-politici-voelen-zich-onveilig-door-protest-bij-voordeur-aanval-op-democratie
2022-06-29||Ouders mogen straks naast baby ook jonge kinderen dubbele achternaam geven|| Als het over enige tijd mogelijk is om pasgeboren baby's een dubbele achternaam te geven, moet dat ook worden toegestaan bij jonge kinderen. Minister Weerwind voor Rechtsbescherming heeft daarvoor een wijzigingsvoorstel naar de Tweede Kamer gestuurd. Sinds vorig jaar ligt er een wetsvoorstel om ouders de mogelijkheid te geven om hun kinderen de achternamen van allebei de ouders te geven. De Tweede en Eerste Kamer moeten er nog mee akkoord gaan. Maar veel ouders hebben al laten weten dat ze het jammer vinden dat de wet alleen voor pasgeborenen geldt. Kinderen die nu -voor de inwerkingtreding van de wet- geboren worden, komen er niet voor in aanmerking. Dat zou kunnen betekenen dat kinderen in hetzelfde gezin een verschillende achternaam krijgen. Om dat te voorkomen komt er nu een overgangsregeling in de wet. "De wens van veel ouders om de kinderen in hun gezin een dubbele naam te geven is groot", zegt Weerwind. "Met deze overgangsregeling geven we daar gehoor aan." Voor ieder kind dat op of na 29 januari 2019 geboren is, krijgen ouders de mogelijkheid om na de inwerkingtreding van de wet alsnog een naamsverandering aan te vragen. Daarvoor kunnen ze dan gewoon naar de burgerlijke stand van de gemeente. De regeling blijft geldig tot een jaar na de inwerkingtreding van de wet. Voor de datum van 29 januari 2019 is gekozen, omdat er toen een motie van D66 werd aangenomen, waarin het kabinet werd opgeroepen om de dubbele achternaam voor kinderen mogelijk te maken. Weerwind wil de kinderen maximaal twee achternamen geven zonder koppelteken, dus bijvoorbeeld De Jong Van Vliet of Van Vliet De Jong. Uitzondering zijn kinderen van wie een van de ouders, of allebei, al een dubbele naam hebben, zoals Van Bergen Henegouwen of Korthals Altes. Die dubbele namen worden als enkelvoudige achternaam gezien. Dus die ouders mogen hun kinderen Korthals Altes Van Bergen Henegouwen als achternaam geven.||https://nos.nl/artikel/2434581-ouders-mogen-straks-naast-baby-ook-jonge-kinderen-dubbele-achternaam-geven
2022-06-29||Boeren voeren opnieuw actie op snelwegen en bij provinciehuizen|| Boeren voeren ook vandaag weer op verschillende plekken in het land actie tegen de stikstofplannen van het kabinet. Groepen boeren kwamen samen bij provinciehuizen en op de A1 bij de Duitse grens werd het verkeer korte tijd tegengehouden. Op de A37 van Emmen naar Hoogeveen blokkeerden trekkers en andere voertuigen enige tijd de weg bij knooppunt Holsloot. De weg is inmiddels weer vrij. Vanmiddag waren er ook al protesten. Zo reden ruim honderd tractoren rond 13.30 uur de A1 bij Oldenzaal op om die te blokkeren. Het verkeer vanuit Duitsland stond vast. De boeren staken langs de weg ook een berg hooi in brand. Later werd de A1 bij Enter in beide richtingen geblokkeerd. Na een gesprek tussen boeren en de politie werd de blokkade op de A1 beëindigd. Rond de woning van minister Van der Wal is een noodverordening afgekondigd, meldt de gemeente Harderwijk. Aanleiding zijn de acties rond het huis van de minister van gisteravond, waarbij rellende boeren door een politieblokkade braken. Volgens de gemeente zijn "de grenzen van de openbare orde en veiligheid met voeten getreden". De noodverordening geldt voor een week. In die periode mag de politie mensen preventief fouilleren. Ook mogen mensen die niets in het gebied te zoeken hebben worden weggestuurd. Beelden van de acties op de A37 en de A1: Ook in Zwolle werd actiegevoerd. Enkele tientallen boeren kwamen naar het provinciehuis. Ze werden tegengehouden door de politie. SGP-gedeputeerde Gert Harm ten Bolscher kwam naar buiten om met de boeren in gesprek te gaan. Ook in Leeuwarden trokken boeren met tractoren naar het provinciehuis. De boeren vroegen het provinciebestuur een verklaring te tekenen waarin afstand wordt genomen van het stikstofbeleid. Het bestuur weigerde dat. De betogers waren daar zo boos over, meldt Omroep Fryslân, dat ze de ingang van het provinciehuis blokkeerden met bomen. Daarna vertrokken ze. Het provinciehuis werd vervolgens door de politie hermetisch afgesloten. Beelden van het protest in Leeuwarden: Ook in Flevoland werd gedemonstreerd. Tientallen boeren reden met tractoren naar het provinciehuis in Lelystad. Ook zij vroegen tevergeefs de gedeputeerden een steunbetuiging te ondertekenen. Na een gesprek met gedeputeerde Harold Hofstra vertrokken ze weer. Een aantal boeren werd uitgenodigd voor een gesprek in een van de zalen van het provinciehuis, schrijft Omroep Flevoland. Koning Willem-Alexander heeft bij zijn staatsbezoek aan Oostenrijk ook gereageerd op de protesten. "Geweld en intimidatie kunnen gewoon niet de oplossing zijn voor het probleem", zei hij tegen de pers. "Uiteindelijk moeten we weer om tafel komen, in dialoog gaan en samen het probleem oplossen." Volgens de koning is het niet 'wij-zij'. "De boeren zijn deel van ons culturele erfgoed, deel van Nederland. En we moeten daarom ook samen naar de toekomst kijken. We kunnen ze niet wegzetten als één groep." Wel wees hij erop dat er een oplossing voor het stikstofprobleem zal moeten komen. "Dat kan alleen als we in dialoog gaan." Luchthavens bereiden zich voor op mogelijke acties van boeren komende maandag. In verschillende boerenappgroepen gaan berichten rond waarin tot die acties wordt opgeroepen. Schiphol, Rotterdam The Hague Airport en Eindhoven Airport gaan over de dreigende acties in gesprek met de marechaussee, de dienst die verantwoordelijk is voor de veiligheid op luchthavens. Schiphol adviseert reizigers de website van de luchthaven goed in de gaten houden. Ook het vliegveld van Eindhoven zegt reizigers te informeren zodra ze weten wat er gaat gebeuren. De boeren kiezen de provinciehuizen uit om actie te voeren, omdat de provincies verantwoordelijk zijn voor de uitwerking van het beleid dat tot daling van de stikstofuitstoot moet leiden. De provincies moeten samen met de boeren een invulling geven aan de plannen van het kabinet.||https://nos.nl/artikel/2434579-boeren-voeren-opnieuw-actie-op-snelwegen-en-bij-provinciehuizen
2022-06-29||NS gaat met camera's live meekijken in treinen waar veel overlast is|| De NS gaat live meekijken op trajecten waar het aantal overlastmeldingen toeneemt, laat de spoorwegorganisatie weten na vragen van de NOS. Eerder werden camera's in de trein alleen gebruikt om na een incident de dader te kunnen opsporen. Het gaat vooralsnog om een proef op een klein deel van de trajecten. Directe aanleiding zijn de incidenten op het traject langs Hoorn, waar een zogenoemde 'treinrukker' actief was. De incidenten in Hoorn staan niet op zichzelf. Vorige maand werd in Alkmaar een jonge vrouw 40 minuten lang betast in de trein zonder dat er een conducteur ingreep. En na een oproep van NOS Stories deelden ruim 650 jongeren hun ervaringen met seksueel grensoverschrijdend gedrag in de trein: "Hij ging precies naast me zitten in een lege coupé", "hij ging steeds verder richting dat plekje beneden" en "hij kwam klaar op haar been". Het is een greep uit de ervaringen van de jongeren. NOS Stories sprak de afgelopen weken met hen over veiligheid in treinen en de hulp die zij desgevraagd kregen van de NS. Zij vertelden bijna unaniem dat ze zich geregeld, vooral 's avonds, onveilig voelen in de trein. De NS had zich actiever moeten opstellen, is een terugkerende klacht. Kan je nog wel veilig met de trein of zijn incidenten uitzonderlijk, en wat doet de NS om treinen veilig te houden? NOS Stories zocht 't uit: Sommige slachtoffers zochten in onveilige situaties hulp bij de NS, maar ze zijn niet tevreden met de afhandeling. Een van die vrouwen is Nadia (24). Zij kreeg te maken met de 'treinrukker' in Hoorn en stuurde de NS een WhatsAppbericht via het meldnummer. Ze schreef dat er een man bij haar in de coupé zat die zichzelf bevredigde, maar dat ze geen zicht meer op hem had. De NS liet weten dat ze daardoor niets meer voor haar konden betekenen en raadde Nadia aan "voortaan gelijk een melding te maken". "Maar wie doet dat?", vraagt Nadia zich af. "Er zijn drie dingen die kunnen gebeuren: schreeuwen, rennen of je verstijft. Wie denkt eraan om meteen te whatsappen? Dat zit niet in je systeem." Nadia vindt het goed dat het meldnummer bestaat, maar had een andere verwachting van wat er met haar melding zou gebeuren. "Hier kan ik toch niets mee? Ik heb er nu helemaal niets aan gehad om die melding te maken." Ook Maartje (24) had verwacht dat de NS adequater zou reageren, toen zij iets vervelends meemaakte in de trein. Ze zat 's avonds vrijwel alleen in een rijtuig toen ze merkte dat een wildvreemde man foto's van haar maakte. Maartje deelde haar verhaal met de NS via een WhatsAppbericht en vroeg om hulp. Zo'n tien minuten na haar eerste bericht besloot ze niet langer te wachten. Ze liep weg en sprak in een andere coupé de conducteur aan. Eenmaal op het perron achtervolgde de man Maartje "en hij pakte me van achteren vast". Ze haastte zich opnieuw naar de conducteur en vroeg hem in te grijpen. "Dit is die man, zei ik. Hij heeft aan me gezeten. Pak hem!" Maar tot haar frustratie wilden de conducteur en de veiligheidsmedewerker eerst opnieuw haar verhaal horen. "Toen werd ik echt kwaad. Ik heb dit verhaal net al verteld. Die man loopt straks weg, omdat drie partijen niet met elkaar kunnen communiceren. Ik vond het een voorbeeld van een systeem dat niet goed werkt." Volgens NS-bestuurder Eelco van Asch is het meldnummer een succes, maar hij vindt deze ervaringen "kwalijk om te horen". Het moet beter, zegt hij. "Dat is een serieus signaal, dus daar gaan we mee aan de slag". Maar hij wijst ook op logistieke redenen waardoor hulp soms even op zich laat wachten. "Een trein is 300 meter lang, dus het kan even duren voordat de conducteur bij je is. Soms is dat dus te lang. Als het urgent is, moeten we sneller schakelen." Van Asch benadrukt dat het meldnummer niet de enige maatregel is van de NS om de treinen veiliger te maken. "We hebben veel mensen op en rond het station, 700 veiligheidsmedewerkers, tienduizend camera's, en we doen nu een proef met live meekijken in treinen. We zien je, we pakken je, en we zorgen ervoor dat je de trein nooit meer in komt", belooft hij.||https://nos.nl/artikel/2434577-ns-gaat-met-camera-s-live-meekijken-in-treinen-waar-veel-overlast-is
2022-06-29||Turkije wil uitlevering van 33 'terrorismeverdachten' door Zweden en Finland|| Turkije wil dat Finland en Zweden 33 mensen uitleveren die in Turkije worden verdacht van terrorisme. De uitleveringsverzoeken zijn volgens Turkije onderdeel van de overeenkomst die de drie landen hebben ondertekend over het NAVO-lidmaatschap van Finland en Zweden Turkije vraagt Finland om de uitlevering van zes leden van de Koerdische PKK-beweging en zes leden van de Gülen-beweging. In het geval van Zweden gaat het om elf PKK-leden en tien Gülenisten. Door Turkije worden beide bewegingen als terroristisch aangemerkt. Ook de EU kwalificeert de PKK als een terroristische beweging, maar de Gülen-beweging niet. Turkije maakte langere tijd bezwaar tegen het NAVO-lidmaatschap van Finland en Zweden, maar gisteren werd er dan toch een akkoord bereikt. De drie landen ondertekenden een samenwerkingsovereenkomst waarin toezeggingen gedaan zijn op het gebied van contraterrorisme. Zweden en Finland zeiden de Turkse uitleveringsverzoeken van PKK-leden te gaan behandelen. Bekijk hier hoe het tekenen van de samenwerkingsovereenkomst verliep: De Zweedse premier Magdalena Andersson zegt vandaag tegen persbureau Reuters dat haar land de Zweedse en internationale wetgeving volgt bij alle uitleveringszaken. "Het hangt af van de informatie die we op dit gebied van Turkije krijgen", zei Andersson. Finland heeft nog niet gereageerd op het Turkse uitleveringsverzoek.||https://nos.nl/artikel/2434576-turkije-wil-uitlevering-van-33-terrorismeverdachten-door-zweden-en-finland
2022-06-29||'Geen 500 euro extra voor lage en middeninkomens'|| Het kabinet ziet dit jaar af van een extra bedrag van 500 euro voor de lage en middeninkomens. Dat melden GroenLinks en PvdA in de Tweede Kamer. De reden van het kabinet om de wens van PvdA en GroenLinks niet in te willigen, is volgens die twee partijen dat zo'n regeling en het bereiken van de juiste burgers moeilijk uitvoerbaar zijn. Ook zou het om een te groot bedrag gaan waardoor de staatsschuld verder oploopt. De linkse oppositiepartijen stelden tijdens het Kamerdebat over de Voorjaarsnota voor om mensen die nu ook al zorgtoeslag krijgen, een 'najaarstoeslag' van 500 euro te geven. Premier Rutte zei ernaar te willen kijken, maar wees erop dat zo'n toeslag technisch ingewikkeld is en het wel betaalbaar moet zijn. GroenLinks en de PvdA dachten aan een heffing voor bedrijven die het juist beter doen door de oorlog in Oekraïne en de stijgende prijzen. Het kabinet nam eerder koopkrachtmaatregelen die 6 miljard euro kosten. Zo krijgen de laagste inkomens eenmalig 800 euro extra voor hun hoge energierekening en zijn de accijnzen op brandstof verlaagd. Ook gaat het minimumloon omhoog en daaraan gekoppeld de AOW.||https://nos.nl/artikel/2434575-geen-500-euro-extra-voor-lage-en-middeninkomens
2022-06-29||Eis: ruim 26 jaar cel voor hoofdverdachte afpersing fruithandel Hedel|| Het Openbaar Ministerie eist 26 jaar en 7 maanden cel tegen Ali G. (37) wegens bedreiging en het plegen van aanslagen op medewerkers van een fruithandel uit Hedel. Hij wordt gezien als hoofdverdachte in een "grootschalige terreurcampagne" tegen fruithandel De Groot. De zaak telt bijna twintig soms zeer gewelddadige incidenten in de periode tussen januari 2020 en juni 2021. (Oud-)werknemers van het bedrijf kregen thuis te maken met beschietingen en vuurwerkbommen. Er werd brand gesticht of een handgranaat voor de deur gelegd. De politie pakte zo'n 25 verdachten op, vooral uitvoerders van aanslagen. Een deel van hen is al veroordeeld, anderen moeten nog voor de rechter komen. De eis van vandaag is gericht tegen de vermoedelijke opdrachtgever van het geweld: Ali G. uit Bussum, meldt Omroep Gelderland. Zijn halfbroer, die hem zou hebben geholpen, kreeg eerder al tien jaar cel. De problemen voor de werknemers van De Groot begonnen in de zomer van 2019, toen ze een partij cocaïne vonden tussen de bananen. Het ging om 400 kilo met een straatwaarde van 30 miljoen euro. De Groot seinde de politie in, die de drugs ophaalde en vernietigde. Nog geen week later kreeg de directie de eerste dreig-sms'jes: "Wij stellen jullie aansprakelijk voor het verlies van onze handel. Jullie krijgen een boete van 1,2 miljoen euro." Er werd gedreigd een medewerker te liquideren als er niet werd betaald. De sms'jes zouden afkomstig zijn van Ali G., in het verleden wel eens veroordeeld voor oplichting. Of hij daadwerkelijk de eigenaar was van de onderschepte coke is zeer de vraag. Het Openbaar Ministerie denkt dat hij de cocaïnevangst alleen maar heeft aangegrepen om De Groot af te kunnen persen. Het fruitbedrijf wilde niet betalen en schakelde de politie in. Dat leidde tot de aanhouding van G. en enkele andere verdachten. Maar eind 2019 stopte het OM per ongeluk een lijst met 300 namen en adressen van werknemers van De Groot in het dossier. Hoe is niet helemaal duidelijk, maar een van de mensen die de lijst in handen kregen was hoofdverdachte Ali G., in zijn cel. Volgens het OM heeft hij de lijst stiekem gekopieerd en mensen buiten de gevangenis opdracht gegeven om aanslagen te plegen op de genoemde adressen. Vanaf dat moment kregen de werknemers van De Groot te maken met een reeks gewelddadigheden. In januari 2020 legde iemand een handgranaat voor de deur bij een werknemer. Dat die granaat niet ontplofte lijkt een gelukje: op bewakingsbeelden was te zien hoe de dader hard wegrende met zijn handen over zijn oren. Er volgden meer aanslagen op privéadressen van De Groot-medewerkers. Vaak 's nachts als de bewoners lagen te slapen, maar soms ook op klaarlichte dag. Zo vloog op een ochtend in juni 2020 een kogel door een voordeur in Kerkdriel en ging er diezelfde middag een door een ruit van een ander huis in het dorp. De politie zag zich genoodzaakt een enorme beveiligingsoperatie op te tuigen. Iedereen op de lijst kon doelwit zijn. In de herfst van 2020 volgde een nieuwe reeks aanslagen, met als dieptepunt een brandbom door het raam van een huis in Hedel. De bewoners moesten uit het raam springen om aan de vlammenzee te ontkomen. Het huis brandde volledig af. De afpersers stuurden nieuwe dreig-sms'jes: "De aanslagen zullen vanaf nu serieuzer worden" stond in een van de berichten. "De eerstvolgende aanslag zal een leven kosten." Het geldbedrag dat de afpersers wilden zien van De Groot liep op tot 2,5 miljoen euro. De politie pakte met regelmaat nieuwe verdachten op en zette zelfs een succesvolle undercoveractie op touw. Ook hoofdverdachte Ali G. werd opnieuw gearresteerd. Toch hielden de aanslagen ook na zijn arrestatie niet op. Het OM vermoedt dat hij vanuit de gevangenis is doorgegaan met het regelen van mensen voor weer nieuwe aanslagen. De laatste reeks incidenten dateert van mei en juni vorig jaar, toen een aantal woningen in de Bommelerwaard onder vuur werd genomen. Het gebied rond fruitbedrijf De Groot werd tijdelijk uitgeroepen tot veiligheidsrisicogebied, zodat de politie preventief kon fouilleren. Hoewel er sindsdien geen nieuwe incidenten meer zijn geweest, is de dreiging zeker niet verdwenen. Nog altijd worden er mensen beveiligd. Hoofdverdachte G. zat al op een gevangenisafdeling met extra toezicht, maar werd onlangs overgeplaatst naar de Extra Beveiligde Inrichting (EBI) in Vught, kennelijk omdat hij opnieuw een gevaar vormde. De impact op de medewerkers van De Groot is gigantisch, schetste de officier van justitie eerder al in de rechtszaal. "Het laat zich nauwelijks in woorden uitdrukken welk leed de directie, familieleden en medewerkers van het fruitbedrijf is aangedaan." Volgende week staat nog een laatste reeks vermoedelijke uitvoerders terecht, voor de incidenten die zijn gepleegd in 2021. De uitspraak tegen Ali G. wordt in september verwacht.||https://nos.nl/artikel/2434572-eis-ruim-26-jaar-cel-voor-hoofdverdachte-afpersing-fruithandel-hedel
2022-06-29||Rapport: splits Landelijke Eenheid politie op en zoek betere leidinggevenden || De Landelijke Eenheid van de politie moet in twee onderdelen worden opgesplitst. Ook moet er dringend worden gekeken naar het werkklimaat binnen de Landelijke Eenheid. Bronnen bevestigen aan de NOS dat dit in het eindadvies staat van de commissie-Schneiders, die keek naar de knelpunten binnen de eenheid. De Landelijke Eenheid kampt al langere tijd met problemen, de leiding ligt onder vuur. Naar verwachting neemt de politie de aanbevelingen over. De Landelijke Eenheid moet volgens de commissie worden opgesplitst in een deel dat gespecialiseerde afdelingen omvat als infrastructuur, bewaken en beveiligen en een onderdeel voor de recherche. Die twee onderdelen moeten ook een eigen inlichtingenafdeling krijgen. Daarmee wordt de dienst landelijke informatieorganisatie ook opgesplitst in tweeën. Ook moet er gewerkt worden aan een cultuuromslag, luidt het advies. Daarbij moet gezocht worden naar meer capabele leidinggevenden in de afdelingen en teams. Een belangrijke maatstaf is geschiktheid en verdienste, niet het aantal dienstjaren dat iemand erop heeft zitten, zoals in het verleden wel gebeurde. De leiding van de Landelijke Eenheid is al eerder vervangen. Oscar Dros is de nieuwe politiechef van de Landelijke Eenheid, na het vertrek van Jannine van den Berg. Haar vertrek had ook te maken met de aangekondigde bevindingen van de commissie-Schneiders. "Het is aan mijn opvolger om met die bevindingen aan de slag te gaan. Een nieuwe start, onder leiding van een nieuwe politiechef", zei Van den Berg destijds. Het rapport van de commissie-Schneiders volgt op langdurige problemen bij de Landelijke Eenheid. De afgelopen jaren verschenen verschillende kritische rapporten over het functioneren van de eenheid. Ook waren er drie zelfdodingen die met het werk te maken zouden hebben. Zo was er vorig jaar fikse kritiek op het undercoverteam Werken onder Dekmantel, naar aanleiding van de zelfmoord van een undercoveragent. De begeleiding van de infiltrant bleek onvoldoende en de professionaliteit van het team liet ernstig te wensen over, concludeerde de commissie-Brouwer toen. De conclusie van de commissie-Schneiders is niet onverwacht. In een tussenrapportage eerder dit jaar zei de commissie al dat de Landelijke Eenheid volledig op de schop moet. "Het stutten en verbeteren van de bestaande organisatie volstaat op de langere termijn niet", was de conclusie toen. Het rapport met het eindadvies van de commissie verschijnt morgen.||https://nos.nl/artikel/2434565-rapport-splits-landelijke-eenheid-politie-op-en-zoek-betere-leidinggevenden
2022-06-29|| Tien aanhoudingen voor escalaties bij boerenacties van gisteren|| In Oost-Nederland heeft de politie tien mensen aangehouden voor vergrijpen tijdens de boerenprotesten van gisteren, die op verschillende plekken uit de hand liepen.  De aanhoudingen zijn onder meer verricht voor openlijke geweldpleging, ook tegen agenten, het blokkeren van de snelweg en poging tot doodslag, meldt de Landelijke Eenheid van de politie. Een groot opsporingsteam onderzoekt de gebeurtenissen. De politie verwacht nog meer arrestaties. Boeren braken gisteravond onder meer door een politieblokkade bij het huis van stikstofminister Van der Wal. Ze leegden een giertank in de buurt van de ministerswoning. Vanwege de onveilige situatie voor de politie grepen agenten niet meteen in. Ook in Stroe werd gisteren een politieauto aangevallen. Relschoppers bewerkten een busje met grote hamers en stalen pijpen. Uiteindelijk werd de ME ingezet. Voor de wijk waar Van der Wal woont is een noodverordening ingesteld. Dat heeft burgemeester Van Schaik van Harderwijk aan Omroep Gelderland laten weten. De maatregel geldt in ieder geval vandaag en morgen. Bij het huis van de minister was het vanochtend rustig. Buren waren bezig de schade te herstellen en rommel op te ruimen: "Het is onacceptabel hoe op sommige plaatsen in onze eenheid politiemensen zijn belaagd en in het nauw zijn gedreven", laat politiechef Janny Knol weten in een persbericht. "In sommige situaties voelden collega's zich zelfs genoodzaakt om op de noodknop te drukken." Volgens nationaal commandant Willem Woelders worden er door het team videobeelden bekeken, maar hij benadrukt dat zorgvuldigheid geboden is. Bij geen van de incidenten in het land raakten politiemensen gewond. De Landelijke Eenheid roept mensen op om beelden van de incidenten met de politie te delen.||https://nos.nl/artikel/2434563-tien-aanhoudingen-voor-escalaties-bij-boerenacties-van-gisteren
2022-06-29||Water en stroom nog schaars in 'getto' Marioepol: 'Vooral blij dat ik nog leef'|| "De inwoners van Marioepol wonen in een getto." De burgemeester in ballingschap gebruikt grote woorden om de situatie in de zwaarbevochten havenstad te omschrijven. Door schade aan het rioolstelsel en het opgestapelde afval vreest hij voor een explosie van infectieziekten. "Cholera en dysenterie komen al voor." Anderhalve maand nadat de Russen de Zuid-Oekraïense stad volledig in handen kregen, ligt Marioepol nog grotendeels in puin. In grote delen van de stad is er nog steeds geen water, gas en elektriciteit, blijkt uit gesprekken met vijf achtergebleven inwoners van de stad. "De belangrijkste uitdaging is het begraven van alle slachtoffers", zegt Aleksandra via Telegram. "Lange tijd moesten mensen noodgedwongen hun overleden familieleden in de tuin begraven. Zij moeten worden opgegraven en herbegraven", vertelt Vadim (een pseudoniem, uit angst voor represailles). Het is - en blijft mogelijk voor altijd - onduidelijk hoeveel mensen zijn omgekomen bij de slag om Marioepol. Het door de Verenigde Naties vastgestelde dodental staat op 1348, maar dat zijn slechts de bevestigde slachtoffers. Er zijn massagraven ontdekt waarin mogelijk duizenden lichamen liggen, maar die kunnen niet onafhankelijk worden onderzocht. De uitgeweken burgemeester houdt rekening met 50.000 doden. Er worden nog voortdurend lichamen geborgen. Volgens een adviseur van de burgemeester zijn dit weekend nog zeker honderd doden onder een verwoest gebouw ontdekt. Maandag werden de overblijfselen van ten minste 170 mensen opgegraven op het terrein van de Azovstal-fabriek die lange tijd zwaar onder vuur heeft gelegen. De achterblijvers in Marioepol vertellen ook dat er geregeld mensen omkomen doordat achtergelaten explosieven ontploffen. Het puinruimen onder Russische regie is in volle gang, zegt Julia. In haar appartement zijn 'slechts' de ramen eruit geblazen. "Dat geldt als lichtbeschadigd", andere woningen zijn niet meer te herstellen. Dat herbouwen gaat lang duren, denkt ze. Volgens Russische staatsmedia verloopt de wederopbouw van Marioepol in een "zeer hoog tempo". Het gebombardeerde theater moet in september alweer zijn deuren openen. De bewoners zijn op zichzelf aangewezen bij het vinden van onderdak. Velen wonen op dit moment in deels ingestorte gebouwen. In het raamloze appartement van Elvira daalde de temperatuur in maart tot 2 graden onder nul, vertelt ze. "Iedereen werd ziek, ook mijn 14-jarige gehandicapte zoon. Medische hulp was er niet." Noodgedwongen woonde ze een maand in een kelder, waar het zo'n 6 graden was. Ook de twintiger Greta woonde in een kelder, omdat haar huis is afgebrand. "Ik zat er met veertig anderen, tweeënhalve maand lang. Nu slaap ik bij een neef." Koken gebeurt buiten, op open vuur. Ze is er gelaten onder: "Ik ben vooral blij dat ik nog leef." Van de 430.000 mensen die voor de Russische invasie in de stad woonden, zijn er 100.000 tot 150.000 over. "Het is rustig op straat, maar het wordt wel steeds drukker", zegt Julia. Er worden provisorisch markten opgezet, vult Elvira aan. "Bijvoorbeeld op de parkeerplaats van een uitgebrand winkelcentrum." Voedsel is er genoeg, vertelt Elvira. "Maar de prijzen zijn hoog en het aanbod wisselt. Vlees en vis zijn er bijvoorbeeld niet omdat er geen koeling is, door een gebrek aan stroom." De Russen delen voedselpakketten uit, zegt ze, met graan, boter en suiker. "Daarvoor moet je uren of zelfs een hele dag in de rij staan. Het gerucht gaat dat binnenkort alleen ouderen en zieken nog zo'n pakket mogen ophalen." Ook voor drinkwaterverstrekking moet je in de wachtrij, zeggen de Marioepollers. Greta gaat voor water naar een waterput of naar open bronnen. "Ook zijn er mensen die het regenwater uit de kuilen in de weg scheppen. Dat wordt niet gedronken, maar gebruikt om te wassen of voor de wc." Naast het gebrek aan schoon water vormt ook het opgestapelde vuilnis een risico voor de volksgezondheid. Volgens de gemeenteraad ligt er 9000 ton vuilnis op straat. Vadim: "Dat wordt nu mondjesmaat opgeruimd, maar het is maandenlang niet opgehaald." Met iedere zonnige dag neemt de stankoverlast verder toe. Julia zweert op haar geboortegrond te blijven: "Zoals we zeggen: het gras lijkt elders altijd groener, maar ik wil hier wonen". Wat haar betreft hoeft Oekraïne de stad niet te bevrijden: "Ik wil geen nieuwe bombardementen, dat overleef ik niet. Geloof me, iedereen die bevrijding door Oekraïne wil, is al wel vertrokken." Vadim wil weg, want hij ziet geen toekomst voor zichzelf in de stad. Ook Greta wil vertrekken, maar weet niet hoe. "Alles wat ik bezat is verbrand, ook mijn geld." Ze leeft daarom van dag tot dag: "Eerst bad ik om te overleven, nu weet ik niet hoe ik moet leven."||https://nos.nl/artikel/2434560-water-en-stroom-nog-schaars-in-getto-marioepol-vooral-blij-dat-ik-nog-leef
2022-06-29||Syriëganger krijgt Nederlanderschap terug omwille van kinderen|| De Raad van State heeft een besluit van het kabinet teruggedraaid waarbij een vrouwelijke Syriëganger ongewenst werd verklaard en haar het Nederlanderschap werd afgenomen. Volgens het hoogste rechtsorgaan heeft staatssecretaris Broekers-Knol van Justitie en Veiligheid destijds te weinig oog gehad voor de belangen van Fatima H. en haar minderjarige kinderen. De Raad van State vindt dat de staatssecretaris bij het ongewenst verklaren van H. goed heeft onderbouwd dat ze een gevaar is voor de nationale veiligheid, maar bij het besluit is geen rekening gehouden met het Europees Verdrag voor de Rechten van de Mens. Daarin is het recht op een gezins- en privéleven vastgelegd. De staatssecretaris had volgens de Raad expliciet de belangen van de kinderen moeten wegen en dat is niet gebeurd. De kinderen hebben de Nederlandse nationaliteit, wonen sinds eind 2019 in Nederland en gaan hier ook naar school. Ze zijn inmiddels tussen de 5 en 7 jaar.  Omdat de ongewenstverklaring is gekoppeld aan het besluit om de vrouw haar Nederlanderschap te ontnemen, heeft de Raad ook dat besluit vernietigd. Het ministerie van Justitie en Veiligheid heeft nog niet gereageerd. Fatima H. vertrok in 2013 naar Syrië en trouwde daar met een IS-strijder. Ze kregen twee kinderen. Volgens Nederlandse inlichtingen poseerde ze in die tijd met een automatisch vuurwapen en verheerlijkte ze online de werkwijze van de terreurgroep. Tot begin 2019 verbleef ze in gebied dat door IS werd gecontroleerd. In het voorjaar ging H. naar een Koerdisch kamp. Eind oktober 2019 werd ze door de staatssecretaris ongewenst verklaard en werd haar nationaliteit ingetrokken. Op dezelfde dag meldde ze zich met haar twee minderjarige kinderen bij de Nederlandse ambassade in Turkije, waarna ze enkele weken later met een nooddocument naar Nederland reisde. Sindsdien zit H. in Nederland in de gevangenis. Vorig jaar werd ze veroordeeld tot vier jaar cel.||https://nos.nl/artikel/2434549-syrieganger-krijgt-nederlanderschap-terug-omwille-van-kinderen
2022-06-29||Stapels onbeheerde koffers op Schiphol: wat is er aan de hand?|| Tal van passagiers op Schiphol is het opgevallen: de bergen koffers die onbeheerd op het vliegveld liggen. Volgens de vakbond van het luchthavenpersoneel is het een signaal dat het in de komende weken nog veel lastiger gaat worden voor personeel en reizigers. Schiphol zegt dat de bergen koffers het gevolg zijn van een verstoring, een week geleden. "Het ging om enkele vluchten in het weekend", zegt een woordvoerder. "Dan liggen er al snel veel koffers in de bagagehal, maar aantallen kan ik niet noemen. De afhandelaars moeten er uiteindelijk voor zorgen dat bagage weer bij de reizigers komt." KLM wijst ook naar een storing in de bagagesystemen van Schiphol. "Die is inmiddels verholpen." Overigens komen er wel vaker problemen voor, zegt de woordvoerder. "Dat kan ook bij ons liggen, door geannuleerde of vertraagde vluchten." Of er nu meer gestrande bagage is dan normaal, kan de woordvoerder niet zeggen. De afgelopen dagen verschenen deze foto's van de bagagebergen op sociale media:  Ook bij de branchevereniging van Nederlandse luchtvaartmaatschappijen Barin is bekend dat de koffers zich opstapelen. "Helaas is dit een probleem van veel luchtvaartmaatschappijen op veel Europese luchthavens", zegt voorzitter Marnix Fruitema. "Het komt voornamelijk door de annuleringen van vluchten, passagiers die door lange wachttijden hun vlucht niet halen en ook door een tekort aan personeel." "De situatie met de verloren koffers is ook zeker anders dan voor de coronapandemie. Dat komt dan weer door de enorm gegroeide vraag naar reizen en dus omdat Schiphol zoveel vluchten heeft moeten annuleren en reorganiseren", aldus Fruitema. Bij FNV Schiphol, de vakbond van luchthavenpersoneel, zijn ze niet verbaasd dat er problemen zijn bij de bagageafhandeling. "Het is een feit dat er nog steeds een groot tekort is aan personeel. We hebben afspraken gemaakt met alle betrokken partijen om dat probleem op te lossen, maar die oplossingen gaan niet zo snel." Nu lijkt het probleem dat begon bij beveiligingspersoneel zich te verbreden naar bagagepersoneel, zegt een woordvoerder van FNV Schiphol. "Daarom is deze situatie een signaal dat het mogelijk nog veel lastiger wordt voor zowel personeel als reizigers als over twee weken de zomervakantie begint." FNV Schiphol vindt dat de luchthaven al goede stappen heeft gezet door afspraken te maken om personeel te behouden en aan te trekken, en door te snijden in het aantal passagiers dat kan worden verwerkt. "Maar als de werkdruk in de komende weken nog langer aanhoudt of zelfs meer zal stijgen en daarnaast dezelfde problemen bij andere Europese luchthavens aanhouden, zal de luchthaven opnieuw moeten kijken naar het schrappen van stoelen. Wij zien nu al dat het met de huidige hoeveelheid personeel niet lukt." Meerdere reisverzekeraars zeggen dat ze in de afgelopen periode meer bagageclaims binnen hebben gekregen. Maar het is volgens hen nog niet te zeggen of die stijging ook echt door de huidige problemen op Schiphol wordt veroorzaakt. "De hogere cijfers zouden ook veroorzaakt kunnen zijn doordat we meer reizen dan in de afgelopen jaren, toen er meer coronarestricties waren", zegt Interpolis. "Daarnaast duurt het ook wel even voordat dit soort claims binnenkomen." De Consumentenbond heeft de website in ieder geval aangevuld met extra informatie over wat reizigers kunnen doen en waar ze recht op hebben. "Wij zagen signalen in de media dat hier behoefte aan was. Wij hebben nog geen extra meldingen hierover gekregen van reizigers, maar wellicht komen die nog", laat een woordvoerder weten.||https://nos.nl/artikel/2434545-stapels-onbeheerde-koffers-op-schiphol-wat-is-er-aan-de-hand
2022-06-29||EU-ministers bereiken akkoord over klimaatpakket: 'Heel belangrijke stap'|| De klimaatministers van de EU hebben afgelopen nacht een akkoord bereikt over een Europees klimaatpakket. Verschillende wetten moeten ertoe leiden dat 55 procent minder broeikasgassen worden uitgestoten in 2030 ten opzichte van 1990. De afspraken die de ministers hebben gemaakt, vormen hun gezamenlijke standpunt voor de komende onderhandelingen met het EU-parlement over de definitieve wetten. De grote lijnen uit het plan dat Frans Timmermans namens de Europese Commissie vorig jaar zomer presenteerde, blijven overeind. Nu er een akkoord is over de standpunten, kunnen de onderhandelingen met het Europees Parlement over de definitieve wetten beginnen. Dat bereikte vorige week al een akkoord over het wettenpakket. Pas als de EU-landen en het parlement het eens zijn geworden, is het klimaatpakket een feit. Klimaatminister Jetten heeft het in het NOS Radio 1 Journaal over een historisch akkoord. "Het is een heel belangrijke groene stap. Europa laat zien wereldwijd de leider te zijn op gebied van klimaat. Schone producten worden de norm, waardoor voor consumenten en bedrijven de schone oplossingen ook veel betaalbaarder gaan worden." Jetten denkt dat de verduurzamingsslag uiteindelijk ook de energieprijs kan drukken. "We zijn als Europa verslaafd geraakt aan goedkope Russische energie. Daar stoppen we mee, waardoor we snel energie moeten besparen en schone energie moeten opwekken. Daarmee worden we onafhankelijk en kunnen de prijzen ook weer zakken. Als we dat Europees aanpakken, kunnen we dat veel beter het hoofd bieden." Een speciaal klimaatfonds dat bedoeld is voor hulp bij de verduurzaming, is verlaagd van 72 miljard euro naar 59 miljard, op aandringen van Nederland. "Het geld moet van Nederland gebruikt worden om de transitie te versnellen. We zijn in Nederland bezig met ons eigen klimaatbeleid en betalen dat ook voor een groot deel zelf en dat vragen we ook van andere EU-landen", legt de minister uit. De EU-landen steunden het voorstel om de CO2-uitstoot van nieuwe auto's tegen 2035 met 100 procent terug te brengen, waarmee de verkoop van nieuwe auto's met verbrandingsmotoren in de EU tegen die datum effectief verboden is. De landen vroegen de Europese Commissie om te bekijken of CO2-neutrale brandstoffen en hybride voertuigen kunnen bijdragen aan het bereiken van de doelstelling voor 2035. Industrie en energiecentrales moeten al CO2-vergunningen kopen als ze vervuilen. Als het aan de EU-landen ligt, komen er steeds minder vergunningen. Daardoor worden ze duurder. Dat stimuleert om schoner te gaan produceren. De landen hebben afgesproken dat het aanbod van vergunningen daarom elk jaar met 4,2 procent verlaagd wordt. Nu is dat 2,2 procent. Gratis CO2-vergunningen voor industrieën worden in 2035 afgeschaft. Ook de scheepvaart en de luchtvaart moeten onder het systeem gaan vallen. Dat de luchtvaartsector meer moet gaan bijdragen wordt door Jetten toegejuicht. "Eindelijk. De luchtvaart en de scheepvaart zijn heel lang door wereldwijde verdragen uit het klimaatbeleid gehouden. Het is heel belangrijk dat er nu ook Europese afspraken over zijn gemaakt. Door als Europa deze stap te zetten, neemt ook de druk op andere delen van de wereld toe."||https://nos.nl/collectie/13871/artikel/2434544-eu-ministers-bereiken-akkoord-over-klimaatpakket-heel-belangrijke-stap
2022-06-29||'Tragedie in Zuid-Afrikaans 'café van de dood' door koolmonoxide'|| De groep jongeren die afgelopen weekend op mysterieuze wijze om het leven kwam in een club in Zuid-Afrika, is waarschijnlijk gestorven aan koolmonoxidevergiftiging. Dat melden Zuid-Afrikaanse media op basis van bronnen dicht bij het onderzoek naar de dood van de tieners. Het lijkt erop dat de tieners zijn omgekomen door giftige dampen van een benzinegenerator die waarschijnlijk in het café werd gebruikt. Volgens de gezondheidsafdeling van de Oost-Kaap zijn zestien overlevenden behandeld en inmiddels ontslagen uit het ziekenhuis. Zondagnacht was er veel onduidelijkheid, nadat in een café in de Zuid-Afrikaanse kustplaats East London paniek was ontstaan en jongeren waren overleden. In eerste instantie werd uitgegaan van 22 doden, maar dat cijfer is bijgesteld naar 21. De meeste jongeren waren tussen de 13 en 17 jaar oud en vierden het einde van het schooljaar in het café. Eerst werd gedacht dat de slachtoffers waren omgekomen door verdrukking of vergiftiging. Zuid-Afrikaanse media hadden het over een bizar incident, omdat de lichamen waren gevonden op de grond en op tafels en stoelen van de Enyobeni Tavern in East Londen, zonder verwondingen. Inmiddels komen er steeds meer verhalen naar buiten over wat in Zuid-Afrika nu 'het café van de dood' wordt genoemd. Overlevenden vertellen dat er een sterke en verstikkende geur hing. Het was erg druk en mensen op de benedenverdieping die zich niet lekker voelden, konden daardoor niet naar buiten. Degenen die naar het ziekenhuis zijn gebracht, hadden onder meer last van hoofdpijn, pijn aan de borst en rug en moesten overgeven. Op een bovenverdieping was de ventilatie beter. In East Londen woedt inmiddels ook een discussie over jongeren en hun drankgebruik. Er is een aanklacht ingediend tegen de eigenaar van de zaak voor het verkopen van alcohol aan minderjarigen, maar gezien het onderzoek en de vele doden kan daar dus nog meer bij komen. Het officiële rapport over wat er is gebeurd in het café wordt de komende dagen verwacht. In deze video vertellen rouwende familieleden vlak na het incident wat ze weten:||https://nos.nl/artikel/2434540-tragedie-in-zuid-afrikaans-cafe-van-de-dood-door-koolmonoxide
2022-06-29||CDA'er blijft thuis na protest boeren, Kamerleden krijgen veiligheidsinstructies|| Boze boeren hebben gisteravond het huis van CDA-Kamerlid Derk Boswijk bezocht. Hij was zelf in Den Haag aan het werk, maar zijn kinderen van 4 en 7 jaar waren wel thuis. Hij kondigt nu op Twitter aan dat hij de komende dagen niet naar zijn werk gaat, maar bij zijn gezin blijft. Gisteren was er ook opnieuw een actie bij het huis van minister Van der Wal. Boeren braken daarbij door een politieblokkade. Premier Rutte zei daarover bij de NAVO-top in Madrid dat hij met afschuw naar de beelden heeft gekeken. Alle Kamerleden met de onderwerpen landbouw of stikstof in hun portefeuille hebben inmiddels een e-mail gekregen van de Beveiligingsautoriteit van de Tweede Kamer vanwege de "verhoogde mate van actiebereidheid, die in sommige gevallen reikt aan de persoonlijke leefomgeving". In de mail staat dat de Nationaal Coördinator Terrorismebestrijding en Veiligheid aan de lokale politie het adres van het Kamerlid heeft doorgegeven, waardoor die extra alert is. Ook wordt verzocht aan de huisgenoten door te geven bij ongewenste huisbezoeken meteen 112 te bellen en de deur niet open te doen. Boswijk was vorige week een van de Kamerleden die van de Nationaal Coördinator Terrorismebestrijding en Veiligheid het dringende advies kregen om niet naar het boerenprotest in Stroe te gaan, omdat hun veiligheid niet kon worden gegarandeerd. De CDA'er sloeg dat toen in de wind en ging tijdens de manifestatie met boeren in gesprek. Maar de actie bij hem thuis gaat hem te ver. "Deze manier van demonstreren dient geen enkel doel. Stop ermee!", schrijft hij. ChristenUnie-leider Segers zegt de emoties en boosheid heel goed te snappen. "Maar dat je mensen als Derk en bewindslieden thuis opzoekt en bedreigt, is totaal onbegrijpelijk. Stop daarmee!" PvdA-leider Kuiken vindt dat het protest bij politici thuis "echt alle grenzen over" gaat. "Geweld en intimidatie door deze hooligans moet nu stoppen." Ook andere Kamerleden nemen fel afstand. "Dit is intimidatie en heeft niets meer met demonstreren te maken. Onacceptabel", zegt De Groot (D66), die vorige week net als Boswijk te horen kreeg dat hij beter niet naar Stroe kon gaan en daar toen wel gehoor aan gaf. Minister Yesilgöz van Justitie en Veiligheid spreekt ook haar afschuw uit. "Agenten aanvallen of politici thuis opzoeken is alle grenzen voorbij. De stem van de meerderheid wordt overschreeuwd door een kleine groep raddraaiers." Net als gisteren waarschuwt ze dat boeren die de wet overtreden niet moeten denken dat ze daarmee wegkomen. "Politie en OM treden op, ook achteraf. Honderd procent steun voor de lokale hulpdiensten die enorm hun best doen voor onze veiligheid." Ook buren van minister Van der Wal zijn klaar met de bedreigingen van de boeren:  De Tweede Kamer heeft morgen een spoeddebat met premier Rutte en minister Yesilgöz over intimiderende en rellende boerenbetogers. Een verzoek van GroenLinks en de Partij voor de Dieren kreeg een ruime meerderheid. Het debat zal waarschijnlijk in de avond zijn.||https://nos.nl/artikel/2434534-cda-er-blijft-thuis-na-protest-boeren-kamerleden-krijgen-veiligheidsinstructies
2022-06-29||Opgepakte Belgen 'niet betrokken bij overval kunstbeurs'|| In de auto van de Belgische mannen die gisteren zijn opgepakt na de gewelddadige overval op de kunstbeurs Tefaf in Maastricht zijn geen juwelen of wapens gevonden, zeggen hun advocaten. De verdachten ontkennen elke betrokkenheid. Advocaat Serge Weening, die een van de twee verdachten bijstaat, spreekt bij de regionale omroep 1Limburg van "een misverstand". De politie wil niets zeggen over wat er in de auto is gevonden. Gisterochtend wisten vier gewapende mannen bij de Tefaf-stand van de Britse juwelier Symbolic & Chase te komen. De vier, met petjes op en colberts aan, sloegen vitrines kapot en zwaaiden met vuurwapens. Na een halve minuut liepen ze weg met de buit. Officieel is niets bekendgemaakt over wat ze meenamen. NRC meldt dat onder andere een collier met een waarde van 27 miljoen euro is gestolen. De politie pakte niet lang na de overal twee Franstalige Belgen (22 en 26 jaar oud) op bij de tunnel in de snelweg A2. Zij hielden zich volgens de politie verdacht op; de twee hadden hun auto langs de weg geparkeerd en waren uitgestapt. Hun advocaten, naast Serge Weening ook Stijn van Merm, zeggen: "Wij herkennen onze cliënten niet als één van de personen die op die beelden te zien zijn." In hun auto lag volgens de advocaten ook niets dat op betrokkenheid bij de overval wijst. De politie houdt er rekening mee dat het Belgische duo weliswaar niet bij de sieradenroof aanwezig was, maar een andere rol speelde. "Dat is onderwerp van onderzoek, ja. Het is niet zo dat we vier mensen op de beelden zien en dat er daarom maar vier verdachten zijn. We houden alle scenario's open." Op de kunstbeurs, die al open was, ontstond paniek door de overval. Bezoeker Jos Stassen zag het gebeuren: "Eén overvaller begon te slaan en de anderen hielden mensen op afstand, maakten iedereen bang. Het ging razendsnel en het duurde heel kort, maar ik sta nog wel een beetje te trillen." Een aantal handelaren kreeg 'psychologische bijstand', zegt standhouder Xavier Cortenraed. Op deze beelden is te zien hoe vier mannen met een moker een vitrine vernielen en er vandoor gaan. Omstanders willen ingrijpen, maar een van de overvallers richt iets wat op een wapen lijkt op hen:||https://nos.nl/artikel/2434529-opgepakte-belgen-niet-betrokken-bij-overval-kunstbeurs
2022-06-29||Rutte over boerenacties: een kleine groep verpest het voor allemaal|| Premier Rutte zegt dat hij met afschuw naar de beelden van gisteravond heeft gekeken, waar rellende boeren voor de woning van stikstofminister Van der Wal door een politieblokkade braken. Een kleine groep boeren gaat volgens hem "alle grenzen te buiten" waarmee ze het "verpesten" voor de rest van de boeren. "Een overgrote groep boeren wil wel beschaafd demonstreren." Opnieuw benadrukt Rutte dat deze protestacties "onacceptabel" zijn en dat politie, burgemeesters en het Openbaar Ministerie optreden als dat nodig is. "Je gaat geen gier uitrijden, kinderen bezorgd maken en gezinnen in gevaar brengen", zegt Rutte, die sprak vanuit Madrid waar hij de NAVO-top bijwoont. De premier wil geen uitspraken doen over hoe het nu met minister Van der Wal gaat. De minister was gisteravond zelf niet thuis, maar haar gezin wel. Gisteren, nog voor de actie bij het huis van de minister, noemde de premier de excessen van de boerenacties al niet acceptabel. Hij doelde toen op het in brand steken van autobanden voor een stadhuis, intimidatie van automobilisten en mest uitrijden op snelwegen. Hij zei dat demonstreren een groot goed is, maar dat de boeren met hun acties te ver gaan. Vandaag herhaalde hij dat. Bij het huis van de minister is het de ochtend na de acties rustig, wel is er extra politie aanwezig. Buren zijn bezig de schade te herstellen en rommel op te ruimen, ziet een verslaggever van de NOS. Het was de derde keer dat het huis van de minister werd bezocht. Bewoners zijn geschrokken door de boerenacties. "Dit is buiten alle proporties", zegt een buurtbewoner. "De eerste keer ging het nog vredelievend, maar dit kan echt niet." Een andere buurtbewoner zegt dat de situatie bedreigend aanvoelde. "Dit is belastend voor de hele buurt en daar hebben we genoeg van." "Wat we gisteren gezien hebben, is een heel zorgelijke ontwikkeling", zegt ook politiechef Willem Woelders. "Dat de agressie van de boeren toch toeneemt en zich nu ook richt op politiemensen en hulpverleners." Volgens Woelders kiest de politie er vooralsnog voor om de veiligheid te waarborgen en het conflict niet op de spits te drijven. "Het blijft voor politiemensen een afweging: wat ga je doen?", zegt de politiechef in het NOS Radio 1 Journaal. "We hebben natuurlijk zwaardere middelen, tot de inzet van het vuurwapen aan toe, alleen het is de vraag of dat op dat moment verstandig is. Soms moet je ervoor kiezen om een stapje terug te doen en te zorgen dat je meer collega's erbij hebt om vervolgens door te kunnen pakken. Maar ik hoop echt dat die boeren zich realiseren dat dit veel te ver gaat en dat ze het niet zo ver moeten laten komen." Woelders maakt zich zorgen dat het wel zo ver kan komen: "Als het in de richting van personen gaat, wordt de situatie ernstiger. Als de boeren steeds verder gaan in het toepassen van geweld, als mensen in gevaar komen, bijvoorbeeld in het huis van de minister, dan zijn we gedwongen om dat te stoppen." De boerenbelangenorganisatie LTO in de Gelderse Vallei snapt dat de nood bij de boeren hoog is, maar keurt het geweld van gisteravond af: "Demonstreren is een grondrecht, maar LTO is niet betrokken bij deze acties en roept op om passend en waardig te demonstreren, in het belang van de veiligheid en om het draagvlak in de samenleving te behouden", zegt Wim Brouwer van de LTO-afdeling in het NOS Radio 1 Journaal. "De emoties zijn enorm hoog, men vreest een kaalslag op het platteland en de politiek biedt geen perspectief, maar dat radicale keuren wij af. Ik denk dat er boeren zijn die vinden dat dit nog de enige uitweg is. Ik denk dat dat niet zo is, wij gaan met de provincies in gesprek over de mogelijkheden en wij blijven in gesprek", aldus Brouwer.||https://nos.nl/collectie/13901/artikel/2434525-rutte-over-boerenacties-een-kleine-groep-verpest-het-voor-allemaal
2022-06-29||Frankrijk wacht op vonnis in mega-rechtszaak terreuraanslagen|| In Parijs doet de rechter aan het einde van de middag uitspraak tegen Salah Abdeslam en andere verdachten van de terreuraanslagen in 2015 op onder meer de Bataclan. Hoofdverdachte Abdeslam kreeg deze week nog een laatste keer het woord. "Ik ben niet perfect, ik heb fouten gemaakt. Maar ik ben geen moordenaar", zei hij in de rechtbank. In september vorig jaar, toen het proces begon, noemde Abdeslam zichzelf nog een strijder van terreurgroep IS. Hij zei: "We vechten tegen Frankrijk, we hebben Frankrijk aangevallen." Zo radicaal als hij toen klonk, zo nederig klonk hij deze week. De reden? Hij was "veranderd", zei hij zelf. Het megaproces over de aanslagen van 13 november 2015 heeft tien maanden geduurd. Er waren zo'n 300 advocaten bij betrokken, er was extreme beveiliging en de rechtbank zelf werd voor miljoenen euro's verbouwd, speciaal voor dit proces. Bij de aanslagen vielen 130 doden. Terroristen vielen het Stade de France aan, schoten daarna hun wapens leeg bij caféterrassen en gingen met bomvesten en kalasjnikovs de concertzaal Bataclan binnen. We maakten eerder deze terugblik op de aanslagen in Parijs: Salah Abdeslam liep naar eigen zeggen een café binnen met zijn bomvest, maar besloot zichzelf "uit menselijkheid" niet op te blazen. Justitie betwist dat: het bomvest zou defect zijn geweest, Abdeslam kón zichzelf niet opblazen. Hij is de enige van de tien daders die het overleefde. De anderen bliezen zichzelf wel op of werden doodgeschoten. Het Franse Openbaar Ministerie heeft levenslang geëist tegen Abdeslam en negen medeverdachten. Tegen elf overige verdachten zijn celstraffen van 5 tot 30 jaar geëist. "Tijdens het proces zijn er zoveel belangrijke momenten geweest", zegt Arthur Dénouveaux, die de aanslag op de Bataclan overleefde. "De momenten dat Abdeslam sprak, waren voor ons slachtoffers heel vreemd. Hij heeft ook gehuild in de rechtbank." Dénouveaux zat in de rechtszaal vaak oog in oog met Abdeslam. "Hij zit daar, hij ademt, hij kijkt een beetje rond. Het is gewoon een mens. Dat wist ik natuurlijk wel. Maar als hij daar dan voor je zit: dat voelt heel vreemd." Het proces werd bijgewoond door honderden overlevenden en nabestaanden. Ze kregen allemaal spreekrecht. "Dat was belangrijk", zegt Dénouveaux, die ook voorzitter is van slachtoffervereniging Life For Paris. "Door te vertellen over onze ervaringen, legden we ons verhaal en onze pijn neer bij justitie. Dat voelde alsof we een deel van onze ballast kwijtraakten." Tijdens de getuigenissen liepen de emoties vaak hoog op. Veel slachtoffers konden het emotioneel niet aan om naar de rechtbank te komen en volgden de zittingen thuis via een speciale webradio. Voor degenen die wel kwamen, was tien maanden lang elke dag psychologische hulp aanwezig. Iedereen had een andere manier om met het proces en de herinneringen om te gaan. De een hield voor de publieke omroep een dagboek met foto's bij, de ander maakte heel persoonlijke verslagen met tekeningen. "Voor veel overlevenden is het belangrijkste dat er een proces is geweest", zegt advocaat Gérard Chemla. Hij staat ruim honderd slachtoffers en families bij. "Het was een proces van gigantische omvang, dat vrijwel zonder problemen is verlopen en waarin iedereen zijn zegje heeft kunnen doen. De rechtspraak heeft zijn werk gedaan en goed gedaan. Dat is de winst." Veel overlevenden zien het proces als een vorm van erkenning: er werd naar ze geluisterd, verdachten stonden terecht, en justitie boog zich over alle details van het drama. "Nu is er de uitputting, na de tien maanden die het proces duurde", zegt Chemla. "En er is natuurlijk spanning over het vonnis dat komen gaat." De advocaat en vele anderen waarschuwen voor de 'leegte' na het proces. Veel slachtoffers en nabestaanden volgden de rechtszaak intensief. In de rechtbank waren ze elke dag omringd door lotgenoten. Het bloedbad van de 13e november was het dagelijkse gespreksonderwerp. Die 'bubbel' is er na vandaag niet meer. Bij de Life for Paris-vereniging wordt daar ook over gepraat. "Dankzij dit proces kunnen we een bladzijde omslaan", zegt Arthur Dénouveaux. "Ons leven zal nooit meer zijn zoals het voor de aanslagen was. Maar we kunnen wel doorgaan met leven. En misschien zijn we na deze rechtszaak wel een beetje minder slachtoffer en weer een beetje meer mens."||https://nos.nl/artikel/2434522-frankrijk-wacht-op-vonnis-in-mega-rechtszaak-terreuraanslagen
2022-06-29||Wekdienst 29/6: Eerste dag NAVO-top Madrid • Uitspraak aanslagen Parijs|| Goedemorgen! In Madrid begint de eerste echte dag van de NAVO-top. En in Parijs doet de rechter uitspraak in de zaak over de terreuraanslagen van 2015. Eerst het weer: de dag begint zonnig, maar later ontstaan stapelwolken. Bij een zwakke oostelijke wind blijft het wel droog. Het wordt 25 tot 28 graden, het warmst in het binnenland. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Wat heb je gemist?  De politie gaat met een opsporingsteam op zoek naar de boeren die bij het huis van stikstofminister Van der Wal vernielingen hebben aangericht. Een grote groep boeren brak gisteravond door een politie-afzetting en leegde een giertank in de buurt van het huis van de minister. De situatie was zo dreigend dat agenten niet meteen konden ingrijpen en kozen voor hun eigen veiligheid. Volgens ingewijden was de minister zelf niet thuis, maar haar gezin wel. De politie, maar ook boerenorganisaties, keuren het geweld van de boeren af. Ander nieuws uit de nacht: En dan nog even dit: De kogel is door de kerk: Xavi Simons speelt komend seizoen bij PSV. De middenvelder (19) komt over van Paris Saint-Germain, waar hij afgelopen seizoen een aandeel had in het kampioenschap van Frankrijk. Simons is al de vierde aanwinst van PSV voor komend seizoen. Hij werd gisteren al gespot in het centrum van Eindhoven met PSV-teammanager Bas Roorda.  Fijne dag!||https://nos.nl/artikel/2434516-wekdienst-29-6-eerste-dag-navo-top-madrid-uitspraak-aanslagen-parijs
2022-06-29||Abortus: hoe hoog is de drempel geworden voor Amerikaanse vrouwen?|| Voor ongewenst zwangere vrouwen in Amerika zijn de mogelijkheden om een abortus te krijgen rap uit het zicht aan het verdwijnen. Sinds het Hooggerechtshof vorige week het landelijke abortusrecht afschafte, hebben tientallen deelstaten zwangerschapsbeëindiging illegaal verklaard. Er zijn nog altijd andere deelstaten waar abortus wettelijk toegestaan blijft. Maar die zijn voor veel vrouwen onbereikbaar. Dat is niet alleen een kwestie van kilometers, maar ook van geld, tijd en de goodwill van de gemeenschap. De drempel is flink hoger geworden. Naarmate meer staten abortus illegaal verklaren, groeit het aantal kilometers dat ongewenst zwangere vrouwen moeten reizen. Deze kaart vergelijkt de situatie vóór en meteen na de uitspraak van het Hooggerechtshof op 24 juni. Voor app-gebruikers: klik op de afbeelding. "Ik vind het oneerlijk. Onmenselijk." Dat zegt Zamaiya Lowe (24), verpleegkundige bij Alabama Women's Center, een abortuskliniek in de stad Huntsville in Alabama. Zij moest na het besluit van het Hof, afgelopen vrijdag, in allerijl tientallen zwangere vrouwen opbellen om hun afspraak voor een abortus af te bellen. Zij vertelt de NOS erover. "Dat was afschuwelijk," zegt ze. "Sommigen waren van ver gekomen naar onze kliniek en hadden al hun intake, hun echoscopie en bloedonderzoek gehad. Ze zaten in de verplichte wachttijd van 48 uur en toen moest ik ze wegsturen. Ik heb zelf ook een keer een abortus gehad en ik kan me niet voorstellen hoe het moet zijn om mentaal voorbereid te zijn en dan die boodschap te krijgen." Maar het ergste, volgens Lowe, is dat zij niets kon doen om die vrouwen te helpen. "De meesten wisten dat het besluit van het Hooggerechtshof eraan zat te komen en hoopten het verbod in Alabama voor te zijn. Maar er waren een paar die ik opbelde, die het nieuws niet hadden gevolgd. Ze wisten van niets." "Toen ze begrepen dat wij ze niet meer mochten helpen, vroegen ze waar ze naar toe konden," vertelt Lowe. "Maar we mochten niets vertellen. Volgens de antiabortuswetgeving in Alabama zijn wij medeplichtig, zelfs als we de vrouwen alleen maar vertellen in welke staten ze wel een legale abortus kunnen krijgen. Geef ik die informatie, dan kan ik een celstraf krijgen." Voor vrouwen in Alabama was het voor het verbod inging een reis van gemiddeld 80 kilometer naar de dichtstbijzijnde abortuskliniek. Omdat de meest bereikbare legale kliniek nu in North Carolina ligt, is die gemiddelde reisafstand 500 kilometer geworden. Zoiets als van Amsterdam naar Parijs. Naast de afstand speelt geld een grote rol, zegt Zack Gingrinch-Gaylord, woordvoerder van Trust Women, een abortuskliniekorganisatie die in Oklahoma geen abortussen meer uitvoert wegens een verbod. "Je bent gauw 400 dollar kwijt aan benzine om naar een naburige deelstaat te reizen. De abortus zelf kost rond de duizend dollar. Plus hotel. Wat doe je als je elk dubbeltje moet omdraaien?" Dan de werkomstandigheden en gezinssituatie. "Lang niet iedere werkende vrouw krijgt doorbetaald tijdens verlof, en soms word je gewoon ontslagen als je vrij neemt," aldus Gingrich-Gaylord. Twee derde van de vrouwen die bij Trust Women voor een abortus aankloppen zijn al moeder. Zij kunnen hun kinderen niet meenemen en verzorgen tijdens zo'n reis. Vrouwelijke ongedocumenteerde migranten durven de reis al helemaal niet aan, zegt hij. "Ze zijn bang voor de politie, spreken de taal soms matig en kennen hun rechten niet." De nieuwe antiabortuswetten zijn ontworpen om vrouwen, die abortus willen, te isoleren van hun omgeving, zegt Gingrich-Gaylord. "Geef je een vrouw een lift naar een andere deelstaat voor abortus, dan kun je een civiele rechtszaak aan je broek krijgen." "Bekijk dat eens vanuit het perspectief van de vrouw, dan begrijp je dat zij niet meer durft om haar ouders of de dominee om geld of andere steun te vragen. Want dan is zij mensen uit haar omgeving medeplichtig aan het maken. Zo'n wet beschadigt de gemeenschapsband en stigmatiseert", zegt Gingrich-Gaylord. Anders dan zijn vakgenoten in Alabama, gaat zijn organisatie in Oklahoma door met vrouwen adviseren waar ze wel legaal een abortus kunnen krijgen. Ook al is dat voor sommigen onhaalbaar. Voor verpleegkundige Zamaiya Lowe in Alabama, zijn de werkzaamheden drastisch teruggeschroefd. "Het enige wat wij nog kunnen, zijn zwangerschapstesten, echo's maken, en testen voor soa's. Het is doodzonde dat een groep dit kan bepalen voor alle vrouwen. Mensen zijn hun visie op het leven aan het opdringen aan alle anderen."||https://nos.nl/artikel/2434514-abortus-hoe-hoog-is-de-drempel-geworden-voor-amerikaanse-vrouwen
2022-06-29||Ondanks forse cryptoverliezen denken cryptobedrijven niet aan ontslagrondes|| De grote Nederlandse cryptobedrijven willen de komende maanden fors meer personeel aannemen. Terwijl het Amerikaanse cryptobedrijf Coinbase 18 procent van het personeel ontslaat, willen de grootste drie cryptobedrijven van Nederland juist blijven groeien. Snelste groeier is Bitvavo, dat iedere maand meer dan tien man personeel in dienst neemt. "In maart verhuisden we met ongeveer 125 man naar een nieuw pand. Ik denk dat we aan het eind van het jaar zo'n 250 mensen in dienst hebben", zegt de hoogste baas en medeoprichter Mark Nuvelstijn. De waarde van cryptomunten is de afgelopen maanden flink gedaald. Bitcoin, verreweg de grootste, verloor dit jaar de helft van z'n waarde. De hevige dalingen op cryptomarkten en de berichten over ontslagen in het buitenland leiden tot onzekerheid bij de werknemers van cryptobedrijven. "Sommige medewerkers hebben daarnaar gevraagd, omdat ze recent bij ons waren begonnen en in sommige gevallen daarvoor naar Nederland verhuisd waren", zegt Nuvelstijn van Bitvavo. "We hebben bij ons personeel aangegeven dat er geen enkele aanleiding tot zorg is en dat we gewoon verder groeien." Een ander bedrijf, Litebit, wil dit jaar zo'n twintig mensen aannemen, bovenop de honderdtwintig mensen die er al werken. "We zijn wel wat gewend qua markten die naar beneden gaan", zegt Olivier van Duijn, voorheen de baas bij Marktplaats. Tegenwoordig staat hij aan het roer bij de cryptohandelsplaats Litebit. "De ontwikkeling op de markten heeft op onze strategie nauwelijks invloed gehad." Er is in de markt wel het een en ander veranderd, ziet hij. "Wat we nu aan transacties zien is niet vergelijkbaar met wat je vorig jaar zag. Het was toen veel wilder. In een neergaande markt zijn er veel transacties, maar in een opgaande markt zijn dat er nog veel meer." Bedrijven zoals Litebit houden aan elke transactie commissie over. Hij ziet dat er minder geld op de markt is voor investeringen in cryptobedrijven en verwacht dat vooral de kleinere cryptobedrijven het lastig gaan krijgen. "Het wordt steeds moeilijker om aan regelgeving te voldoen en ik denk dat daardoor het aantal bedrijven zal afnemen." Toon Schraven van BTC Direct en BLOX ziet dat het sentiment rond cryptomunten is veranderd vanwege de dalende koersen. Hij wil nog niet spreken van een 'cryptowinter', maar voelt die wel in de lucht hangen. "Om de paar jaar breekt er een rustigere periode aan. Na de koersstijgingen van eind 2020 en 2021 lijkt dat nu het geval. Dan moet je in je kostenpatroon een andere strategie hanteren. We groeien minder hard met personeel dan afgelopen jaar en we hebben onze advertentiestrategie aangepast." Het bedrijf heeft momenteel acht vacatures openstaan en er komen er nog een paar bij. "We blijven nieuwe mensen nodig hebben, bijvoorbeeld vanwege nieuwe regelgeving. Ook nieuwe ontwikkelaars blijven nodig." De groei van het bedrijf komt deels uit het buitenland. Net als Bitvavo en Litebit heeft Schraven plannen om zijn dienst in meer Europese landen aan te bieden. Door de ingestorte koersen van de cryptomunten zijn veel Nederlanders geld verloren. Volgens onderzoek van AFM van eind vorig jaar bezitten ongeveer 1,2 miljoen Nederlanders cryptomunten. Een van de mensen die geld verloren heeft, is Nuvelstijn van Bitvavo. Zakenblad Quote schatte zijn vermogen begin mei nog op 150 miljoen euro, maar sindsdien zijn de koersen verder weggezakt. Hij bevestigt dat hij verlies heeft geleden, maar wil er verder weinig over kwijt. "Ik houd me met dat soort dingen zo min mogelijk bezig. We zijn bezig ons bedrijf uit te bouwen en alle randzaken leggen we naast ons neer", zegt hij daarover. Nuvelstijn ziet dat sommige klanten die nog niet lang actief zijn nerveus worden van de dalingen. "Ik raad mensen aan om niet dagelijks naar de koersen te kijken. Ik denk niet dat mensen daardoor betere keuzes maken. En ik raad ze aan om maar een beperkt bedrag te investeren, zodat je er ook niet onzeker van wordt."||https://nos.nl/artikel/2434512-ondanks-forse-cryptoverliezen-denken-cryptobedrijven-niet-aan-ontslagrondes
2022-06-29||Aantal doden door snikhete vrachtwagen in Texas opgelopen naar 51|| Het aantal doden door de opsluiting in een snikhete vrachtwagen in Texas is opgelopen naar zeker 51. Gisteren werden in de verlaten vrachtwagen al 46 doden gevonden. Van de zestien gewonden die naar het ziekenhuis werden gebracht, is een deel alsnog overleden. De slachtoffers zijn migranten, die vermoedelijk kort daarvoor vanuit Mexico over de grens waren gesmokkeld. Het zijn 39 mannen en 12 vrouwen. Onder de slachtoffers zijn zeker 27 Mexicanen, 4 Hondurezen en 3 mensen uit Guatemala, meldt persbureau Reuters op basis van de overheden van die drie landen. De identiteit van de andere omgekomen inzittenden is nog onduidelijk. Ook zijn hun leeftijden niet bekendgemaakt. Wel wordt gemeld dat onder de gewonden vier kinderen zijn. Inmiddels is meer duidelijk over de drie arrestaties die na de vondst waren verricht. Het gaat om twee Mexicanen en een Amerikaan. Die laatste zou de vrachtwagen, waarin het bijna 40 graden was, hebben bestuurd. Ook hij ligt gewond in het ziekenhuis, zegt een Mexicaanse overheidsfunctionaris. De Mexicanen werden opgepakt in San Antonio, op een adres waarop de vrachtwagen was geregistreerd. De twee zijn aangeklaagd voor het bezit van vuurwapens terwijl ze illegaal in de Verenigde Staten verbleven, melden Amerikaanse autoriteiten. In de aanklachten staan geen specifieke beschuldigingen die te maken hebben met de doden. President Biden noemt het incident "verschrikkelijk en hartverscheurend". Hij kondigt aan dat hij de smokkel van migranten hard zal aanpakken. De burgemeester van San Antonio zegt dat hij woorden tekortkomt. "Het is een tragedie waar je niet bij kunt", zei hij tegen de zender MSNBC.||https://nos.nl/artikel/2434511-aantal-doden-door-snikhete-vrachtwagen-in-texas-opgelopen-naar-51
2022-06-29||Curaçao kondigt avondklok aan vanwege tropische storm || Aruba, Curaçao en Bonaire maken zich op voor de komst van een tropische storm, die in potentie orkaankracht kan bereiken. Curaçao kondigde gisteravond een avondklok aan, die vanmiddag om 16.00 uur (lokale tijd) ingaat. Het onrustige weersysteem trekt vanuit het gebied ten oosten van Trinidad en Tobago richting de Nederlands-Caribische eilanden. Naar verwachting zal het noodweer de eilanden komende nacht bereiken. Verwacht wordt dat de windsnelheden dan inmiddels boven de 73 kilometer per uur liggen, waarmee officieel sprake is van een tropische storm. Die zal dan de naam Bonnie krijgen. Bewoners zijn er niet gerust op en slaan massaal voedsel en drinken in. Dat doen ze na een oproep van de overheid om zich voor te bereiden op het zware en vermoedelijk zeer natte weer van de komende dagen. De Arubaanse overheid heeft inmiddels aangekondigd de scholen op morgen en vrijdag te sluiten. Zelf gaan de ambtenaren op komende middag al naar huis. Op Bonaire wil het bestuur tot nu toe zover nog niet gaan, maar de verwachting is dat zij net als Curaçao het Arubaanse voorbeeld zullen volgen. Verwacht wordt dat veel bedrijven morgen hun deuren zullen sluiten. Het grootste ziekenhuis van Curaçao heeft het volledige operatieprogramma stilgelegd en alle polibezoeken afgezegd. Alleen de afdeling Spoedeisende Hulp blijft gedurende de passage van de storm open. Dat de eilanden in de problemen gaan komen is vrijwel zeker. Niet eens zozeer vanwege de harde wind, maar vooral de regen. De infrastructuur op de eilanden is niet gebouwd op veel regen; open afvoersystemen zijn al jaren dichtgegroeid en jaarlijkse oproepen vanuit de bevolking worden genegeerd door de overheid. Op Bonaire wordt vandaag geprobeerd om de open afvoersystemen nog snel schoon te maken, maar de verwachting is dat dat niet voldoende zal zijn. "We verwachten 75 tot 125 millimeter regen", zegt Olav Geijs van het Caribbean Weather Center in Willemstad. Dat is een vijfde van wat er normaal gesproken in een heel jaar valt op Curaçao. "Bij 40 millimeter staan grote delen van Willemstad normaal gesproken al onder water, dat zal nu zeker zo zijn." De koers van het weersysteem is uitzonderlijk, zeker zo vroeg in het orkaanseizoen. "Dat komt vooral doordat er ten noorden van het Caribisch gebied een hogedrukgebied ligt, die de koers van de potentiele cycloon naar beneden drukt. Dat blijft voorlopig zo", zegt Geijs. Maar of de tropische storing een orkaan wordt, betwijfelt Geijs. "Het systeem trekt nu met een snelheid van 37 kilometer per uur naar het westen. Dat is eigenlijk te snel om in korte tijd stevig aan te sterken. Pas als de cycloon over het zuidwesten van het Caribisch gebied trekt, zou dit systeem kunnen uitgroeien tot een orkaan." De Hurricane Hunter, een vliegtuig van het National Hurricane Center in Miami, vloog gisteren en vandaag midden door het systeem en vond wel de windsnelheden van een tropische storm, maar nog geen gesloten circulatie. "Pas als het systeem zich sluit, kan het aan kracht toenemen. De luchtvochtigheid en de temperatuur van het zeewater is wel gunstig voor de ontwikkeling van een cycloon. Net als geringe tegenwinden in de hogere atmosfeer", aldus Geijs. Of de storm orkaankracht bereikt is voor de Nederlands-Caribische eilanden misschien wel minder belangrijk dan de exacte route. Mogelijk trekt het systeem tussen de eilanden en de Venezolaanse kust. "Als dat scenario zich komende nacht gaat voordoen, wordt het bijzonder nat op de drie eilanden", zegt Geijs. "Bovendien bevindt de meeste wind in een tropische cycloon zich in het noordelijke of noordoostelijk deel. Bij deze koers zal juist dat gedeelte recht over de eilanden gaan." Aruba, Bonaire en Curaçao kunnen volgens Geijs hun borst nat maken. "De geschiedenis leert dat de vroege komst van een zware tropische storm in juni een indicatie is van een zwaar orkaanseizoen. Dat was in 2017, toen orkaan Irma over Sint Maarten raasde, precies hetzelfde geval."||https://nos.nl/artikel/2434510-curacao-kondigt-avondklok-aan-vanwege-tropische-storm
2022-06-29||Filipijnse regering wil nieuwssite van Nobelprijswinnares Ressa sluiten|| De Filipijnse regering is van plan om de kritische nieuwssite Rappler uit de lucht te halen. Dat heeft medeoprichter en Nobelprijswinnares Maria Ressa bekendgemaakt. De journalist kondigt aan tegen het besluit in beroep te gaan. Het besluit om de benodigde certificaten van Rappler in te trekken lag al op tafel. Een regeringscommissie heeft nu besloten om de sluiting door te zetten, zei Ressa op een mediaconferentie in Hawaii. "Een van de redenen voor mijn slaapgebrek is dat we toch te horen hebben gekregen dat we dicht moeten." De aanstaande sluiting is nog niet aangekondigd op de site van Rappler zelf of op de site van de Filipijnse commissie. Ressa kreeg de Nobelprijs voor de Vrede vorig jaar samen met de Russische journalist Dmitri Moeratov vanwege hun strijd voor de persvrijheid in hun land. Ze waren de eerste journalisten in 80 jaar die deze onderscheiding kregen. "Er is geen democratie zonder vrijheid van meningsuiting", zei het Nobelcomité. In 2012 was Ressa een van de oprichters van Rappler, die veel berichtte over de bloedige strijd van president Duterte tegen drugshandel. Kritische journalistiek staat zwaar onder druk in de Filipijnen. Ressa werd twee jaar geleden veroordeeld voor smaad. Ze ging hiertegen in beroep en is op borgtocht vrij. Morgen wordt Duterte als president opgevolgd door Ferdinand Marcos junior, de zoon van oud-dictator Ferdinand Marcos die de Filipijnen in de jaren 60, 70 en 80 op dictatoriale wijze leidde. De nieuwe vicepresident wordt Dutertes dochter Sara.||https://nos.nl/artikel/2434509-filipijnse-regering-wil-nieuwssite-van-nobelprijswinnares-ressa-sluiten
2022-06-29||Politieauto vernield bij huis minister Van der Wal • 'Agenten moesten kiezen voor veiligheid'|| We sluiten het liveblog af. Een samenvatting van de uit de hand gelopen acties en de reacties daarop kun je hier lezen: Boeren hebben in Den Bosch voor de deur van het provinciehuis een berg zand gestort. "Dit is de enige grond die jullie krijgen", staat op een bord dat in de zandberg is gestoken. Een journalist bij het provinciehuis meldt dat de berg door medewerkers van de gemeente wordt opgeruimd. De situatie bij de woning van stikstofminister Van der Wal was voor agenten zo dreigend dat er niet meteen kon worden ingegrepen. "Er is op dat moment gekozen voor de eigen veiligheid", schrijft de politie Gelderland op Twitter. Volgens de politie is de situatie rond de woning nu beheersbaar. Ook LTO-voorman Sjaak van der Tak heeft gereageerd op de doorgebroken politieblokkade bij de woning van Van der Wal. "Ik keur dit voor 100 procent af. Dit helpt niet om aan de slag te gaan met de stikstof en kaalslag te voorkomen", zegt hij tegen de NOS. "Ik roep iedereen op die hieraan heeft meegedaan om met elkaar in gesprek te gaan binnen onze boerenfamilies. Dat is de enige weg om rust te creëren." Van der Tak richt zich ook op de omgeving van rellende agrariërs. "Tegen boeren die niet hebben meegedaan aan de acties en jongens kennen die wel hebben meegedaan zeg ik: ga in gesprek." De politie gaat met een opsporingsteam op zoek naar de boeren die bij het huis van stikstofminister Van der Wal vernielingen hebben aangericht. Dat zegt politiechef Willem Woelders tegen de NOS. "Op basis van de beelden zijn hier misdrijven gepleegd. De openbare orde is verstoord, ze waren bezig met vernielingen en hebben ook nog het nodige afval gestort. Onacceptabel." Volgens Woelders doet de politie er alles aan om ongeregeldheden te voorkomen, maar is het moeilijk in te schatten waar en wanneer de protesten zijn. Hij riep boeren nogmaals op om bij de demonstraties geen geweld te gebruiken en vernielingen aan te richten. D66 en de Partij voor de Dieren willen snel een debat over de verharding van de boerenprotesten. "Een ding moet duidelijk zijn: op deze manier krijg je je zin in Nederland niet", zei D66-leider Paternotte in de talkshow Humberto. Hij vindt dat er een harde grens moet worden getrokken en dat er morgen een debat moet plaatsvinden. PvdD-leider Ouwehand wil dat premier Rutte terugkomt van de NAVO-top in Spanje. "Want de situatie in Nederland loopt totaal uit de hand", schrijft ze. De politie meldt dat er een politieauto is vernield en een giertank is geleegd door actievoerende boeren in de buurt van het huis van stikstofminister Van der Wal. "Hierbij zijn duidelijk grenzen overschreden", twittert de politie Gelderland. De rellende boeren vormden volgens de politie een bedreiging voor hulpverleners en agenten. Het is onduidelijk of er arrestaties zijn verricht. Dit zijn beelden die bij in de buurt van Van der Wals huis:  Een groep boeren is erin geslaagd een politieblokkade te passeren in de buurt van de woning van stikstofminister Van der Wal in Gelderland. Ze duwden een politieauto opzij zodat tractoren de straat in konden rijden. Op foto's en video's van persfotografen is te zien dat de situatie uit de hand is gelopen. Zo belagen boerenactivisten een politieauto. Ook zou er vuurwerk worden afgestoken bij de woning van de minister. Ingewijden melden dat de minister niet thuis is, maar haar gezin wel. Bij de A1 ter hoogte van Stroe hebben relschoppers politiebusjes aangevallen, is te zien op beeld van een lokaal persbureau. Aanwezigen hadden stalen pijpen en grote houten hamers bij zich, waarmee ze insloegen op de busjes. Eerder prikten boeren in de buurt al banden van politievoertuigen lek. Bij de blokkade van de snelweg A1 bij Stroe heeft de politie een stroomstootwapen ingezet, zo is te zien op beelden van een plaatselijk persbureau. Agenten tikten de ruit van een busje in, waarna de taser werd afgeschoten. Ook werd een voertuig van het leger ingezet om een trekker mee te nemen. Bij Stroe staken boeren banden lek van politieauto's en -motoren en werden ventielen opengedraaid. Op de snelweg staken actievoerders banden in brand. In het buurtschap Het Schouw, aan de noordkant van Amsterdam, hebben 35 trekkers een kruispunt geblokkeerd, meldt AT5. Ook hebben ze hooibalen neergelegd. De politie ging in gesprek met de boeren: "Het moge duidelijk zijn dat dit niet de bedoeling is. Maar dat betekent niet dat je niet eerst het goede gesprek met hen kan aangaan." Mogelijk komt later de ME in actie. Boeren met trekkers proberen de luchthaven in Eindhoven te bereiken. Vooralsnog lijken ze daar niet in te slagen, politie en marechaussee blokkeren de toegangswegen met hun eigen voertuigen. Op de A1 bij Stroe zijn de banden van politieauto's en -motoren lekgestoken en ventielen opengedraaid. Dat meldt de politie op Twitter. Eerder op de avond gingen er trekkers naar de snelweg en werden er banden in brand gestoken. Volgens de politie is voorkomen dat er boomstammen op de weg werden gelegd.  Bekijk hieronder beelden van brandstichtingen door boeren op verschillende snelwegen: Boeren hebben met trekkers de toegangsweg naar Slot Loevestein in de gemeente Zaltbommel geblokkeerd. Gemeenteraadsleden die binnen waren voor een presentatie kunnen daardoor niet vertrekken. Het slot ligt in het Munnikenland, een zogeheten Natura 2000-gebied waarvoor strenge regels gelden rondom de neerslag van stikstof. Het kasteel heeft de politie gebeld om te zorgen dat de boeren vertrekken.||https://nos.nl/liveblog/2434375-politieauto-vernield-bij-huis-minister-van-der-wal-agenten-moesten-kiezen-voor-veiligheid
2022-06-29||Boeren breken door blokkade bij huis minister, politie: protest verhardt|| Rellende boeren zijn gisteravond bij de woning van stikstofminister Van der Wal door een politieblokkade gebroken. Volgens de politie was de situatie zo onveilig voor agenten, dat ze niet direct konden ingrijpen. "Er is op dat moment gekozen voor de eigen veiligheid", schrijft de politie op Twitter. Het gedrag van de boeren wordt vanuit meerdere kanten bekritiseerd. Politiechef Willem Woelders noemt het "volstrekt onacceptabel". LTO-voorman Sjaak van der Tak keurt de actie "voor 100 procent af". D66, de Partij voor de Dieren en de BoerBurgerBeweging willen snel een debat over de verharding van de boerenprotesten. Bekijk hier de beelden van de boeren die door de politieblokkade breken: Bij het doorbreken van de blokkade vernielden de rellende boeren een politieauto. Ook leegden ze een giertank in de buurt van de ministerwoning. Ingewijden melden dat de minister op dat moment niet thuis was, maar haar gezin wel. Vanwege de onveilige situatie voor de politie hebben agenten niet meteen ingegrepen. Wel gaat een opsporingsteam op zoek naar de daders. "Op basis van de beelden zijn hier misdrijven gepleegd. De openbare orde is verstoord, ze waren bezig met vernielingen en hebben ook nog het nodige afval gestort", zegt politiechef Woelders. De politiebaas reageerde ook bij Op1: Ook in Stroe is gisteravond een politieauto aangevallen. Relschoppers vielen een busje aan met grote hamers en stalen pijpen. Hier is de ME ingezet. Eerder gebruikten agenten op de A1 bij Stroe een stroomstootwapen, nadat boeren banden van politieauto's en -motoren hadden lekgestoken. Dit zijn de beelden van het politiebusje dat in Stroe werd belaagd: Met de aanvallen op de politie was het boerenprotest van gisteravond het gewelddadigst sinds minister Van der Wal 2,5 week geleden de stikstofplannen van het kabinet bekendmaakte. Vorige week demonstreerden tienduizenden boeren in Stroe, waarbij ook meerdere snelwegen werden geblokkeerd. De afgelopen dagen waren er ook meerdere wegblokkades en acties bij onder meer gemeente- en provinciehuizen. Boeren stonden al zeker twee keer eerder bij het huis van Van der Wal, maar toen liep het niet verder uit de hand. Volgens politiechef Woelders zijn de aanvallen van gisteravond een teken dat het boerenprotest verhardt. Hij zegt dat boeren het recht hebben om te demonstreren, maar dat ze een grens hebben overschreden. "Je mag je verhaal doen, maar wat hier is gebeurd, is intimiderend." Volgens LTO-voorman Van der Tak hebben de incidenten van gisteravond een averechts effect. "Dit helpt niet om aan de slag te gaan met de stikstof en kaalslag te voorkomen", zegt hij tegen de NOS. "Ik roep iedereen op die hieraan heeft meegedaan om met elkaar in gesprek te gaan binnen onze boerenfamilies. Dat is de enige weg om rust te creëren." Van der Tak richt zich ook op de omgeving van rellende agrariërs. "Tegen boeren die niet hebben meegedaan aan de acties en jongens kennen die wel hebben meegedaan, zeg ik: ga in gesprek." Verschillende fracties in de Tweede Kamer willen een spoeddebat over de uit de hand gelopen boerenprotesten. D66-fractievoorzitter Paternotte wil vandaag nog een debat hierover. "Een ding moet duidelijk zijn: op deze manier krijg je je zin in Nederland niet", zei hij in de talkshow Humberto. PvdD-leider Ouwehand wil dat premier Rutte terugkomt van de NAVO-top in Spanje. "Want de situatie in Nederland loopt totaal uit de hand", schijft ze op Twitter. Partijleider Caroline van der Plas van de BoerBurgerBeweging steunt de aanvraag voor een spoeddebat, maar volgens haar moet dat debat ook gaan over de manier waarop de overheid omgaat met boeren en burgers. "Let wel: ik keur rellen niet goed. Spullen verniel je niet, mensen zoek je thuis niet op. Maar deze rellen gaan dieper dan alleen het stikstofplan", schrijft ze op Twitter.||https://nos.nl/artikel/2434508-boeren-breken-door-blokkade-bij-huis-minister-politie-protest-verhardt
