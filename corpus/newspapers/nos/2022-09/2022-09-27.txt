2022-09-27||VVD kritisch over nieuwe transgenderwet, meerderheid onzeker|| De VVD is kritisch over de nieuwe transgenderwet, waardoor mensen makkelijker de registratie van hun geslacht kunnen laten wijzigen. De grootste coalitiepartij wil meer onderbouwing van de wetswijziging en vraagt zich af of de huidige wet daadwerkelijk niet voldoet, zo bleek gisteravond in de Tweede Kamer. Daarmee is een meerderheid voor de wet allerminst zeker. Het debat duurde zo lang dat nog niet alle fracties aan het woord zijn geweest, het gaat vandaag verder. Als de wetswijziging doorgaat hoeven mensen niet meer eerst langs een deskundige om te laten bepalen of hun wens wel serieus genoeg is. Ook jongeren vanaf 16 jaar hoeven dat niet meer en nog jongere kinderen kunnen via de rechter de registratie van hun geslacht laten veranderen, zo staat in het voorstel. Kamerlid Ulysse Elian van de VVD heeft daar twijfels bij. "Het gevoel van iemand wordt juridisch leidend, zonder dat er over dat gevoel gesproken wordt." Hij vroeg zich af of dat wel een goed idee is. Voor een naamswijziging of een scheiding moet je ook naar de rechter en moet je ook over je gevoelens praten, legde Elian zijn worsteling uit. D66, PvdA, GroenLinks, Volt, Partij voor de Dieren en Bij1 zijn uitgesproken voorstander van de wetswijziging, omdat zij ervan overtuigd zijn dat de deskundigenverklaring nutteloos is. Mensen kunnen zelf bepalen wat hun identiteit is, en zo'n gang naar een deskundige wordt ervaren als vernederend, tijdrovend en duur. Ook deskundigen zelf vinden dat hun oordeel weinig toevoegt. In het debat van dinsdagavond spraken verschillende partijen zich duidelijk uit tegen de wetswijziging. PVV, Forum voor Democratie, JA21, SGP, BBB, Groep Van Haga, Kamerlid Omtzigt en regeringspartij ChristenUnie hebben verschillende bezwaren, maar allemaal zijn ze vooral bang dat kinderen de dupe worden van de wet. Kamerlid Mirjam Bikker van de ChristenUnie vindt dat kinderen niet te gauw in een hokje moeten worden geduwd. Pubers zijn vaak onzeker en op zoek naar hun identiteit. Ontevredenheid met het geslacht kan ook weer verdwijnen, betoogde ze. "Dat is reden voor behoedzaamheid." Ook vindt Bikker dat er meer onderzoek nodig is naar de reden waarom steeds meer jongeren bezig zijn met een genderwijziging. "Het zijn vooral pubermeisjes die zich daarvoor melden en daar hebben we nog geen heldere verklaring voor. Speelt de opkomst van sociale media daarbij geen rol?" Vandaag komt ook het CDA aan het woord, dat ook nog twijfelt maar niet cruciaal lijkt voor een meerderheid. Minister Weerwind voor Rechtsbescherming zal pas later reageren op de vragen uit de Tweede Kamer.||https://nos.nl/artikel/2446267-vvd-kritisch-over-nieuwe-transgenderwet-meerderheid-onzeker
2022-09-27||Lize Spit schrijft het Boekenweekgeschenk 2023|| De Vlaamse auteur Lize Spit schrijft het Boekenweekgeschenk van volgend jaar. Dat heeft de Stichting Collectieve Propaganda van het Nederlandse Boek (CPNB) bekendgemaakt. Auteur en columnist Raoul de Jong neemt het Boekenweekessay op zich, dat als thema 'Ik ben alles' heeft. Met dat thema wil de stichting stilstaan bij de "pluriformiteit van onze identiteit". De twee zijn het jongste Boekenweekkoppel ooit. "Eerder dit jaar werd me de vraag gesteld of ik het Boekenweekgeschenk zou willen schrijven, en nadat ik achteroverviel van verbazing, heb ik natuurlijk meteen 'ja' gezegd", zegt de 34-jarige Lize Spit, die verbonden is aan uitgeverij Das Mag. Spit publiceerde korte verhalen en poëzie en vergaarde in de boekenwereld bekendheid met haar debuut Het smelt (2016). De roman werd vertaald in zestien talen en kreeg een verfilming. "Het is de grootste eer te mogen aansluiten bij deze lange rij mooie namen", zegt Spit, verwijzend naar auteurs die haar voorgingen. De Jong laat op zijn beurt weten vereerd te zijn om het essay te schrijven. "Ik moest huilen toen ik hoorde dat ik het volgende Boekenweekessay mag schrijven, met snottebellen en geluid. Het is niet elke dag dat iemand zoals ik, een half Groningse, half Surinaamse, dansende schrijver, zo'n enorme eer ten deel valt", zegt hij. De 38-jarige columnist schreef eerder voor Vrij Nederland, Het Parool en NRC Handelsblad. Ook publiceerde De Jong zes boeken. "We zijn enorm vereerd dat deze twee geweldige auteurs de Boekenweek in 2023 willen dragen, want zij zijn beiden alom geprezen en geliefd en representeren een nieuwe generatie schrijvers die de literaire wereld veroveren", laat Eveline Aendekerk, directeur van CPNB weten. Dichter en classicus Ilja Leonard Pfeijffer schreef het geschenk van dit jaar, getiteld Monterosso mon amour. Het verscheen afgelopen april. Auteur Marieke Lucas Rijneveld nam dit jaar het Boekenweekessay op zich.||https://nos.nl/artikel/2446266-lize-spit-schrijft-het-boekenweekgeschenk-2023
2022-09-27||Definitief geld voor gasboringen op Noordzee, Waddenvereniging stapt naar de rechter|| Drie bedrijven steken definitief 500 miljoen euro in het winnen van aardgas in de Noordzee. De Waddenvereniging is furieus over de plannen en is naar de rechter gestapt. "Bouwen en boren in een beschermd natuurgebied heeft altijd invloed", zegt Frank Petersen van de Waddenvereniging bij Omrop Fryslân. "Er zijn ontelbaar veel onderzoeken gedaan naar gasboringen en die leidden allemaal tot dezelfde conclusie: 'doe het niet!'" Staatssecretaris Vijlbrief van Economische Zaken hakte begin juni de knoop door over de exploitatie van een gasveld ten noorden van Schiermonnikoog. Het gas zal in samenwerking met Duitsland naar boven gehaald worden. Naar verwachting wordt vanaf 2024 het eerste gas via een pijpleiding naar land getransporteerd. Ook burgemeester Ineke van Gent van Schiermonnikoog heeft zich altijd negatief uitgelaten over het plan. Zij vindt gaswinning niet meer van deze tijd en in strijd met de klimaatdoelen. "Ik heb in juni al duidelijk willen maken dat ik het een uiterst onverstandig besluit vindt. De druk en impact op de natuur is gigantisch, ook al zeggen de bedrijven van niet." Volgens het ministerie leveren nieuwe aardgasvelden een bijdrage aan het duurzamer worden van de energievoorziening. Kort na het besluit van de staatssecretaris stuurden ruim 400 wetenschappers een open brief aan de regering, waarin ze schreven dat argument nonsens te vinden.||https://nos.nl/artikel/2446260-definitief-geld-voor-gasboringen-op-noordzee-waddenvereniging-stapt-naar-de-rechter
2022-09-27||Russische dienstplichtigen vertrekken naar het buitenland, maar waar kunnen ze blijven?|| In de week dat president Poetin de mobilisatie afkondigde is het aantal Russen dat de EU binnenkwam fors gestegen. Het waren er 66.000, dat is 30 procent meer dan de week daarvoor, zegt het agentschap voor bewaking van de EU-buitengrens Frontex. De meesten, 30.000, gingen naar Finland. De stijging wordt geheel toegeschreven aan de onwil onder Russische mannen om opgeroepen te worden voor de oorlog in Oekraïne. Zaterdag werd duidelijk dat er binnen de EU grote verschillen bestaan over de vraag of deze Russen mogen blijven. West-Europese landen willen Russen die niet willen vechten niet terugsturen, omdat ze dan vervolgd zullen worden. Finland werkt aan regels om de instroom van Russen flink te beperken. Estland, Letland en Litouwen vinden dat deze vluchtelingen in Rusland moeten blijven om zich daar tegen Poetin te verzetten. De Litouwse minister van Buitenlandse Zaken verwoordt het zo: Andere landen krijgen nog veel meer Russen over de vloer. De schattingen over het aantal Russen dat na de aankondiging van Poetin van vorige week woensdag naar het buitenland vluchtte lopen op tot 250.000. Alleen al in Kazachstan kwamen bijna 100.000 Russen de grens over. Anderen weken uit naar Mongolië en Georgië, waar ze ook geen visum nodig hebben. De vraag is hoelang Russen in die landen nog welkom zijn. Volgens persbureau Reuters zitten de Kazachse hotels en hostels vol en schieten de huurprijzen omhoog, maar kunnen de uitgeweken Russen voorlopig blijven. "De afgelopen dagen zijn hier veel Russen naartoe gekomen", zei president Tokajev in een toespraak. "De meesten waren daartoe gedwongen door de hopeloze situatie. We moeten voor ze zorgen en hun veiligheid garanderen." Tokajev zei ook dat hij de kwestie met Moskou wil bespreken. Tegelijkertijd werkt het ministerie van Binnenlandse Zaken aan een aanpassing van het recht van de Russen om in Kazachstan te blijven. In het wetswijzigingsvoorstel staat dat Russen met alleen een Russisch identiteitsbewijs na drie maanden moeten vertrekken. Russen met een paspoort mogen langer blijven, maar het overgrote deel heeft dat niet. Ook aan de grens met Mongolië is het druk. "We moesten 16 uur wachten aan de Russische kant van de grens, zei een Rus tegen Reuters. Ik kan mijn mening niet geven, zegt een Rus die in Mongolië aankwam. Een ander zegt dat hij vrienden wil bezoeken: Een verblijf in de hoofdstad Ulaanbaatar biedt in normale tijden onderdak aan backpackers. Nu zit het vol met gevluchte Russen. De eigenaar heeft tientallen anderen weg moeten sturen, omdat er geen plaats meer is. "We zijn niet bang. Als andere landen Rusland aan zouden vallen, zouden we voor ons land vechten, zegt een van de gasten tegen Reuters. "Maar waarom moeten we vechten tegen Oekraïne?" Hij wil in Mongolië blijven tot de situatie in Rusland verbetert. Voor nu zoekt hij werk in de bouw. Er zijn geen aanwijzingen dat hij en zijn landgenoten Mongolië moeten verlaten. Ook Georgië heeft sinds de mobilisatieaankondiging van president Poetin te maken met een toenemende stroom Russische vluchtelingen. De beelden van de lange rij wachten aan de Russisch-Georgische grens gingen de afgelopen dagen de wereld over. De Georgische minister van Binnenlandse Zaken zegt dat deze week dagelijks zo'n 10.000 Russen het land binnen proberen te komen. Vorige week waren er dat volgens hem nog 5000 tot 6000 vluchtelingen per dag. Als toerist kunnen ze een jaar blijven. "Er komen Russen het land in die de oorlog nooit gesteund hebben, maar ook Russen die hun regering en de oorlog nog wél steunen maar alleen niet willen sterven voor Poetin of wie dan ook", zei de directeur van een organisatie die de Russische vluchtelingen helpt tegen Nieuwsuur. "Het is een gevaarlijke groep die je in de gaten moet houden. De Georgische regering en de inlichtingendienst letten er speciaal op. Men wil hier geen heimelijke steun voor het Russische regime."||https://nos.nl/artikel/2446254-russische-dienstplichtigen-vertrekken-naar-het-buitenland-maar-waar-kunnen-ze-blijven
2022-09-27||Onderwijs in bezet gebied: 'Oekraïens mocht je niet spreken'|| Op een fiets komen drie jongens lachend langsrijden. Een op het stuur, een op het zadel en een achterop. Normaal gesproken gaan Anton (13), Zachar (11) en Artem (14) naar dezelfde school. Maar de lessen zijn nog niet hervat omdat Oekraïne rekening houdt met aanvallen op het dorp. Tot een paar weken geleden hadden ze wel les op het Tweede Lyceum van Sjevtsjenkove - toen het nog bezet was door Rusland. Een paar dingen waren wel anders dan ze gewend waren. De lunch was niet meer gratis. Maar vooral het onderwijs zelf werd aangepast, zeggen de vrienden terwijl ze buiten de poorten van de school staan. "Alles was in het Russisch, Oekraïens mocht je niet meer spreken", vat Anton het samen. Wat de jongens in Sjevtsjenkove vertellen, gebeurt nog steeds in de gebieden waar de afgelopen dagen zogeheten referenda werden gehouden. Oekraïne beticht Rusland ervan de bevolking in bezet gebied te 'russificeren' door middel van propaganda, ook in een nieuw curriculum op scholen. De Russische minister van Onderwijs, Sergej Kravtsov, maakte deze zomer al bekend dat het onderwijs er vervolgd zou worden "in navolging van Russische standaarden". Ook zei hij dat Rusland was begonnen met "de verdere integratie" van scholen door docenten te trainen en nieuwe schoolboeken te leveren. Verder liet Rusland docenten een document ondertekenen waarin ze instemmen met het nieuwe onderwijs. Dat gebeurde hier ook, zegt Anton. Hun docent Oekraïens moest Russische les geven. Uit bezet gebied komen verhalen naar buiten dat docenten onder druk worden gezet om les te blijven geven en het nieuwe curriculum te volgen. Het onderwijs in bezet gebied is onderdeel van een jarenlange taal- en cultuurstrijd die Rusland voert met Oekraïne. President Poetin claimt dat de regering in Kiev 'genocide' pleegt op etnische Russen en het Russisch sprekende gedeelte van de bevolking. En dat Oekraïne verantwoordelijk is voor de onderdrukking van de Russische taal en cultuur. Poetin hekelde in een van zijn speeches dat Oekraïense kinderen niet wordt geleerd dat Rusland en Oekraïne bij elkaar horen. In het Russische onderwijs is vanzelfsprekend ook de Russische propaganda over de oorlog in Oekraïne terug te zien, concludeert Oleksi Lytvynov, de baas van het onderwijsdepartement van de regio Charkov. "Kinderen wordt bijvoorbeeld geleerd dat de Maidanrevolutie van 2014 een staatsgreep was." Dat jaar werd de pro-Russische president van het land afgezet nadat was gebleken dat hij een handelsverdrag met de EU wilde tegenhouden. Lytvynov vindt het niet verrassend dat Rusland dit doet op scholen. Het bezet gebied wordt behandeld als Russisch grondgebied, en met het onderwijs probeert Moskou de regio verder in te lijven, zegt de bestuurder. "Dit is een vorm van invloed waarmee de Russische staat de bevolking probeert te onderdrukken." In het schoolgebouw van het Tweede Lyceum zijn sporen van het Russische onderwijs terug te zien. Bij de ingang ligt op de grond een kartonnen poster die tijdens de bezetting aan de muur hing - met de vlag en het volkslied van Rusland. In een halletje staan grote stapels boeken nog in de plastic verpakking. Russische schoolboeken, die kort voor de Oekraïense opmars waren aangekomen en daarom niet zijn gebruikt. Wiskunde en informatica, maar ook Russische geschiedenis en taal. Anton pakt een lesboek literatuur uit de stapel. Voorop zijn portretten van bekende Russische schrijvers als Aleksandr Poeskjin te zien. In het boek is het werk van Oekraïners niet te vinden, behalve dat van Nikolaj Gogol. Hij werd in de 19e eeuw geboren in een deel van tsaristisch Rusland dat nu Oekraïne is. Beide landen zijn het er niet over eens of de schrijver Russisch of Oekraïens was. Ja, tijdens de bezetting was het wel eng om naar school te gaan, daar zijn de jongens het over eens. Oekraïens durfde je niet te spreken, omdat er gewapende militairen rond de school stonden. Toch waren ze ondanks het nieuwe Russische curriculum wel blij dat de lessen doorgingen. "Dan konden we tenminste onze klasgenoten zien en lol hebben", zegt Anton. Wanneer ze weer naar school mogen, weten ze niet. Maar de Russische boeken zullen in het plastic blijven.||https://nos.nl/artikel/2446252-onderwijs-in-bezet-gebied-oekraiens-mocht-je-niet-spreken
2022-09-27||Enquête aardgas: 'Het was buitengewoon onaangenaam', zegt ex-toezichthouder || Tot verbijstering van Harry van der Meijden zat tijdens zijn sollicitatiegesprek voor de functie van inspecteur-generaal van het Staatstoezicht op de Mijnen (SodM) ook de belangenorganisatie van de olie- en gas sector aan tafel. Dat verklaarde Van der Meijden tegenover de parlementaire enquêtecommissie die de gaswinning in Groningen onderzoekt. Van der Meijden werd vandaag gehoord over zijn tijd als toezichthouder, van 2014 tot 2017. Hij volgde in 2014 Jan de Jong op die na de aardbeving in Huizinge (2012) met het advies kwam om de gaswinning zo snel mogelijk te beperken. Van der Meijden was in 2014 al met pensioen na een lange Shell-carrière toen hij werd gebeld door een headhunter, iemand die hooggeplaatst personeel werft. "Ik was 62 en vond het eervol. Met mijn achtergrond als geoloog en bestuurskundige dacht ik: dat is wel wat voor mij. Enigszins verrassend vond ik het wel". Bij zijn sollicitatiegesprek trof hij "een delegatie groter, dan die van u", zei hij tegen de commissie. Het bleken veel mensen van het ministerie van Economische Zaken, maar tot zijn verbazing zat ook secretaris-generaal Jo Peters van de Nogepa, de Nederlandse Olie en Gas Exploratie en Productie Associatie, erbij. "Dat vond ik apart, omdat het een sollicitatiegesprek was met degene die toezicht moet houden juist op die sector". Later vertelde hij Peters dat hij diens aanwezigheid bij het gesprek niet zuiver vond. De reactie daarop was dat Nogepa zeker wilde weten dat degene die op de plek van de toezichthouder kwam te zitten wel capabel was, aldus Van der Meijden. Zijn Shell-verleden speelde hem parten als toezichthouder, vertelde van der Meijden. Hij werd geconfronteerd met veel wantrouwen. "De publieke perceptie vond ik lastig. Al mijn voorgangers kwamen van Shell. Dat was jarenlang zo. Maar was dat slecht? Niet per se. Maar met het Groningendossier werd dat wel gevoeliger." De verhouding tussen het SodM en het ministerie van Economische Zaken omschreef hij als "een sluimerende oorlog". Bij één van zijn eerste gesprekken met topambtenaar Marc Dierikx kreeg hij te horen: "Who the hell is het SodM", naar aanleiding van de alarmerende adviezen van de toezichthouder. Die relatie ging van kwaad tot erger. Op een heidag, waar de onafhankelijkheid van de inspectie ten opzichte van het ministerie werd besproken, ging het er "knetterhard aan toe", beschreef Van der Meijden. "Het was buitengewoon onaangenaam. Dierikx zei: je denkt toch niet dat ik hier aan mee ga doen". Het Shell-verleden van Van der Meijden hielp hem in ieder geval niet bij zijn communicatie met het ministerie en het gaswinningsbedrijf NAM. Hij gaf daarvan als opmerkelijk voorbeeld een bijeenkomst met de minister van Economische Zaken over het voorgenomen advies voor het winningsplan van 2016. Hij voelde zich compleet overrompeld omdat hij daar ook de directeur van de NAM, Dick Benschop, toen topman van Shell Nederland, en Joost van Roost van Exxxon Benelux, aantrof. "Het was een zeer ongemakkelijke onaangename vergadering. Na afloop werd mij toegebeten door de directeur van de NAM dat ik alleen maar tevreden zou zijn als de gaswinning naar 0 zou gaan", herinnert van der Meijden zich. Vandaag publiceerde de Algemene Rekenkamer een nieuwe rapportage over de aardgasbaten van 1966 tot 2021. De analyse is gemaakt op verzoek van de parlementaire enquêtecommissie. De vorige dateert uit 2014. In de nieuwste versie staat dat de totale aardgasbaten de Nederlandse overheid 454 miljard euro hebben opgeleverd, gecorrigeerd voor inflatie. De Rekenkamer concludeert verder dat de Nederlandse Staat tientallen miljarden meer had kunnen verdienen aan het aardgas als ze, net als Noorwegen, de opbrengsten in een investeringsfonds had gestopt. Was gekozen voor de Noorse aanpak, in plaats van het geld steeds te gebruiken voor overheidsuitgaven, dan had er begin dit jaar 1.671 miljard euro in het fonds gezeten. Er had dan al die jaren geen geld uit het fonds gehaald moeten worden.||https://nos.nl/artikel/2446249-enquete-aardgas-het-was-buitengewoon-onaangenaam-zegt-ex-toezichthouder
2022-09-27||'Uithalers' die honderden kilo's coke wilden smokkelen uit haven langer vast|| Vier mannen die verdacht worden van het smokkelen van 902 kilo cocaïne uit de Rotterdamse haven blijven nog negentig dagen vastzitten. De vier werden twee weken geleden aangehouden. De mannen uit Rotterdam, tussen de 26 en 34 jaar oud, probeerden volgens het Openbaar Ministerie in het havengebied 764 kilo coke uit een container te halen en die van het terrein af te smokkelen. Naast de cocaïne vond de douane ook in de buurt een 'hotelcontainer' waar de verdachten vermoedelijk enige tijd in hadden verbleven. Daar stonden achttien sporttassen gevuld met levensmiddelen. Later werd in het onderzoek nog eens 52 en 86 kilo cocaïne in beslag genomen die te herleiden zijn naar de vier 'uithalers'. De verdachten hebben hun acties gefilmd, schrijft Rijnmond. Het OM zal die beelden tijdens de inhoudelijke behandeling van de zaak laten zien. De partij drugs is inmiddels vernietigd.||https://nos.nl/artikel/2446243-uithalers-die-honderden-kilo-s-coke-wilden-smokkelen-uit-haven-langer-vast
2022-09-27||Schijnreferenda in bezet Oekraïne voorbij, hoe nu verder?|| De schijnreferenda in de door Rusland bezette delen van Oekraïne zitten erop. De afgelopen week werden in de regio's Cherson, Zaporizja, Donetsk en Loegansk onder dwang stemmen verzameld voor aansluiting bij Rusland. Volgens Russische staatsmedia blijkt uit de eerste tellingen dat zo'n 97 procent van de 'kiezers' voor annexatie is. Vandaag is naar verwachting de officiële bekendmaking van dat resultaat. De uitslag stond vooraf al vast: de bezette gebieden moesten in overgrote meerderheid 'kiezen' voor aansluiting bij Rusland. Hoe gaat het nu verder? De lijst met onregelmatigheden is lang. Allereerst is de stembusgang onwettig, omdat Rusland geen referendum mag organiseren op het grondgebied van een ander land. Daarnaast konden burgers niet op een vrije manier stemmen: gewapende 'kiescommissies' trokken langs de deuren om stemmen op te halen. Van een stemgeheim was geen sprake, doordat kiezers in het bijzijn van ambtenaren het ja-vakje moesten inkleuren. Ook mochten Russische militairen en staatsburgers in de bezette gebieden meestemmen. Tot slot was er geen enkele onafhankelijk toezicht op de 'stembusgang'. Er waren waarnemers geregeld uit Rusland, en zelfs uit EU-landen, maar die voldeden niet aan de standaarden voor onafhankelijke waarnemers die gebruikelijk zijn bij verkiezingen in Europa. Het gaat om deze gebieden: Volgens de bezettingsbesturen zijn de referenda rechtsgeldig omdat de kiesdrempel van 50 procent is gehaald. Ook dat kan niet waar zijn. In de regio's Cherson en Zaporizja is naar schatting twee derde van de bevolking gevlucht. De verwachting is dat Rusland de gebieden binnen enkele dagen zal annexeren. In 2014 gebeurde dat met de Krim enkele dagen na het referendum. De vrees bestaat dat Rusland met nog zwaardere wapens nog meer vernietigingen zal aanrichten dan voorheen of de regio's zal uitrusten met kernwapens, omdat ieder Oekraïens offensief op de geannexeerde gebieden zal worden beschouwd als directe aanval op Rusland. Komende vrijdag zal Poetin de beide kamers van het Russische parlement toespreken. Naar verwachting zal hij dan de Doemaleden aanbevelen vóór toetreding van de bezette gebieden te stemmen. Op dinsdag 4 oktober bespreekt het hogerhuis de toetreding. Daarna kan de annexatie een feit zijn. Volgens de Russische krant Vedomosti zullen de vier geannexeerde regio's samen met de Krim een nieuw Russisch district vormen. Er zou al een Kremlingezant zijn aangesteld om het gebied te leiden: Dmitri Rogozin. Deze voormalige vicepremier leidde tot juli het Russische ruimteagentschap Roskosmos. In die rol dreigde hij onder meer ruimtestation ISS te laten neerstorten. De Russische bezetters hebben de afgelopen maanden hard gewerkt aan het 'russificeren' van de regio. Er werden Russische paspoorten uitgedeeld, Russische schoolboeken bezorgd, Russische leraren aangesteld, de roebel werd ingevoerd, het internet werd gerussificeerd en Oekraïense symbolen werden uitgewist. Dat proces zal verder gaan, ondanks weerstand van de lokale bevolking. Ook tijdens het 'referendum' werd geprotesteerd in Cherson, getuige deze posters: De kans bestaat dat de mannelijke bevolking gemobiliseerd wordt om te vechten. Daarover is nog weinig duidelijk, maar de vrees onder mannen in de regio's is dat ze als kanonnenvoer ingezet worden tegen hun eigen land. Bewoners zeggen dat volwassen mannen de bezette gebieden nauwelijks meer kunnen verlaten. Alleen de route via de Krim zou nog open zijn. De Oekraïense regering erkent de schijnreferenda uiteraard niet en zegt zich niet te laten afschrikken door illegale Russische annexatie. Daarbij wordt voortdurend benadrukt dat er geen sprake is van een legitiem referendum en de wereld niet mag wennen aan de nieuwe situatie, zoals rond de Krim is gebeurd. Een groot deel van de wereld zal de annexatie veroordelen en een ander groot deel zal zich onthouden van een oordeel. Alleen een aantal geïsoleerde landen die sterk leunen op Moskou zullen mogelijk de aansluiting erkennen, zoals Cuba, Venezuela, Syrië en Noord-Korea, en niet-erkende zelfverklaarde landen als de Georgische regio Abchazië. De Ruslandvriendelijke landen Kazachstan en Servië hebben al aangegeven de referenda niet te erkennen. Vanuit Belarus is nog geen duidelijkheid gegeven over de positie ten opzichte van het referendum. Dictator Loekasjenko erkende vorig jaar pas de Russische annexatie van de Krim. In de stad Donetsk, sinds 2014 in handen van pro-Russische separatisten, kon gestemd worden. Dit zeiden mensen die kwamen opdagen:||https://nos.nl/artikel/2446242-schijnreferenda-in-bezet-oekraine-voorbij-hoe-nu-verder
2022-09-27||'Verdachte noemde Taghi als opdrachtgever voor moord Peter R. de Vries'|| Ridouan Taghi wordt in een afgeluisterd gesprek van een van de verdachten van de aanslag op Peter R. de Vries genoemd als opdrachtgever van die moord. Dat bevestigen drie bronnen die het dossier goed kennen onafhankelijk van elkaar tegen NRC. Het afgeluisterde gesprek zou in een proces-verbaal staan. Het gesprek werd gevoerd door een van de drie verdachten die deze zomer werden aangehouden op verdenking van het filmen van de aanslag. De man werd vorig jaar augustus voor het eerst gehoord, een maand na de moord. Na een tweede verhoor in januari van dit jaar plaatste de politie afluisterapparatuur, vermoedelijk in een auto. In een afgeluisterd gesprek dat in een proces-verbaal staat zou volgens de politie "fonetisch" de naam van Taghi zijn genoemd. Het is niet duidelijk wat daarmee bedoeld wordt. Taghi gaf volgens de verdachte de moordopdracht aan "drie groepen". Peter R. de Vries werd op 6 juli 2021 neergeschoten in de Lange Leidsedwarsstraat in het centrum van Amsterdam, na een uitzending van RTL Boulevard waarbij hij aanwezig was. Taghi werd al eerder in verband gebracht met de moord op De Vries. In juni gaf een nieuwe getuige verklaringen waarin hij Taghi in verband zou hebben gebracht met de moord. De getuige baseerde zijn verklaringen op contact dat hij had met de Pool Krystian M., die wordt gezien als de man die de moord coördineerde. Tegen de twee mannen die worden verdacht van het uitvoeren van de moord heeft het Openbaar Ministerie een levenslange gevangenisstraf geëist. Gisteren werd in Polen een nieuwe verdachte aangehouden in de zaak-De Vries. Hij wordt ervan verdacht dat hij heeft geholpen bij het voorbereiden van de aanslag. Hij zou ten tijde van de moord in Rotterdam hebben gewoond.||https://nos.nl/artikel/2446241-verdachte-noemde-taghi-als-opdrachtgever-voor-moord-peter-r-de-vries
2022-09-27||Ian en Noru: stormen 'exploderen' sneller tot verwoestende orkaan|| Je gaat slapen in de verwachting dat er een zware storm de kust nadert, maar echt zorgen maak je je niet. De volgende ochtend word je wakker te midden van puin, veroorzaakt door een vernietigende orkaan van categorie 5. Het is wat inwoners van de Filipijnen afgelopen zondag overkwam door orkaan Noru. Terwijl ze daar de schade van het natuurgeweld opmaken, is elders op de wereld een andere verwoestende orkaan actief. Ian stevent op Florida af. Wat de orkanen met elkaar gemeen hebben, is de verrassende snelheid waarmee ze in kracht zijn toegenomen. Die snelle verheviging signaleren weerkundigen steeds vaker. Het effect heeft vooral te maken met opwarmend water in de oceanen. Ian bereikt vandaag de zuidpunt van Florida en neemt nog in kracht toe. De komende dagen komt hij waarschijnlijk aan land in de buurt van Tampa. Voor de hele staat is de noodsituatie uitgeroepen en naar verwachting zo'n 300.000 inwoners worden geëvacueerd uit het westen van Florida. Ian was een van de zes zware stormen en orkanen die op verschillende plekken in de wereld aan land kwamen deze week:  Ian ontwikkelde zich van een tropische storm tot een orkaan van de vierde categorie (5 is de hoogste) in minder dan 72 uur. Die enorm snelle verheviging deed zich ook voor toen storm Noru bij de Filipijnen in één nacht tijd explodeerde van een categorie 1- naar een categorie 5-orkaan. Ook daar zijn tienduizenden mensen geëvacueerd. Zeker acht mensen kwamen om het leven. Orkanen en tropische stormen halen hun energie uit warm zeewater, legt de aan het KNMI verbonden orkaandeskundige Rein Haarsma uit. Dus hoe warmer de oceaan, hoe heviger de orkaan. Daarnaast speelt La Niña een rol. Door dat natuurverschijnsel is het boven een deel van de Stille Oceaan rond de evenaar wat minder warm. Daardoor waait het boven de Atlantische Oceaan op grote hoogte minder hard. En - paradoxaal genoeg - juist door die verminderde 'windschering' kunnen orkanen zich beter ontwikkelen doordat ze niet in een vroeg stadium uit elkaar geblazen worden. Omdat La Niña dit jaar flink actief is, werden er dit jaar ook meer orkanen verwacht, maar tot nu toe viel het mee, zegt Haarsma. "Maar nu zijn ze er wel, bijna alsof er een inhaalslag gaande is." Opmerkelijk veel stormen en orkanen zorgden de afgelopen dagen voor massale evacuaties en schade: Dat in een week tijd meerdere van die stormen zich zo snel tot een zeer krachtige orkaan ontwikkelen, is vrij zeldzaam. Ook die snelle verheviging heeft volgens weer- en klimaatonderzoekers in de VS met klimaatverandering te maken. Er ontstaan vaker stormen die zich heel snel ontwikkelen tot een zeer krachtige orkaan met enorme windsnelheden en extreme regenval. Ook de moessonregens zijn door klimaatverandering heviger, waardoor dit jaar bijvoorbeeld grote delen van Pakistan onder water kwamen te staan. Dat zal vaker gaan gebeuren, denkt Haarsma. "Die hevige moessonregens en orkanen hebben allemaal individuele oorzaken", zegt hij. "Maar je ziet dat ze vaker voorkomen. Je kunt een individuele storm niet toeschrijven aan klimaatverandering, maar je kunt bijvoorbeeld wel zeggen dat zoiets nu een keer in de vijf jaar voorkomt in plaats van een keer in de honderd jaar." Hoewel zware stormen zich door het warmere zeewater tegenwoordig ook noordelijker in de Atlantische Oceaan ontwikkelen en soms orkaankracht bereiken, bereiken ze het vasteland van Europa nog niet, afgezien van medicanes. Dat zijn orkaanachtige stormen die in de Middellandse Zee ontstaan. "Je ziet wel soms een orkaan ontstaan bij de Azoren die in de buurt komt", weet Haarsma. "En in 2017 werd de Ierse kust getroffen door orkaan Ophelia. Verder zie je ook dat we vaker te maken krijgen met restanten van orkanen boven Europa." Als de modellen kloppen en de opwarming van het zeewater doorgaat, is het theoretisch mogelijk dat in de toekomst een orkaan vanaf de Azoren via het Kanaal de Nederlandse kust bereikt. "Maar de meeste zullen eerst over de Britse eilanden komen en als het al gebeurt, zal het hooguit een orkaan van de laagste categorie zijn."||https://nos.nl/artikel/2446239-ian-en-noru-stormen-exploderen-sneller-tot-verwoestende-orkaan
2022-09-27||We hebben het virus door onze handen laten glippen. Vijf vragen over de vogelgriep|| Het nieuwe vogelgriepseizoen staat voor de deur, terwijl de vorige uitbraak nog gaande is. Alleen deze maand al werden ruim 626.000 dieren gedood. Bij een pluimveebedrijf in Drenthe was gisteren de grootste ruiming sinds de eerste uitbraak van het lopende seizoen, bijna een jaar geleden. Het vogelgriepseizoen heeft nog nooit zo lang geduurd en het aantal uitbraken blijft toenemen, wat biologen en virologen zorgen baart. Zij zijn bang dat het virus misschien wel nooit meer verdwijnt. Vijf vragen en antwoorden over de vogelgriep. In Nederland hebben we al bijna twintig jaar te maken met vogelgriep, maar nooit eerder kwam het virus ook in de zomer voor. "De uitbraak sinds vorig najaar is de grootste ooit in Europa", zegt viroloog Thijs Kuiken van het Erasmus MC, gespecialiseerd in vogelgriep. "Er zijn in Nederland al meer dan 4 miljoen vogels gedood." Sinds vorig jaar oktober werd het pluimvee op zo'n 120 bedrijven omgebracht. De vogelgriep komt van nature voor bij wilde vogels, maar die kunnen besmet zijn zonder ziek te worden. In pluimvee kan het virus muteren tot een ziekmakende variant. Als er dan een besmet veertje of een klein beetje besmette mest in een stal terecht komt, kan de ziekte zich razendsnel verspreiden en kunnen duizenden dieren doodgaan. Vanwege dat besmettingsgevaar wordt al het pluimvee op een besmet bedrijf afgemaakt. "Het bijzondere van de huidige vogelgriep is dat het ziekmakende virus van het pluimvee overgebracht is op wilde vogels, waardoor zij het over grote afstand verspreiden", zegt Kuiken. Normaal gesproken brengen trekvogels het vogelgriepvirus in oktober naar Nederland. In april vertrekken zij weer naar het oosten, waardoor het virus weer verdwijnt. Nu zijn ook wilde vogels in Nederland besmet die hier in de zomer blijven. Daardoor kregen we afgelopen zomer te maken met uitbraken. "We hebben het virus uit onze vingers laten glippen toen het van pluimvee naar wilde vogels overging", zegt de viroloog. "De ziekmakende variant komt oorspronkelijk niet voor in de natuur, die is ontstaan door intensieve pluimveeteelt. En wilde vogels kun je niet controleren." Een eerste stap is de ophokplicht voor pluimvee om een snelle verspreiding tegen te gaan. Op korte termijn kunnen maatregelen als een vaccin en een jaarlijkse check in stallen uitkomst bieden, zegt Kuiken. Vaccins worden in Europa en de Verenigde Staten niet gebruikt. In Zuid-Amerika en Azië gebeurt dit al wel. De pluimveesector is verdeeld over het gebruik van vaccins. Een nadeel voor bedrijven is dat producten van gevaccineerd pluimvee volgens Europese regels niet naar het buitenland geëxporteerd mogen worden. Zeker twee derde van het Nederlandse pluimvee gaat naar het buitenland. Op lange termijn zouden bedrijven niet in gebieden met veel watervogels moeten staan, zegt een expertgroep op het gebied van zoönosen. "Ook staan de bedrijven te dicht bij elkaar, zoals in de Gelderse Vallei", zegt Kuiken, die onderdeel is van de expertgroep. "Daardoor springt het makkelijk over." De pluimveedichtheid in Nederland is groot en daardoor is het risico op uitbraken hoog, zegt Kuiken. In Nederland worden ruim 100 miljoen kippen en ander pluimvee gehouden.  Naast wilde vogels en pluimvee kunnen ook andere diersoorten besmet raken. Zo zijn dit jaar in Nederland besmette vossen en otters gevonden. In het buitenland zijn ook gevallen bekend onder zeehonden, die het virus ook aan elkaar kunnen overdragen. Het virus is niet ongevaarlijk voor de mens. In Nederland is bij de uitbraak in 2003 een dierenarts besmet geraakt en overleden. In China zijn in het verleden veel meer mensen aan een variant van de vogelgriep gestorven. Vooralsnog hoeven we ons met het huidige virus niet veel zorgen te maken, zegt de viroloog. "Maar als het virus muteert en mensen kunnen elkaar besmetten, dan wordt het risico heel hoog." Zolang er intensieve pluimveehouderij is, komen we niet van de vogelgriep af, zegt Kuiken. "Alleen als we het systeem van de pluimvee-industrie helemaal aanpassen, kunnen we het op den duur uitbannen". Naar alle waarschijnlijkheid krijgen we ook volgend jaar in de zomer weer met besmettingen te maken. "Het ziekmakende virus heeft zich hier gevestigd en voorlopig blijft het hier."||https://nos.nl/artikel/2446233-we-hebben-het-virus-door-onze-handen-laten-glippen-vijf-vragen-over-de-vogelgriep
2022-09-27||Geen Buienradar maar een 'energieverwachting': ook iets voor Nederland?|| Even op een 'energiekaart' kijken voordat je een was gaat draaien of je elektrische auto gaat opladen. Dat kan in Frankrijk op de website Mon Écowatt - die binnenkort wordt uitgebreid met een app en een eigen onderdeel krijgt in het Franse journaal. Met zo'n systeem kunnen Fransen hun energierekening omlaag brengen en kan op nationaal niveau stroom worden bespaard, zeggen experts. Hoe werkt dit en kan het ook in Nederland? Het is een soort weerbericht - maar dan voor het elektriciteitsverbruik. Op vier manieren wordt er inzicht in het elektriciteitsverbruik gegeven. Zo is er een landkaart met groene, oranje en rode zones. Dat is vooral een momentopname: in een groene zone wordt een normale hoeveelheid stroom verbruikt, in een oranje gebied veel en als de kaart rood kleurt zou de stroom zelfs kunnen uitvallen. Verder is er een energievoorspelling, waarin net als bij een weerbericht, het verbruik voor de komende dagen wordt voorspeld. Daarnaast worden tips gegeven over hoe en wanneer je stroom kunt besparen en kun je je aanmelden voor een waarschuwings-sms wanneer er gevaar dreigt in jouw regio op stroomgebied. Eerder verplichtte de Europese Unie de lidstaten al om hun stroomverbruik met 10 procent te verminderen, waarvan de helft tijdens piekuren. Ook Nederland moet dus aan de slag. "Wat mij betreft gaan we dit in Nederland ook doen," zegt Olof van der Gaag, directeur van de Nederlandse Vereniging van Duurzame Energie (NVDE). "We zitten in een energiecrisis, dus we moeten alles doen om te besparen. Ook is het heel handig om te kunnen zien wanneer er een piek is in de elektriciteitsvraag, want die piek wordt op de meest vervuilende en kostbare manier opgewekt." Netbeheerder Tennet geeft aan dat een soortgelijke site in Nederland voorlopig niet nodig is, omdat in Nederland de komende winter geen tekorten worden verwacht. "Wel is het nuttig voor de toekomst, als zowel bedrijven als consumenten flexibeler gebruik gaan maken van het net, zodat de piekmomenten beter worden gespreid", zegt een woordvoerder. Volgens Van der Gaag is een 'energieweerbericht' zo nuttig omdat energieopwekking elke dag verschilt, vooral door de komst van zon- en windenergie. "Juist op een zonnige middag is het het best om een wasje te doen. Als het heel hard waait 's nachts kan dat weer het beste moment zijn om je auto op te laden." De situatie in Frankrijk is volgens Van der Gaag wel anders dan in Nederland, omdat de Fransen veel kerncentrales en elektrische verwarming hebben, terwijl onze huizen vooral met aardgas en cv-ketels worden opgewarmd. "Maar ook in Nederland zijn er momenten dat er veel te veel stroomvraag is." Gevraagd wie in Nederland een energiejournaal zou kunnen maken, heeft Van der Gaag wel een idee. "De landelijke netbeheerder Tennet heeft veel inzicht in elektriciteitsverbruik en het KNMI weet ongelofelijk veel van het weer. Ik hoop dat de Nederlandse publieke omroep het zou uitzenden." Een fragment uit een energieweerbericht van de NVDE:||https://nos.nl/artikel/2446227-geen-buienradar-maar-een-energieverwachting-ook-iets-voor-nederland
2022-09-27||Meta verwijdert Russische desinformatie over Oekraïne, gericht op Europa|| Meta, het moederbedrijf van Facebook en Instagram, heeft naar eigen zeggen de "grootste en meest complexe campagne sinds het begin van de oorlog in Oekraïne" opgerold die uit Rusland afkomstig was en gericht op Europa. De desinformatie draaide om het verspreiden van berichten over Oekraïne en Oekraïense vluchtelingen. Volgens het techbedrijf begonnen de nepnieuwsactiviteiten in mei en waren ze maanden actief. De campagne bestond uit meer dan zestig nepnieuwssites die "zorgvuldig" legitieme sites nabootsten van onder meer Der Spiegel, Bild en The Guardian. Zo werden ze voorzien van links naar de echte site en moest je eerst voorbij een cookiemuur om er te komen. Op die nepsites stonden artikelen waarin Oekraïne en vluchtelingen uit het land werden bekritiseerd. Daarnaast werd er juist steun uitgesproken voor Rusland en gesteld dat de Europese sancties averechts werken. Deze artikelen werden verspreid via een scala aan kanalen. Op Instagram zijn 29 accounts gevonden, op Facebook 1633 accounts, 703 pagina's en één groep. Er werd voor meer iets meer dan 100.000 dollar geadverteerd op de twee platforms. Daarnaast werden ook onder meer Twitter, YouTube en Telegram gebruikt. Er werd voornamelijk gecommuniceerd in het Engels, Frans, Duits, Italiaans, Spaans, Russisch en het Oekraïens. Een aantal keer werd het nepnieuws ook gedeeld door Facebookpagina's van Russische ambassades in Europa en Azië. Verder werd er een veel kleiner Chinees netwerk verwijderd dat gericht was op Amerikaanse binnenlandpolitiek. Het is volgens Meta het eerste Chinese netwerk dat is verwijderd in aanloop naar de tussentijdse verkiezingen in de VS, over twee maanden.||https://nos.nl/artikel/2446226-meta-verwijdert-russische-desinformatie-over-oekraine-gericht-op-europa
2022-09-27||Achttien jaar cel voor dodelijke schietpartij in Huissen || De man (33) die vorig jaar in zijn woonplaats Huissen een man doodschoot en een andere man verwondde, moet achttien jaar de gevangenis in. Het Openbaar Ministerie eiste ook tbs met dwangverpleging, maar de rechtbank gaat daar niet in mee, meldt Omroep Gelderland. Het dodelijke slachtoffer was de 48-jarige oom van zijn toenmalige vriendin. Het andere slachtoffer, dat ook door kogels werd geraakt maar dat overleefde, was haar stiefvader. Na de schietpartij vluchtte de dader, Rico P., het dak van zijn huis op met een wapen in zijn hand. Het kostte de gealarmeerde politie uren om hem daarvan af te krijgen. De man was naar eigen zeggen zwaar verslaafd en gebruikte elke dag speed. Behalve aan doodslag is de Huissenaar ook schuldig bevonden aan het bezit van een enorm wapenarsenaal: in zijn huis werden pistolen, messen en boksbeugels gevonden. Ook is hij schuldig aan mishandeling van zijn toenmalige vriendin en het bedreigen van een politieman. De oom en stiefvader van de vriendin waren vorig jaar augustus naar het huis van de Huissenaar gegaan om hem te vertellen dat hij moest vertrekken. De woning stond op naam van de vrouw. Zij wilde de relatie verbreken, omdat ze volgens haar voor de zoveelste keer door hem was mishandeld. Toen de twee binnen waren, trok Rico een wapen en volgens hem ging het bij een worsteling per ongeluk af. Volgens de stiefvader schoot de Huissenaar gericht op het hoofd van haar oom, toen die bukte om een telefoon op te rapen die Rico hem uit de handen had geslagen. De stiefvader sloeg op de vlucht en werd ook beschoten. Hij raakte slechts lichtgewond door een schampschot. De schutter erkende twee weken geleden, tijdens de zitting, dat hij op de vluchtende stiefvader had geschoten. Hij beweerde ook dat alles "een groot ongeluk" was geweest. Door het gebruik van speed zou hij waanideeën hebben gehad. De rechtbank meent dat vaststaat dat Rico opzettelijk op de mannen schoot. Hij was daarna op het dak van zijn huis geklommen, met twee doorgeladen vuurwapens. Hij richtte op een agent en vroeg de politie hem ook dood te schieten. Het Openbaar Ministerie had zeventien jaar cel en tbs met dwangverpleging geëist. De rechtbank zei op dit moment geen aanwijzingen te hebben dat er een grote kans op herhaling bestaat. De rechtbank acht het niet verantwoord om de man na zijn gevangenisstraf zonder enig toezicht te laten terugkeren in de maatschappij. De rechtbank legt daarom een maatregel op waarmee aan het einde van zijn detentie alsnog bepaald kan worden of behandeling van de man nodig is.||https://nos.nl/artikel/2446225-achttien-jaar-cel-voor-dodelijke-schietpartij-in-huissen
2022-09-27||Eerste resultaten schijnreferenda Oekraïne: 'bijna iedereen wil bij Rusland'|| De voorlopige resultaten van de schijnreferenda in vier bezette Oekraïense regio's wijzen uit dat een overgrote meerderheid van de inwoners bij Rusland wil horen. Dat schrijven Russische staatsmedia. De 'referenda' werden de afgelopen vijf dagen gehouden, maar van een vrije stembusgang was geen sprake. De voorlopige uitslagen zijn volgens de Russen vastgesteld na telling van 18 tot 27 procent van de stemmen. 98 procent van de bevolking van Zaporizja zou voor hebben gestemd en in de regio Cherson bijna 97 procent. Ook in de 'Volksrepublieken' Donetsk en Loegansk zou bijna 98 procent voorstander zijn van aansluiting bij Rusland. Vanavond wordt de definitieve 'uitslag' verwacht. De stembusgangen maken de weg vrij voor annexatie van de bezette gebieden door Moskou: vrijdag wordt deze naar verwachting officieel aangekondigd. Het gaat om deze vier regio's: Al sinds de aankondiging worden de 'referenda' door het Westen en Kiev niet erkend. De stembusgangen hebben de spanningen tussen Moskou en de westerse machten dan ook verder doen oplopen. Gisteren sprak de Britse minister Cleverly van Buitenlandse Zaken nog van een schijnvertoning, ook kondigde hij sancties aan tegen tientallen Russen. De Oekraïense minister van Buitenlandse Zaken hamerde er eerder vandaag op dat het Westen economische sancties moet instellen tegen Moskou. Al eerder stelde Kiev dat als de stembusgangen zouden doorgaan, dit definitief de deur dicht zou doen voor vredesbesprekingen.||https://nos.nl/artikel/2446222-eerste-resultaten-schijnreferenda-oekraine-bijna-iedereen-wil-bij-rusland
2022-09-27||RIVM: najaarsgolf corona mogelijk begonnen || Het aantal coronabesmettingen neemt weer toe. In nagenoeg elke leeftijdscategorie was het aantal vastgestelde besmettingen afgelopen week hoger dan de weken ervoor. "Mogelijk is dit het begin van de verwachte covid-najaarsgolf", schrijft het RIVM. Het RIVM ziet dat steeds meer mensen het coronavirus krijgen en doorgeven aan anderen. In het najaar komen luchtweginfecties vaker voor en dat geldt ook voor het coronavirus, zegt het instituut. In de groep van 70 jaar en ouder stijgt het aantal besmettingen het hardst:  Op een speciale website van het RIVM kunnen mensen zelf doorgeven of ze klachten hebben die bij een coronabesmetting horen. Op deze zogeheten infectieradar stijgt het aantal besmettingen ook. Het rijksinstituut meldt dat het belangrijk is dat mensen rekening houden met de basisadviezen, zoals handen ontsmetten en in de elleboog hoesten en niezen. Het RIVM benadrukt dat het belangrijk blijft om te testen en te vaccineren, om te voorkomen dat de cijfers hard oplopen. Als een zelftest positief is, luidt het advies om in isolatie te gaan. Ook in de ziekenhuizen worden meer mensen met het virus opgenomen, maar het aantal coronapatiënten dat op de intensive care belandt is nog relatief klein. Twee weken geleden zei de Wereldgezondheidsorganisatie (WHO) dat de coronapandemie op zijn eind loopt. Niet eerder sinds het uitbreken van het virus was de WHO zo optimistisch over de strijd tegen corona.||https://nos.nl/artikel/2446219-rivm-najaarsgolf-corona-mogelijk-begonnen
2022-09-27||Deense premier: explosies en lekkages gasleiding zijn opzettelijke daad|| De explosies en daaropvolgende lekkages in de gasleidingen Nord Stream 1 en 2 zijn volgens Denemarken een opzettelijke daad geweest. Onderzoek wijst uit dat een ongeluk is uitgesloten, zegt premier Frederiksen. Bij de twee belangrijke gasleidingen in de Oostzee zijn het afgelopen etmaal drie lekkages ontdekt. Deense en Zweedse seismologen registreerden voorafgaand twee zware onderwaterexplosies. De Deense autoriteiten nemen het woord sabotage niet in de mond, maar zeggen dus wel dat de ontploffing opzettelijk moet zijn veroorzaakt. De grootte van de gaten in de pijpleiding is dusdanig dat ze niet door bijvoorbeeld een anker kunnen zijn ontstaan, aldus de Deense minister van Energie Jørgensen. De leidingen liggen op 70 tot 80 meter diepte. De schade aan de installatie is groot. De gaslekken vormen volgens de Deense autoriteiten niet of nauwelijks een risico voor de volksgezondheid op het Deense eiland Bornholm, vlak bij de plek waar de gaslekken werden vastgesteld. Omdat beide gasleidingen niet in gebruik zijn, komt de energievoorziening niet in gevaar. De leidingen bevatten overigens wel gas. De Deense strijdkrachten hebben een video gedeeld waarin te zien is hoe de gaslekken zichtbaar zijn aan het wateroppervlak: Volgens de Zweedse seismologie-instantie SNSN is er geen twijfel mogelijk dat er explosies onder water waren. De eerste werd geregistreerd om 02.03 uur in de nacht van zondag op maandag en de tweede op maandag om 19.04 uur, meldt de Zweedse publieke omroep SVT. Een van de explosies was zo krachtig dat die door meetstations in heel Zweden werd waargenomen. Maandag om 13.52 uur en 20.41 uur sloegen de maritieme autoriteiten alarm vanwege de gaslekkages. Dat gebeurde nadat schepen de opborrelende gasbellen hadden ontdekt. Wat de explosies heeft veroorzaakt, is nog onduidelijk. De gaspijpleidingen lopen van Rusland over de bodem van de Oostzee naar Duitsland. Gisteren werd een eerste lek gedetecteerd in de Nord Stream 2-leiding, nadat de druk in die leiding onverwacht snel was gedaald. Volgens de Deense autoriteiten zijn door de lekkage gasbubbels ontstaan met een diameter van honderden meters. Later werd duidelijk dat ook de parallel lopende Nord Stream 1-leiding is beschadigd, op twee plaatsen zelfs. Ook in die leiding liep de druk sinds gisteravond terug. De lekken in de gaspijpleidingen bevinden zich vlak bij elkaar: Ook Rusland zegt dat sabotage niet kan worden uitgesloten. Een woordvoerder van het Kremlin noemt het nieuws over de lekkages in Nord Stream 1 en 2 "zeer verontrustend". "Dit is een ongekende situatie die grondig moet worden onderzocht." Een adviseur van de Oekraïense president Zelensky spreekt van een terreurdaad. "Het 'gaslek' aan Nord Stream 1 is niets anders dan een terreuraanval door Rusland", twittert Podoliak. Hij geeft geen bewijs voor deze bewering. Podoliak stelt dat Moskou door middel van sabotage de Europese economie wil ontregelen. Ook vraagt de Oekraïense adviseur om extra tanks, het liefst Duitse. Mede door de incidenten bij Nord Stream 1 en 2 zijn er forse prijsschommelingen op de gasmarkt. Aanvankelijk was gas vandaag een tijdje 10 procent duurder dan de dag ervoor, en later op de dag liep dit op tot 15 procent. Analisten leggen een verband met de dreiging van het Russische Gazprom om het Oekraïense staatsgasbedrijf Naftogaz sancties op te leggen. Als gevolg van zulke sancties zou de de gasstroom via Oekraïne naar Europa mogelijk kunnen stilvallen. De Nord Stream 2-pijpleiding is nooit operationeel geweest, omdat Duitsland het goedkeuringsproces van die leiding heeft stilgelegd aan de vooravond van de oorlog in Oekraïne. Nord Stream 1 is sinds eind vorige maand dicht; volgens het Russische staatsbedrijf Gazprom vanwege een lek dat moeilijk kan worden gerepareerd. Veel westerse landen zijn sceptisch over die verklaring. Zij denken dat Rusland het gas gebruikt om Europese landen onder druk te zetten. ||https://nos.nl/artikel/2446212-deense-premier-explosies-en-lekkages-gasleiding-zijn-opzettelijke-daad
2022-09-27||Wilde achtervolging op de A58, bestuurder zonder rijbewijs aangehouden|| Een 19-jarige man uit België is gistermiddag door de politie in Noord-Brabant aangehouden na een wilde achtervolging op de A58. De man bleek geen rijbewijs te hebben en reed onder invloed van drugs. De marechaussee wilde de bestuurder rond 17.00 uur aanhouden voor een controle toen hij op de A16 bij Breda Nederland binnenkwam. Maar hij negeerde het stopteken en reed snel door. Daarop zette de marechaussee, en later ook de politie, met drie auto's de achtervolging in. De man reed over de vluchtstrook en ging zigzaggend door het verkeer. Bij de afrit Ulvenhout keerde hij om. Vervolgens reed hij een deel van de vangrail stuk. Uiteindelijk wist de politie de man te stoppen, waarna hij op de vluchtstrook langs de A58 bij Tilburg werd aangehouden. De Belg wordt verdacht van het negeren van een stopteken, rijden zonder rijbewijs, gevaarlijk rijgedrag en rijden onder invloed van drugs. Hij zit vast voor verder onderzoek, meldt Omroep Brabant.||https://nos.nl/artikel/2446207-wilde-achtervolging-op-de-a58-bestuurder-zonder-rijbewijs-aangehouden
2022-09-27||Jetten tegen energiebedrijven: geef wijzigingen 30 dagen van tevoren door|| Minister Jetten roept energiebedrijven op zich aan een termijn van dertig dagen te houden, als ze hun tarieven willen verhogen. In de Tweede Kamer zei hij dat de termijn helder is. Vorige week werd bekend dat verschillende bedrijven hun tarieven per 1 oktober willen laten stijgen en de Autoriteit Consument en Markt zei meteen daarna dat die aankondiging te laat kwam. De tarieven mogen pas omhooggaan als dat dertig dagen daarvoor is gemeld. Een aantal bedrijven verwees daarop naar algemene voorwaarden van de branche, waarin sprake is van een termijn van tien werkdagen. In het vragenuur in de Tweede Kamer spraken Kamerleden hun bezorgdheid uit over de situatie en Jetten toonde daar begrip voor. De minister voor Energie noemde het "zeer onwenselijk" als energiebedrijven zich niet aan de wettelijke termijn houden: "Juist in tijden van grote onzekerheid op de energiemarkten en van meerdere prijsstijgingen is het extra van belang dat de consument goed wordt beschermd en tijdig wordt geïnformeerd over wijzigingen in contracten en leveringen." Jetten vindt de bepaling van tien dagen in de algemene voorwaarden irrelevant: "De ACM voert nu intense gesprekken met die bedrijven en mocht dat niet tot wijziging in de praktijk leiden, is het aan de ACM om juridische middelen in te zetten." De minister noemde het "een eerste goede stap" dat Eneco vandaag bekendmaakte vanaf 1 november tariefwijzigingen dertig dagen van tevoren te gaan doorgeven. Maar Jetten benadrukte dat de bedrijven zich niet pas op 1 november, maar onmiddellijk aan de wet moeten houden. Essent zegt dat het later deze week met een mededeling komt over de termijn waarop het tariefwijzigingen gaat bekendmaken.||https://nos.nl/artikel/2446206-jetten-tegen-energiebedrijven-geef-wijzigingen-30-dagen-van-tevoren-door
2022-09-27||Dodental omgeslagen pelgrimsboot Bangladesh loopt op naar 66 || Het dodental van het bootongeluk van zondag in het noorden van Bangladesh is opgelopen naar 66. Dat zeggen de lokale autoriteiten. Eerder was nog sprake van 25 slachtoffers. De boot met zo'n honderd hindoepelgrims sloeg om toen ze een tocht maakten naar een tempel voor het begin van een jaarlijks hindoefestival. Daarbij staken ze de Karatoya-rivier over in het district Panchagarh. Een deel van de pelgrims wist zichzelf in veiligheid te brengen door naar de kant te zwemmen. Onder de doden zijn achttien kinderen. Zeker vijftien mensen worden nog vermist, zegt een bestuurder van de lokale regering tegen persbureau Reuters.  "Ik wil gewoon het gezicht van mijn moeder zien", zegt Deepak Chandra Roy tegen persbureau Reuters, terwijl hij naar zijn moeder zoekt. Zijn zoon werd gered en overleefde daardoor het bootdrama. Bij ongelukken op het water in Bangladesh komen jaarlijks honderden mensen om het leven. Het land telt veel waterwegen en voor het onderhoud is op veel plaatsen weinig aandacht.||https://nos.nl/artikel/2446205-dodental-omgeslagen-pelgrimsboot-bangladesh-loopt-op-naar-66
2022-09-27||OM mag met advocaat afspraak maken over strafmaat, oordeelt Hoge Raad|| Het Openbaar Ministerie mag in rechtszaken afspraken maken met verdachten over het verloop van het proces, de precieze beschuldigingen en de bijbehorende straf. Deze procesafspraken, die pas sinds kort in het strafrecht worden ingezet om zaken sneller te laten verlopen, zijn onder voorwaarden toegestaan, heeft de Hoge Raad geoordeeld. Er is (nog) geen wettelijke regeling over procesafspraken. De hoogste rechter geeft nu aan binnen welke kaders deze deals toch kunnen plaatsvinden. Belangrijk is volgens de Hoge Raad dat de verdachte een eerlijk proces krijgt. Zo moet hij of zij rechtsbijstand hebben. Een verdachte mag dus niet op eigen houtje een deal sluiten met het OM. Ook moet de rechter nagaan of de verdachte begrijpt wat er is afgesproken. Verder komen het OM en de verdediging nu soms overeen om geen hoger beroep in te stellen als de rechter de afspraken overneemt in het vonnis. Maar zo'n overeenkomst is volgens de Hoge Raad strikt genomen niet mogelijk, omdat in de wet staat dat men pas na de uitspraak van een beroep kan afzien. Een hoger beroep kan dus gewoon worden ingesteld, maar een partij zal wel met een goed verhaal moeten komen waarom dat nodig is als het eerdere vonnis precies was als afgesproken. Ook moet het OM rekening houden met de belangen van het slachtoffer en moeten de afspraken op een openbare zitting worden voorgelezen. Daarnaast is en blijft het aan de rechter om te oordelen of het proces eerlijk is verlopen en of de afgesproken straf juist is. Naar het vonnis is door sommigen reikhalzend uitgekeken. Een van hen is strafrechtonderzoeker Laura Peters, deskundige op het gebied van procesafspraken. "We hebben heel erg behoefte aan sturing. Het is nu zo dat bepaalde rechtbanken soepeler lijken dan anderen", zegt ze. Peters noemt het arrest van de Hoge Raad een heel belangrijke stap. "De raad erkent dat procesafspraken zijn toegestaan binnen ons strafproces. Dat is iets revolutionairs. Rechters kunnen nu niet meer zeggen dat ze niet weten of het mag." Maar ze plaatst wel een aantal kanttekeningen. Zo geeft de Hoge Raad rechters veel vrijheid om af te wijken van de afspraken. "Daarmee wordt het middel meteen een stuk minder effectief. Want het OM en advocaten willen natuurlijk wel de zekerheid dat hun deal doorgaat." De oplossing ligt volgens haar in wetgeving, waarin precies wordt geregeld hoe procesafspraken werken. "Dan kun je er echt een effectief instrument van maken."||https://nos.nl/artikel/2446204-om-mag-met-advocaat-afspraak-maken-over-strafmaat-oordeelt-hoge-raad
2022-09-27||Kamerlid Van Meenen wordt lijsttrekker D66 Eerste Kamer || Tweede Kamerlid Paul van Meenen wordt lijsttrekker van D66 bij de Eerste Kamerverkiezingen in 2023. De leden van de partij verkozen hem boven zijn enige tegenkandidaat, senator Carla Moonen. Van Meenen ziet het als "een grote opdracht om in de Eerste Kamer verder te bouwen aan onze idealen. Met politieke kalmte en inhoudelijke scherpte."  D66-leider Kaag noemt Van Meenen "een ervaren volksvertegenwoordiger, een echte partijman die overal in het land graag gezien is". De 66-jarige Van Meenen zit sinds 2012 in de Tweede Kamer. Hij is onderwijswoordvoerder en houdt zich ook bezig met kinderopvang. Hij begon zijn carrière als leraar wiskunde. De 75 senatoren in de Eerste Kamer worden niet rechtstreeks gekozen. Burgers kiezen eens in de vier jaar welke partijen de provincies gaan besturen. Dat gebeurt komend jaar op 15 maart. De leden van de twaalf Provinciale Staten stemmen vervolgens voor de Eerste Kamer.||https://nos.nl/artikel/2446202-kamerlid-van-meenen-wordt-lijsttrekker-d66-eerste-kamer
2022-09-27||Kuipers: verontrustend dat Kamerleden beschuldigingen verspreiden|| Minister Kuipers van Volksgezondheid heeft in een brief aan de Tweede Kamer zijn bezwaren geuit over de manier van werken van FvD'er Van Meijeren en het Kamerlid Van Haga. Van Haga stelde schriftelijke vragen over Jaap van Dissel (RIVM) en minister Hoekstra van Buitenlandse Zaken, naar aanleiding van een podcast waarin Van Dissel werd beschuldigd van het aannemen van smeergeld. Van Meijeren vroeg om een schriftelijke reactie op de zaak en probeerde er een debat over aan te vragen. Later bleek dat de beschuldigingen onjuist waren. "Het verontrust mij dat ongefundeerde berichtgeving en beschuldigingen op deze wijze worden verspreid", zegt Kuipers. "Het is zeer zorgwekkend dat Kamerleden deze (smadelijke) uitlatingen zonder enige kritische kanttekening voor waar aannemen." In hun formulering van de Kamervragen en het verzoek, twee dagen na de onjuiste beweringen in de podcast, lieten de Kamerleden weinig ruimte open voor de mogelijkheid dat de beschuldigingen niet klopten. Zo vroeg Van Haga bijvoorbeeld: "Kunt u uitleggen welke relatie tussen de heer van Dissel en minister Hoekstra, destijds minister van Financiën, zou kunnen rechtvaardigen dat deze twee personen samen een offshore bankrekening proberen te openen?". Toen bleek dat de beschuldigingen op niets waren gebaseerd, nam het podcastduo Yves Gijrath en Erik de Vlieger de beweringen terug en boden de twee excuses aan. Het RIVM zag daarna af van juridische stappen. Volgens Kuipers is er daarom geen aanleiding om verder onderzoek te doen. Kuipers noemt het verder verontrustend dat de twee Kamerleden geen rekening houden met "het effect hiervan op de betrokkenen, die zich de afgelopen jaren vol overgave hebben ingezet om de pandemie te bestrijden". Kamervragen zijn officiële en openbare documenten. Het kabinet moet deze vragen op een redelijke wijze en binnen een redelijke termijn beantwoorden. Kuipers merkt in zijn brief op dat Van Haga zo veel en zo vaak informatieverzoeken aan hem doet dat zij "een enorm beslag leggen op de ambtenaren van mijn ministerie".||https://nos.nl/artikel/2446199-kuipers-verontrustend-dat-kamerleden-beschuldigingen-verspreiden
2022-09-27||Qatar verplicht burgers en diplomaten dienst te doen als beveiliger bij WK|| Qatar heeft honderden burgers opgeroepen voor een verplichte militaire dienst, waarbij ze als beveiliger moeten optreden tijdens het WK voetbal in november. Ook diplomaten die momenteel in het buitenland verblijven, moeten terugkeren. Uit documenten, in handen van persbureau Reuters, blijkt dat de nieuwe beveiligers worden getraind om wachtrijen bij stadions te begeleiden, fans te fouilleren en alcohol, drugs of wapens op te sporen. De dienstplichtigen hebben zich vanaf begin september al moeten melden op een kamp ten noorden van de hoofdstad Doha. Het oproepen en verplichten van burgers tot een rol bij het WK laat zien hoe hoog de nood is voor Qatar bij het huisvesten van een van de grootste sporttoernooien ter wereld. Het land telt 2,8 miljoen inwoners, van wie er nog geen 380.000 de Qatarese nationaliteit hebben. Eerder sloot het golfstaatje al een overeenkomst met Turkije over de inzet van 3.000 politieagenten uit dat land. Het WK begint in Doha op 21 november en duurt tot 18 december. Eerder maakte correspondent Daisy Mohr deze video over wat we kunnen verwachten bij het WK in Qatar: ||https://nos.nl/collectie/13873/artikel/2446196-qatar-verplicht-burgers-en-diplomaten-dienst-te-doen-als-beveiliger-bij-wk
2022-09-27||Situatie Ter Apel is 'onhoudbaar', gemeente wil nieuw contract met COA|| De gemeente Westerwolde moet op korte termijn met het Centraal Orgaan opvang asielzoekers om tafel omdat het landelijke aanmeldcentrum voor asielzoekers in Ter Apel tegen de afspraken in al maanden overvol zit. De situatie is volgens een grote meerderheid van de gemeenteraad 'onhoudbaar'. De situatie voor de poort van het aanmeldcentrum is al maandenlang inhumaan, de overlast voor de inwoners van Ter Apel te groot en de werkdruk voor de medewerkers te hoog. Dat stellen de raadsleden in een motie die morgen naar verwachting vrijwel unaniem wordt aangenomen. Nu de situatie niet verbetert, wil de gemeenteraad het college van burgemeester en wethouders opdragen binnen een maand juridische stappen te zetten. Maar voordat dat kan moet de gemeente volgens het contract met het COA eerst in gesprek met de instantie. In dat gesprek wil de gemeente een nieuwe overeenkomst afdwingen, waarin staat dat er binnen een jaar in ieder geval drie extra aanmeldcentra in het land bij moeten komen. Ook moeten er voldoende opvangplekken worden gecreëerd en moet er een werkbaar plan komen voor het geval dat het aanmeldcentrum weer overloopt. Als het COA hiermee niet akkoord gaat, sluit raadslid en initiatiefnemer Marco Visscher (Gemeentebelangen) niet uit dat de gemeente de huidige overeenkomst zal ontbinden. Dat zou kunnen betekenen dat het aanmeldcentrum in Ter Apel moet sluiten. De gemeente kan het gesprek afdwingen, omdat in het contract met het COA staat dat er niet meer dan tweeduizend asielzoekers opgevangen mogen worden in Ter Apel. Het afgelopen jaar gebeurde dat toch. Alle politieke partijen in Westerwolde steunen het raadsvoorstel, behalve de PVV. Die wil het voorstel niet steunen omdat in de motie staat dat er extra opvangplekken en aanmeldcentra bij moeten komen, en daar is de partij op tegen. Het COA wil nu niet reageren omdat de motie formeel nog moet worden aangenomen, meldt RTV Noord.||https://nos.nl/artikel/2446193-situatie-ter-apel-is-onhoudbaar-gemeente-wil-nieuw-contract-met-coa
2022-09-27||Einde periode van rouw Brits koningshuis na overlijden koningin Elizabeth|| De officiële periode van rouw voor de koninklijke familie in het Verenigd Koninkrijk is beëindigd. Dat maakt het Britse koningshuis bekend op de socialemediakanalen van de familie. Koningin Elizabeth overleed op 8 september op 96-jarige leeftijd. Een dag na haar overlijden werden tien dagen van nationale rouw afgekondigd. De nationale rouw duurde tot de avond van de staatsbegrafenis op 19 september, waarna de koninklijke familie zelf een extra week van rouw aanhield. Die is nu dus voorbij. Op de socialemediakanalen van de koninklijke familie is te lezen dat de accounts nu het werk van de koning en koningin-gemalin zullen laten zien. De afgelopen dagen verschenen er vooral berichten die betrekking hadden op het overlijden van koningin Elizabeth, maar de focus ligt nu dus op de reguliere werkzaamheden van het koninklijk huis.||https://nos.nl/artikel/2446189-einde-periode-van-rouw-brits-koningshuis-na-overlijden-koningin-elizabeth
2022-09-27||Advocaat Weski door collega beschuldigd van doorspelen berichten Taghi|| Ook Inez Weski, advocaat van crimineel Ridouan Taghi, zou berichten hebben doorgespeeld van en naar haar cliënt. Die beschuldiging komt van de verdediging van Youssef T., de neef en eerdere advocaat van Taghi. T. staat zelf terecht, omdat hij als boodschapper van de crimineel naar de buitenwereld zou hebben gefungeerd. Weski wijst desgevraagd alle beschuldigingen van de hand. In de Amsterdamse rechtbank was vandaag een tussentijdse zitting in de zaak tegen T., die maandenlang bij Taghi op bezoek ging in de Extra Beveiligde Inrichting (EBI) in Vught en daar stiekem boodschappen met hem uitwisselde. "Het dossier bevat tal van aanwijzingen dat Ridouan Taghi communiceerde met de buitenwereld vóór mijn cliënt zijn advocaat was, tijdens en ook erna", zei André Seebregts, de nieuwe raadsman van T. Zo schreef een zoon van Taghi in een onderschept bericht dat het soms lukte om met zijn vader te communiceren. Dit was voor Youssef T. zich meldde als advocaat van Taghi. Ook ging het over berichten "woord voor woord" doorgeven "aan de ad", wat advocaat zou betekenen, en schreef Taghi aan zijn neef dat er brieven "privé" naar Weski gebracht moesten worden. "Er wordt dus gesproken over een parallelle communicatielijn via de andere advocaat, Weski. Die doorloopt buiten mijn cliënt om", aldus Seebregts. Hij noemde Weski een kundige, integere en zeer ervaren advocaat. "Het lijkt er op dat ook zij niet bestand bleek tegen de enorme druk die kennelijk uitgaat van die man (Taghi, red.). Dit tekent in zekere zin ook de tragiek van deze hele zaak." De familieband en de meedogenloze reputatie van Taghi waren volgens hem de reden dat Youssef T. zijn medewerking niet kon weigeren. Seebregts vindt dat uitgezocht moet worden hoe de andere communicatie van Taghi is verlopen, omdat niet langer vast zou staan dat alle berichten via Youssef T. in de buitenwereld kwamen. Eerder had de politie al vermoedens dat Weski gegevens doorspeelde aan Taghi, maar volgens het Openbaar Ministerie is toen niet gebleken dat dit klopte. Weski reageert dan ook verbaasd op de aantijgingen van haar collega Seebregts. "Dit is allemaal uitgezocht door justitie en bleek geen juiste veronderstelling." Ze noemt de uitspraken "zeer onjuist en onterecht suggestief". Weski: "Kennelijk tracht de advocaat zijn cliënt te verdedigen ten koste van anderen, in dit geval ten koste van mij. Zeer laakbaar." De rechtbank vindt nader onderzoek niet nodig. "Het vermoeden was alleen dat Weski door familieleden van Taghi is benaderd om communicatie van en naar de EBI mogelijk te maken", benadrukte de rechtbank. "Er konden toen geen conclusies worden getrokken over haar betrokkenheid." Volgens het Openbaar Ministerie doet eventuele andere communicatie van Taghi niets af aan het handelen van Youssef T. in de EBI. "Op beeld is precies te zien wat daar gebeurt." De advocaat en Taghi bespraken daar volgens het OM onder meer een gewelddadig ontsnappingsplan. Vandaag meldde het OM ook dat Taghi via zijn neef wilde weten hoe het stond met investeringen in huizen, kapperszaken en een ijsfabriek. Later chatte een van zijn zoons hierover, wat volgens justitie bewijst dat T. ook deze boodschap heeft doorgespeeld. "Perfect om valse facturen te maken", schreef Taghi's zoon over de fabriek, waar honderden kilo's chocola en ijs per dag gemaakt konden worden. Ook was hij bezig om kapperszaken te kopen. "Belangrijkste is dat ze al winst maken, zodat we er kosteloos geld doorheen kunnen sluizen."||https://nos.nl/artikel/2446188-advocaat-weski-door-collega-beschuldigd-van-doorspelen-berichten-taghi
2022-09-27||Veteranen VS komen op voor geëvacueerde Afghanen, permanent verblijf geëist|| Voor het Capitool in Washington wapperen sinds een week Afghaanse vlaggen. Op het grasveld spreken Amerikaanse Afghanistan-veteranen met medewerkers van het Congres. Ze maken zich grote zorgen over het lot van duizenden Afghanen die hebben samengewerkt met het Amerikaanse leger. Als de Senaat niet deze week actie onderneemt, dreigt voor hen een terugkeer naar Afghanistan, waar de Taliban sinds een jaar aan de macht zijn. Na de plotselinge Amerikaanse terugtrekking uit Kabul, vorig jaar zomer, werden ruim 80.000 Afghanen naar de VS geëvacueerd. Veel van hen werkten als fixer, tolk of chauffeur voor de Amerikanen, waardoor achterblijven geen optie was. De Taliban treden hard op tegen mensen die hebben samengewerkt met hun vijand. Op dit moment hebben de meeste evacués een verblijfsvergunning op humanitaire gronden. Die geldt voor twee jaar en verloopt volgend jaar. De Senaat moet deze week beslissen over het lot van de duizenden Afghanen. Een groep senatoren presenteerde een wetsvoorstel dat permanent verblijf mogelijk moet maken, maar door verzet uit Republikeinse hoek is het zeer de vraag of deze wet het gaat halen. Voor het Capitool zitten daarom een groep oorlogsveteranen en hun Afghaanse broeders, zoals ze hier worden genoemd, op campingstoelen. Naast ze staan grote koelboxen en een tafel vol snacks. Mobiele zonnepanelen zorgen voor stroom om telefoons en laptops op te laden. "We gaan hier niet zomaar weg", zegt veteraan Matt Zeller. Hij is medeoprichter van No One Left Behind, een organisatie die opkomt voor Afghanen die hebben samengewerkt met het Amerikaanse leger. Al ruim een week zitten ze om beurten dag en nacht voor het Capitool. "We blijven zitten totdat de wet er is." Zeller vertelt hoe de lokale bevolking van levensbelang was in de lange oorlog die Amerika heeft gevoerd. "Toen ik in 2008 werd uitgezonden, moest ik als enige Amerikaan een Afghaanse militaire eenheid ondersteunen. Janis was mijn tolk, maar eigenlijk veel meer dan dat. Hij heeft mijn leven gered toen hij twee Talibanstrijders doodschoot die op het punt stonden om mij te vermoorden." Zeller ziet deze protestactie om de wet in te voeren als zijn morele plicht. "Janis en zijn collega's zijn in hun eigen land vogelvrij verklaard door de Taliban. Het minste wat wij dan kunnen doen als Amerikanen is hun veiligheid waarborgen, net zoals ze altijd voor ons hebben gedaan." Een Afghaanse man komt dichter bij Matt Zeller zitten. Hij heet Safi en zegt dat hij jarenlang voor het Amerikaanse leger heeft gewerkt. "Toen de Amerikanen mijn land binnenvielen was ik nog een tiener en poetste ik schoenen. Om meer geld te verdienen heb ik besloten om voor de Amerikanen te gaan werken, ook wetende dat ik dan eventueel een verblijfsvergunning kon krijgen." Tijdens de oorlog in Afghanistan deed de VS de belofte aan alle fixers, chauffeurs en tolken dat zij een visum in Amerika zouden krijgen in ruil voor de gevaarlijke samenwerking. Maar door de enorme achterstand bij de beoordeling van asielaanvragen en de chaotische evacuatie uit Kabul, zijn de Afghanen bang dat hun procedure langer gaat duren dan hun tijdelijke verblijfsvergunning geldig is. De zogeheten Afghan Adjustment Act moet die zorgen in een klap wegnemen, ook voor de groep die nu nog in Afghanistan is achtergebleven en hoopt op een komst naar de VS. Hoewel senatoren van beide partijen het wetsvoorstel hebben geschreven, wordt een stemming nog altijd geblokkeerd. Een groep Republikeinen ziet "aanzienlijke veiligheidsproblemen". De hoop van de voorstanders is nu dat zij de blokkerende Republikeinen kunnen overhalen door een extra strenge screening van de evacués in de wet op te nemen. De tijd dringt, want het wetsvoorstel moet voor vrijdag worden aangenomen om meegenomen te kunnen worden in de begroting van de federale overheid. Zo niet, dan kan het maanden duren voordat de wet opnieuw wordt besproken; waarschijnlijk te laat voor de mensen die een vergunning hebben tot volgende zomer. Safi kreeg na een jarenlange procedure een permanente verblijfsvergunning in 2017. Toch voelt het dubbel voor hem: "Er zitten duizenden mensen in onzekerheid en veel van mijn collega's is het nog niet eens gelukt om überhaupt naar Amerika te komen. Ze zetten het leven van zichzelf en hun familie op het spel en vervolgens laat de VS ze zo in de steek, dat is gewoon niet eerlijk."||https://nos.nl/artikel/2446187-veteranen-vs-komen-op-voor-geevacueerde-afghanen-permanent-verblijf-geeist
2022-09-27||SGP, VVD en CDA willen uitgaven aan defensie wettelijk vastleggen|| De SGP wil in de wet vastleggen dat 2 procent van het bruto nationaal product naar defensie gaat. De oppositiepartij krijgt nu steun van de coalitiepartijen VVD en CDA daarvoor en de drie partijen dienen een wetsvoorstel in. "Door de oorlog in Oekraïne is het momentum er nu", zegt SGP-Kamerlid Stoffer. Dat landen 2 procent reserveren voor hun krijgsmacht is een afspraak binnen de NAVO uit 2014. Nederland heeft deze zogeheten NAVO-norm lange tijd niet gehaald, net als andere landen trouwens. Dit jaar ligt de Nederlandse defensiebegroting nog onder de 1,5 procent. Maar inmiddels is besloten het tij te keren. Er gaan de komende jaren miljarden extra naar defensie en het is de bedoeling vanaf 2024 weer op de 2 procent te zitten. Stoffer wil voorkomen dat er daarna opnieuw wordt bezuinigd. In het NOS Radio 1 Journaal zei hij vanmorgen: "We moeten niet weer in een situatie komen dat we ons leger verwaarlozen en niet voorzien van goede spullen. En laten we dat gewoon in de wet vaststellen. Dan weten we zeker dat we er gewoon staan op het moment dat het nodig is." Minister Ollongren van Defensie vroeg zich zaterdag in een interview met Trouw af wat het toevoegt om de 2 procentsnorm wettelijk te verankeren. "Dat roept weer andere vraagstukken op bij het ministerie van Financiën", zei ze. Ze voegde daaraan toe dat het kabinet nog met een officiële reactie komt. Stoffer vindt de opmerking van Ollongren "wat opmerkelijk". "Het ministerie van Financiën vindt altijd alles lastig", reageert hij. "Maar ik denk dat het van belang is dat er een goede krijgsmacht staat, altijd." Dat komt wat hem betreft voor investeringen in onderwijs, zorg en infrastructuur. "Allemaal prachtig en heel hard nodig. Maar als je de veiligheid niet op orde hebt, zijn al die andere investeringen nutteloos. Dat zien we in Oekraïne nu ook." Het lijkt er niet op dat de initiatiefwet een meerderheid krijgt in de Tweede Kamer. Veel fracties willen zich niet vastleggen op een percentage. ||https://nos.nl/artikel/2446185-sgp-vvd-en-cda-willen-uitgaven-aan-defensie-wettelijk-vastleggen
2022-09-27||Dijkgraaf: afhandeling melding klokkenluider NPO niet correct|| Bij de afhandeling van de melding van een klokkenluider bij het ministerie van Onderwijs, Cultuur en Wetenschap over een mogelijke misstand bij de publieke omroep is een aantal dingen niet correct verlopen. Dat schrijft minister Dijkgraaf aan de Tweede Kamer na een onderzoek door de 'Auditdienst Rijk'. Het ging over een melding in 2020 met informatie over het salarisplafond bij de omroep. Dijkgraaf schrijft dat de melding wel "behandeld en afgehandeld" is. Maar de procedures die hiervoor binnen het ministerie zelf waren voorgesteld, zijn niet volledig gevolgd, erkent de minister. Dijkgraaf schrijft dat rond de melding een schijn van belangenverstrengeling is ontstaan, omdat de secretaris-generaal van het ministerie die bij de afhandeling betrokken was, niet transparant is geweest over haar vriendschappelijke relatie met de toenmalige voorzitter van de NPO. Het gaat om secretaris-generaal Hammersma en ex-NPO-voorzitter Rijxman (inmiddels wethouder in Amsterdam). Volgens Dijkgraaf heeft het gebrek aan transparantie tot een onveilig gevoel bij de melder geleid. "Deze situatie had zich niet mogen voordoen", staat in zijn brief aan de Kamer. De minister vindt het "een onjuiste afweging" dat een intern advies over de procedure rond de melding niet helemaal is opgevolgd. Volgens het ambtelijk advies zou degene die met de melder ging spreken "op verre afstand van de mediaportefeuille moeten staan"; Hammersma heeft het gesprek zelf gevoerd. De minister benadrukt overigens dat uit het rapport niet blijkt dat secretaris-generaal Hammersma niet te goeder trouw heeft gehandeld en hij heeft geen reden om aan haar integriteit te twijfelen. Zij heeft spijt van haar afwegingen. Desondanks mogen de gemaakte fouten niet nog eens voorkomen, schrijft hij. De minister heeft hierover "intensieve gesprekken" met Hammersma gevoerd en hij heeft er vertrouwen in dat "we de komende tijd in gezamenlijk overleg kunnen komen tot structurele verbeteringen". Ook moet er een verdere invulling komen "van de gewenste cultuur en het gevraagde leiderschap". Volgens Dijkgraaf werkt zijn ministerie nu aan "een heldere standaardprocedure bij externe medlingen die straks bij elke ambtenaar bekend moet zijn".||https://nos.nl/artikel/2446183-dijkgraaf-afhandeling-melding-klokkenluider-npo-niet-correct
2022-09-27||Arnon Grunberg wint Johannes Vermeer Prijs 2022|| Schrijver Arnon Grunberg wint dit jaar de Johannes Vermeer Prijs, de Nederlandse staatsprijs voor de kunsten. De jury was unaniem in het besluit. Grunberg heeft namelijk "met zijn literaire bijdragen onmiskenbaar grote invloed gehad op zijn generatie". De jury roemt de schrijver vanwege de manier waarop hij zijn "eigen, volkomen herkenbare stem" in zijn proza verwerkt. "Na drie zinnen weet je dat hij aan het woord is, dat is een zeldzame kwaliteit." Grunberg schrijft onder meer journalistieke reportages, filosofische essays, romans en columns. Daarin legt hij meer dan eens de vinger op de zere plek, oordeelt de jury. "Hij behoort tot de belangrijkste, meest veelzijdige en invloedrijkste kunstenaars van dit moment." De Johannes Vermeer Prijs is een belangrijke erkenning voor Nederlandse kunst. De onderscheiding is bedoeld voor kunstenaars die in Nederland werken, uit verschillende disciplines. Zo won vorig jaar beeldend kunstenaar Natasja Kensmil en het jaar daarvoor fotograaf Rineke Dijkstra. Grunberg is de eerste winnaar uit literaire kring. Op woensdag 16 november wordt de prijs uitgereikt door staatssecretaris Uslu van Cultuur. Aan de prijs is een geldbedrag van 100.000 euro verbonden, dat de winnaar moet besteden aan een speciaal project op zijn terrein. Na de uitreiking is het werk van Grunberg te zien in de 'OCW-etalage' die in het gebouw van het ministerie van Onderwijs, Cultuur en Wetenschap zit. De expositie is zeker nog tot januari te zien. De eerste keer dat de prijs werd uitgereikt was in 2009. Toen won Pierre Audi, artistiek directeur van De Nederlandse Opera en het Holland Festival.  Andere winnaars van de Johannes Vermeer Prijs:||https://nos.nl/artikel/2446180-arnon-grunberg-wint-johannes-vermeer-prijs-2022
2022-09-27||19 jaar cel voor hoofdverdachte in afpersingszaak rond fruitbedrijf Hedel|| De hoofdverdachte in de afpersingszaak rond een fruithandel in Hedel is veroordeeld tot een celstraf van 19 jaar en 10 maanden. Het Openbaar Ministerie had eerder 26 jaar en 7 maanden tegen hem geëist. De zaak omvat bijna twintig gewelddadige incidenten in de periode tussen januari 2020 en juni 2021, die de rechtbank omschreef als een "ongekende terreurcampagne". Hoofdverdachte Ali G. was daarin de spil. Werknemers van het bedrijf kregen thuis te maken met beschietingen en vuurwerkbommen. Er werd brand gesticht of een handgranaat voor de deur gelegd. Ook zeven anderen hoorden hun straf. Drie van hen kregen celstraffen van 2, 6 en 9 jaar wegens betrokkenheid bij geweldpleging tegen en afpersing van het personeel van de fruithandel. Een jongen die betrokken was bij twee aanslagen in Tiel en Waardenburg kreeg jeugd-tbs. Twee mannen en een vrouw werden vrijgesproken, meldt Omroep Gelderland. De problemen voor de werknemers van De Groot begonnen in de zomer van 2019, toen ze een partij cocaïne vonden tussen de bananen. Het ging om 400 kilo met een straatwaarde van 30 miljoen euro. Het bedrijf seinde de politie in, die de drugs ophaalde en vernietigde. Nog geen week later kreeg de directie de eerste dreig-sms'jes: "Wij stellen jullie aansprakelijk voor het verlies van onze handel. Jullie krijgen een boete van 1,2 miljoen euro." Er werd gedreigd een medewerker te liquideren als er niet werd betaald. De sms'jes zouden afkomstig zijn van de 37-jarige Ali G. Het fruitbedrijf weigerde en schakelde de politie in. Dat leidde tot de aanhouding van G. en enkele andere verdachten. Door een fout van het OM kreeg de hoofdverdachte, terwijl hij in de cel zat, eind 2019 per ongeluk een lijst met 300 namen en adressen van werknemers van De Groot in handen. Hij zou vervolgens mensen buiten de gevangenis opdracht hebben gegeven om aanslagen te plegen op de genoemde adressen. Vanaf dat moment kregen de werknemers van De Groot te maken met een reeks gewelddadigheden. De politie zag zich genoodzaakt een enorme beveiligingsoperatie op te tuigen. Iedereen op de lijst kon doelwit zijn. In de herfst van 2020 volgde een nieuwe reeks aanslagen, met als dieptepunt een brandbom door het raam van een huis in Hedel. De bewoners moesten uit het raam springen om aan de vlammenzee te ontkomen. Het huis brandde volledig af. De politie pakte in totaal zo'n 25 verdachten op, vooral uitvoerders van aanslagen. Een deel van hen is eerder al veroordeeld. Zo kreeg de halfbroer van Ali G. tien jaar cel. Hij was de schakel naar de vermoedelijke opdrachtgever en ronselde uitvoerders, gaf adressen door en regelde zwaar vuurwerk. Hoewel er sinds vorig voorjaar geen nieuwe incidenten meer zijn geweest, is de dreiging niet verdwenen. Nog altijd worden er mensen beveiligd. Hoofdverdachte G. zat al op een gevangenisafdeling met extra toezicht, maar werd onlangs overgeplaatst naar de Extra Beveiligde Inrichting (EBI) in Vught, kennelijk omdat hij opnieuw een gevaar vormde.||https://nos.nl/artikel/2446179-19-jaar-cel-voor-hoofdverdachte-in-afpersingszaak-rond-fruitbedrijf-hedel
2022-09-27||'Meer groot wild in Europa laat zien dat bescherming werkt'|| Beren, bevers, bizons, brandganzen en bultruggen: allemaal grote diersoorten waarvan de Europese populaties en leefgebieden de afgelopen tientallen jaren flink zijn toegenomen. Dat blijkt uit internationaal onderzoek in opdracht van Rewilding Europe, een organisatie die probeert om de Europese natuur wilder te maken. De onderzoekers keken naar vijftig soorten: 25 vogels, 24 zoogdieren en 1 reptiel (een schildpad). De populaties van vrijwel alle soorten zijn de afgelopen tientallen jaren gegroeid, soms zelfs met duizelingwekkende aantallen. Zo becijferden de onderzoekers dat er vorig jaar bijna 1,3 miljoen bevers in Europa leefden, 160 keer zo veel als in 1960. Tussen 1955 en 2020 is hun leefgebied ook enorm toegenomen, een ruime verachtvoudiging. Ook de brandgans is een succesverhaal. In 2018 waren er ruim 1 miljoen dieren (50 keer zo veel als in 1960) en hun leefgebied werd bijna zes keer groter. "Dit rapport laat zien dat de natuur terugveert als je gericht actie onderneemt", zegt Rewilding Europe-directeur Frans Schepers in het NOS Radio 1 Journaal. "Soorten kunnen terugkomen als aan een paar basisvoorwaarden wordt voldaan: voedsel, veiligheid en voldoende leefgebied." Hij liet de onderzoekers met opzet kijken naar soorten waarvan bekend is dat ze het goed doen, in de hoop dat hun succes ook aanwijzingen geeft hoe andere dieren beter beschermd kunnen worden. Juist omdat het in de Europese natuur met de biodiversiteit slecht is gesteld, erkent Schepers. De belangrijkste les: wettelijke bescherming van soorten helpt echt. Hij wijst op de Europese Vogel- en Habitatrichtlijn. "Die biedt een basisbescherming." Maar dan ben je er nog niet. Ook het herstel van leefgebieden is een belangrijke factor, net als ervoor zorgen dat die gebieden met elkaar verbonden zijn. Verder noemt hij het afnemen van de jacht en visserij. "Als de omstandigheden goed zijn, dan komen de soorten op eigen kracht terug."||https://nos.nl/artikel/2446173-meer-groot-wild-in-europa-laat-zien-dat-bescherming-werkt
2022-09-27||Hotelschip voor asielzoekers definitief welkom in Huizen|| Huizen krijgt er in oktober een opvangplek voor asielzoekers bij. Net als eerder dit jaar wordt er een hotelschip aangelegd in de werkhaven. Op het schip kunnen maximaal 190 asielzoekers tijdelijk worden opgevangen. Na zes maanden moet het schip weer weg. Van januari tot april dit jaar lag er ook al eens een hotelschip in Huizen. Dat kon toen op veel steun rekenen vanuit de bevolking: er werden al snel verschillende initiatieven opgetuigd door kerken, moskeeën en andere vrijwilligers. Het vorige schip telde net iets minder opvangplekken, namelijk 150, maar voor de rest zijn de afspraken over het nieuwe schip vrijwel identiek. Het sein voor een nieuw hotelschip stond in Huizen dan ook al even op groen. De gemeenteraad liet eind augustus al blijken graag te willen meedenken met het Centraal Orgaan opvang asielzoekers (COA) om nieuwe opvangplekken te realiseren. Alle afspraken over onderwerpen als veiligheid en begeleiding zijn toen ook al door de gemeenteraad behandeld. Ditmaal gaat het om het schip de MS Fortuna. De verwachting is dat het in Huizen aankomt op 15 oktober en dan door het COA gereed kan worden gemaakt voor opvang. In de week van 24 oktober worden de eerste asielzoekers verwacht, meldt NH Nieuws.||https://nos.nl/artikel/2446171-hotelschip-voor-asielzoekers-definitief-welkom-in-huizen
2022-09-27||Meer dan 500 aangiftes tegen malafide haardhoutwebshops|| De politie heeft meer dan 500 aangiftes ontvangen van mensen die opgelicht zijn bij de aankoop van haardhout. Via webshops bieden oplichters stookhout aan, maar klanten krijgen het vervolgens niet geleverd. Criminelen proberen zo te profiteren van de energiecrisis. Door de gestegen energieprijzen zien steeds meer mensen het huis verwarmen met hout als een voordelig alternatief. Veel oplichters spelen daarop in, zegt de politie. Nu al zijn er ruim zestig malafide webshops bekend die beweren hout te verkopen, maar die nooit iets leveren. "Criminelen volgen de seizoenen en spelen in op de actualiteit. In de zomer proberen ze barbecues te slijten. Nu de koude dagen zijn aangebroken en de energieprijzen gestegen zijn, spelen ze in op die behoefte", zegt Gijs van der Linden van het meldpunt internetoplichting van de politie. De nepwinkels zijn soms makkelijk te herkennen, zegt Van der Linden. "Sommige sites zijn erbarmelijk slecht vertaald, waardoor niet-bestaande houtsoorten worden vermeld." Zo kwam er hout voorbij met de naam 'gecomprimeerd logboek' of 'samengeperst houten logboeken'. Andere wonderlijke vertalingen zijn 'verdichte nachtstammen' of 'lang houdbaar nachthout'. "Dit soort taalgebruik alleen al zou consumenten moeten waarschuwen om alert te zijn", aldus Van der Linden. Andere internetwinkels zijn subtieler opgezet: zo bieden sommige bestaande bedrijven wel echt haardhout aan, maar hebben ze zelf geen website. Criminelen maken dan gebruik van de naam van zo'n bedrijf om een geloofwaardige nepwinkel op te zetten. De bij de politie bekende webshops worden uit de lucht gehaald, of daar wordt aan gewerkt. Over het algemeen zegt de politie een stijging te zien in het aantal meldingen van nep-internetwinkels. In 2020 kregen ze rond de 6400 aangiften over malafide webshops, vorig jaar waren het er ruim 13.000. Het aantal aangiften dit jaar staat tot nu toe op 8300. Ook het gemiddelde schadebedrag steeg de afgelopen jaren. In 2021 ging het om 150 euro per slachtoffer, in de eerste helft van dit jaar is dat 330 euro. Door het gestegen aantal aangiften wordt niet altijd overgegaan op opsporing en vervolging. "De eenheid of het basisteam maakt uiteindelijk een afweging welke zaak ze gaan aanpakken", zegt Van der Linden. Ook een aangifte waar uiteindelijk geen opsporing uit volgt heeft volgens Van der Linden wel gevolgen. Zo helpt het bij de signalering van welke producten door oplichters worden aangeboden. Het gaat volgens Van der Linden vaak om schaarse producten voor een lage prijs. "We weten door de vele meldingen dat er in de decembermaand bijvoorbeeld veel oplichters spelcomputers aanbieden." Van der Linden raadt iedereen aan de gegevens van verkopers eerst te controleren op de website van de politie om oplichting te voorkomen.||https://nos.nl/artikel/2446170-meer-dan-500-aangiftes-tegen-malafide-haardhoutwebshops
2022-09-27||Brandweer: 'Kijk uit voor brandgevaar bij alternatieve verwarmingstrucs'|| De hout- of petroleumkachel van zolder halen om de energiekosten te drukken is niet zonder gevaar. Daarvoor waarschuwt Brandweer Nederland. Koolmonoxidevergiftiging en brandgevaar liggen op de loer als de kachels niet op de juiste manier gebruikt worden. "Wat we nu al merken als mensen de open haard aansteken is dat het kanaal nog verstopt zit", zegt Peter Schuurmans, brandweerman in de regio Rotterdam in het NOS Radio 1 Journaal. "Daar heeft misschien een vogeltje in zitten broeden, of de schoorsteen is om een andere reden verstopt." Door zo'n verstopping kan de schoorsteen in brand vliegen. Om dat te voorkomen is het volgens Schuurmans raadzaam om het rookkanaal schoon te (laten) maken voordat het stookseizoen begint. "En als je echt een fanatieke stoker bent, doe het dan halverwege het seizoen nog een keer. Dan weet je zeker dat je een goed schoorsteenkanaal hebt." Schuurmans zegt verder dat het geen goed idee is om in een allesbrander ook daadwerkelijk alles te verbranden. "Er moet gewoon schoon hout in, net als in de open haard." De brandweer ziet dat er mensen zijn die hun restafval in zo'n allesbrander gooien, waar ook vaak plastic tussen zit. "Je krijgt dan hele vette aanslag in het kanaal, waardoor er weer kans op een schoorsteenbrand ontstaat." De rook veroorzaakt gevaar in huis, maar kan ook hinderlijk zijn voor de omgeving. Door de fijnstof die vrijkomt bij het verbranden van hout, briketten of kolen kunnen mensen longklachten krijgen. Houtkachels zijn zelfs de grootste bron van fijnstofuitstoot in Nederland, blijkt uit een berekening van het RIVM. Als er weinig wind staat, wordt het vaak afgeraden om een houtkachel te gebruiken. Via de Stookwijzer is te zien of er in jouw woonplaats veilig gestookt kan worden. De brandweer ziet ook dat er mensen zijn die kaarsen gebruiken om het huis te verwarmen. "Niet één of twee voor de gezelligheid, maar heel veel bij elkaar." Schuurmans benadrukt dat kaarsen zijn bedoeld voor de sfeer, en niet om een huis te verwarmen. Kaarsen branden leidt tot uitstoot van fijnstof en koolmonoxide in de kamer. Bij het branden van een paar kaarsen is dat geen probleem, maar bij een heleboel kan dat gevaarlijk zijn, legt Schuurmans uit. Mensen die toch kaarsen branden adviseert hij om genoeg te ventileren. "Anders kun je een koolmonoxidevergiftiging krijgen." De brandweerman zegt dat het een goed idee is om een CO-melder te plaatsen in kamers waar gestookt wordt. Die geeft een alarm als er te veel koolmonoxide in de lucht zit. Hij waarschuwt ook voor het gebruik van een olie- of petroleumkachel. De brandbare vloeistoffen kunnen vlam vatten bij het bijvullen, wat kan leiden tot brandwonden of een brand is huis. Ook kan je er geen hand- of theedoek overheen hangen om te drogen vanwege brandgevaar. De brandweerman vindt het beter om te accepteren dat het komende winter iets kouder is in de kamer, dan allerlei manieren te verzinnen om het huis toch warm te krijgen. "Stook niet, als het niet veilig kan."||https://nos.nl/artikel/2446168-brandweer-kijk-uit-voor-brandgevaar-bij-alternatieve-verwarmingstrucs
2022-09-27||Herfstweer en ongelukken leiden tot drukste ochtendspits van dit jaar|| Door herfstachtig weer, ongelukken en veel verkeer was het vanochtend de drukste ochtendspits van dit jaar tot nu toe. Volgens de ANWB stond er rond 08.30 uur meer dan 900 kilometer file op de Nederlandse wegen. Het record past in een trend die elk jaar in het najaar wordt ingezet, als meer mensen na de vakantie weer de weg op gaan en het weer slechter wordt. "Nu waren er vanwege het slechte weer veel ongelukken", zegt Tim Schaap van de ANWB. Dat was het geval op de A12 bij Veenendaal-West, op de A2 bij Veghel en op de A9 bij knooppunt Beverwijk. Het is volgens de ANWB dan ook niet drukker dan eerdere jaren. Wat wel opvalt is dat het op dinsdag en donderdag vaker drukker is op de weg, zegt Schaap. "We zien dat veel mensen thuiswerken en dan op dinsdag en donderdag naar kantoor gaan. Iedereen gaat dan bijvoorbeeld vandaag de weg op. Dat verspreidt zich dan niet echt goed." De verwachting is dat het record van langste ochtendspits nog kan oplopen. "Halverwege september is het al gauw eerder donker en herfstachtiger qua weer, dus ik vermoed niet dat dit het record van het jaar zal blijven." De drukste spits van dit jaar was overigens niet 's ochtends, maar 's avonds. Eind mei stond er door een lang hemelvaartsweekend ruim 1100 kilometer file.||https://nos.nl/artikel/2446164-herfstweer-en-ongelukken-leiden-tot-drukste-ochtendspits-van-dit-jaar
2022-09-27||Vermoorde oud-premier Abe in Japan herdacht met staatsbegrafenis|| In Japan hebben duizenden mensen de staatsbegrafenis voor de vermoorde oud-premier Abe bijgewoond. Die werd in juli op straat doodgeschoten tijdens een campagnetoespraak. Onder de aanwezigen was minister Hoekstra van Buitenlandse Zaken. Verder waren onder anderen de Amerikaanse vicepresident Harris, de Indiase premier Modi en EU-president Michel erbij. De staatsbegrafenis, normaal alleen voor leden van de keizerlijke familie, is een uitzonderlijk eerbetoon aan premier Abe: Abe werd al een paar dagen na zijn dood in besloten kring gecremeerd en geëerd met een boeddhistische plechtigheid. Vanochtend droeg zijn weduwe de urn met as van haar vermoorde man de sportarena van Tokio binnen. Op dat moment klonken er saluutschoten. Buiten stonden mensen te bidden en waren bloemen neergelegd. Het is in Japan slechts een keer eerder voorgekomen dat een niet-koninklijk persoon een staatsbegrafenis krijgt: oud-premier Shigeru Yoshida, in 1965. Shinzo Abe was de langst regerende premier van het land en wordt internationaal gezien als een groot staatsman die Japan stabiliteit en aanzien heeft gegeven. Premier Rutte sprak van een laffe aanslag en een zwarte dag voor de Japanse democratie. Ook koning Willem-Alexander en koningin Máxima reageerden geschokt op de moord. Maar binnen Japan was er veel kritiek op Abe. Zo paste hij tot ongenoegen van velen de wet aan die bepaalde dat Japan alleen voor zelfverdediging het leger mocht inzetten. Door die aanpassing kunnen bondgenoten militair worden bijgestaan. Verder was Abe verwikkeld in een aantal schandalen. Meer dan de helft van de Japanners is daarom tegen de staatsbegrafenis, ook omdat die zo'n 12 miljoen euro heeft gekost. Alleen al voor de beveiliging zijn 20.000 politieagenten ingezet. De gearresteerde moordenaar heeft gezegd dat hij uit wraak heeft gehandeld, omdat Abe banden zou hebben gehad met de omstreden Verenigingskerk, een sekte die zijn moeder financieel zou hebben geruïneerd.||https://nos.nl/artikel/2446158-vermoorde-oud-premier-abe-in-japan-herdacht-met-staatsbegrafenis
2022-09-27||Politiek worstelt met aanpassen transgenderwet|| Het lijkt tot het allerlaatste moment spannend te worden of de aanpassing van de transgenderwet die vandaag en morgen in de Tweede Kamer behandeld wordt, genoeg politieke steun krijgt. Uit een rondgang blijkt dat veel partijen nog niet weten of ze voor of tegen zijn. Fracties spreken tegenover de NOS twijfels en zorgen uit, of spreken zich helemaal nog niet uit. Partijen als VVD en CDA, maar ook bijvoorbeeld Denk en SP zeggen te twijfelen. Ze willen voor de start van het debat eerst intern in de fractie overleggen. Als de wet er komt, kan iemand straks zelf beslissen of diegene een V of een M in het paspoort wil. Zonder dat een deskundige eerst oordeelt of er echt een duurzame overtuiging is om van geslacht te veranderen, zoals nu nog moet. Toen het vorige kabinet met het wetsvoorstel kwam, leek er genoeg steun. Maar partijen zijn nu toch aan het worstelen met de veranderingen. D66 is voorstander van de wet. Volgens Kamerlid Van Ginneken draagt de juiste letter in het paspoort bij aan het welzijn en de veiligheid van transgender mensen. Daarnaast is het volgens haar een goede zaak als de psycholoog er tussenuit gaat. "Een erkenning voor het feit dat trans mensen niet psychisch labiel zijn en goed in staat zijn zelf te beslissen", zegt ze. Volgens Van Ginneken druist de huidige gang van zaken in tegen het fundamentele recht op zelfbeschikking. "Mensen hebben absoluut geen psycholoog nodig om te bepalen wie ze zijn. Dat zeggen psychologen zelf ook. Het is hoog tijd dat we de overbodige deskundigenverklaring nu eindelijk eens uit de wet gaan schrappen." JA21-Kamerlid Pouw-Verweij twijfelt daaraan. Ze wijst erop dat er op het gebied van zorg voor jonge mensen nu veel verandert en er enorme wachtlijsten zijn. Door de wachtlijsten gaan mensen nu vaak al voor een biologische transitie over tot een sociale transitie. Nu deze wetswijziging doorzetten zonder dat er genoeg begeleiding is maakt het volgens haar ingewikkelder. Ze is bang dat jonge kwetsbare mensen daar alleen maar de dupe van worden. Ook maakt ze zich zorgen over de gevolgen die de wet voor vrouwen heeft. Trans vrouwen vormen geen risico, denkt ze, maar misbruik van mannen die zich makkelijker als vrouw kunnen laten registreren wel. Die kunnen zich makkelijker in situaties (kleedkamers, wc's) begeven waar vrouwen nadeel van kunnen ondervinden. "De verhalen dat het mis kan gaan zijn tot nu toe anekdotisch, maar we moeten hier goed naar kijken." Van Ginneken (D66) ziet dat er in landen waar mensen nu al zelf kunnen beslissen over hun geslachtsregistratie niet zulke problemen ontstaan. "Seksuele intimidatie van vrouwen is een groot probleem waar ik graag tegen strijd, maar regels voor geslachtsregistratie hebben hier niets mee te maken." De SP ziet dat de wetsaanpassingen "tegemoetkomen" aan een behoefte maar zit ook nog met vragen en zorgen. De partij hoopt daar volgens woordvoerder Van Nispen in het debat antwoord op te krijgen. PVV-leider Wilders gaf vorige week tijdens de Algemene Beschouwingen al aan niets in de plannen te zien. Hij vindt het "totale gekkigheid" dat "een kind van 16" zonder overleg met een arts of psychiater kan zeggen: "Ik ben in één keer geen jongetje meer, maar een meisje". Ook de oppositiepartijen JA21, Forum voor Democratie, Groep van Haga en SGP zijn tegen. En dat geldt verder voor coalitiepartij ChristenUnie. Die partij is bang dat de voorgestelde wetswijziging jongeren 'een zetje' kan geven om gebruik te maken van de mogelijkheid om het geslacht in hun paspoort te veranderen, terwijl daar onvoldoende zorg tegenover staat zoals het nu nog verplichte gesprek met een deskundige. Voorstanders van de aanpassingen zijn tot nu toe D66, GroenLinks, Partij voor de Dieren en Volt. De andere elf fracties hebben hun afweging nog niet bekendgemaakt.||https://nos.nl/artikel/2446157-politiek-worstelt-met-aanpassen-transgenderwet
2022-09-27||Denen en Zweden: gaslekken opzettelijke actie • Uitslagen schijnreferenda bekendgemaakt|| De Russische bezettingsautoriteiten in het oosten van Oekraïne claimen dat inwoners van de regio's Loehansk, Zaporizja, Donetsk en Cherson massaal hebben gestemd om door Rusland ingelijfd te worden. De percentages na de illegale schijnreferenda zouden vrijwel overal ruim boven de 90 procent uitkomen. De bekendmakingen maken de weg vrij voor Rusland om de gebieden eenzijdig te annexeren. Elke opzettelijke ontregeling van de Europese energie-infrastructuur is onacceptabel en zal leiden tot de sterkst mogelijke reactie. Dat heeft de voorzitter van de Europese Commissie Ursula von der Leyen gezegd in reactie op de gaslekken in Nord Stream 1 en 2. Von der Leyen liet weten te hebben gesproken met de Deense premier Frederiksen en zei dat het nu van het grootste belang is om de incidenten te onderzoeken. In navolging van de Deense regering noemt ook het Zweedse kabinet de gaslekken in Nord Stream 1 en 2 een opzettelijke actie. Net als de Denen zien ook de Zweden de acties niet als een oorlogsdaad tegen hun land. "We hebben inlichtingen in Zweden, maar we hebben ook informatie gekregen in ons contact met Denemarken. Daaruit concluderen we dat het hier waarschijnlijk om een gerichte actie gaat. Het is vermoedelijk sabotage", zei premier Andersson op een persconferentie. "Het is geen kwestie van een aanval op Zweden of Denemarken. Maar de regering neemt wat er is gebeurd zeer serieus, niet in de laatste plaats vanwege de huidige veiligheidssituatie in onze nabijheid." Het is nog niet te zeggen wanneer de gaslekken in Nord Stream 1 en 2 gedicht zullen zijn, zegt het bedrijf. Beide leidingen zijn op dit moment niet in gebruik en de energievoorziening komt dus niet in gevaar. Nord Stream bevestigt dat de lekken in de pijpleidingen ten noordoosten van het Deense eiland Bornholm zijn vastgesteld, in de Deense en Zweedse exclusieve economische zone. In Charkov, de tweede stad van Oekraïne, zijn drie explosies geweest, zeggen ooggetuigen tegen persbureau Reuters. "De lichten zijn uitgevallen in sommige delen van de stad. Informatie over slachtoffers wordt in kaart gebracht", zegt burgemeester Terechov op zijn Telegram-kanaal. Hij maakt ook melding van een vierde explosie. Volgens de burgemeester is een infrastructurele voorziening geraakt en wordt er hard aan gewerkt om de elektriciteit te herstellen. In door Oekraïne heroverd gebied vertellen kinderen over het Russische curriculum op school. Daaruit blijkt wat Rusland de komende jaren met onderwijs in bezet gebied van plan is. Lees meer in dit artikel: Ook het Deense kabinet gaat bij de gaslekken in Nord Stream 1 en 2 uit van een doelbewust actie. De minister van Energie Jørgensen zei dat uit onderzoek blijkt dat de lekken niet door een ongeluk zijn ontstaan, maar door ontploffingen. De grootte van de gaten in de pijpleiding is dusdanig dat ze niet door bijvoorbeeld een anker kunnen zijn ontstaan, aldus Jørgensen. De leidingen liggen op 70 tot 80 meter diepte. Premier Frederiksen voegde daaraan toe dat de acties niet direct als militaire dreiging tegen Denemarken worden opgevat. Twee van de drie aangetroffen lekken bevinden zich in de kustwateren van Denemarken. De Amerikaanse inlichtingendienst CIA heeft de Duitse regering deze zomer al gewaarschuwd voor mogelijke aanvallen op gaspijpleidingen in de Oostzee, meldt Der Spiegel op basis van anonieme bronnen. Het blad stelt dat ook Duitsland uitgaat van gerichte aanvallen op Nord Stream 1 en 2. Oekraïne sprak eerder al van een "terroristische daad" van Rusland. Een woordvoerder van de Duitse regering wil tegenover Der Spiegel niet reageren. De Verenigde Staten zullen Russen die hun land ontvluchten vanwege de oorlog in Oekraïne met open armen ontvangen. "We geloven dat ze ongeacht hun nationaliteit asiel mogen aanvragen in de Verenigde Staten en hun aanvraag zal per geval worden beoordeeld", zegt een woordvoerder van het Witte Huis. De gaslekken in Nord Stream 1 en 2 vormen vooralsnog niet of nauwelijks een risico voor de volksgezondheid op het Deense eiland Bornholm, vlak bij de plek waar de gaslekken werden vastgesteld. Dat zegt het Deense agentschap voor rampenbestrijding na het meten van de luchtkwaliteit op het eiland. Uit Deens seismologisch onderzoek blijkt dat twee trillingen in de Oostzee zijn geregistreerd op dezelfde tijd en plaats als de gaslekken in Nord Stream 1 en 2. Onderzoek van de Zweedse Uppsala-universiteit stelt verder dat de explosies in het water waren en niet onder de zeebodem. Volgens het onderzoek had de tweede en zwaarste explosie een kracht waar meer dan 100 kilo dynamiet voor nodig is. "We zijn er zeker van dat dit explosies waren. Dit was geen aardbeving of aardverschuiving", aldus de onderzoekers. Een Deense legerhelikopter maakte beelden van de lekkages in de pijpleidingen, die vanaf Rusland over de bodem van de Oostzee naar Duitsland lopen. De Oekraïense president Zelensky heeft met de NAVO overlegd over nieuwe militaire steun aan zijn land. Dat zij hij na afloop van een gesprek met de secretaris-generaal van de NAVO, Jens Stoltenberg. "We hebben gesproken over de huidige ontwikkelingen op het slagveld en verdere steun van de lidstaten aan het Oekraïense leger", aldus Zelensky. Het land vraagt al langere tijd om meer wapens van Westerse machten, zoals tanks. Ook Stoltenberg zelf sprak zich vandaag publiekelijk uit over de situatie in Oekraïne. Volgens de NAVO-baas dreigt Moskou opnieuw met de inzet van het nucleair arsenaal. Dat is volgens de NAVO onacceptabel: "De inzet van nucleaire wapens verandert de aard van het conflict volledig. Moskou moet zich ervan bewust zijn dat zij een nucleaire oorlog niet kunnen winnen, maar dat deze ook niet moet worden gevoerd". De ambassadeur van Oekraïne in Nederland, Maksym Kononenko, is ontslagen. Dat meldt het kantoor van president Zelensky. Voor het ontslag is geen reden gegeven. Afgelopen februari trad Kononenko in functie, enkele dagen voordat Rusland Oekraïne binnenviel. Sinds de inval onderhield Kononenko contact met het Nederlandse kabinet. Gisteren had Kononenko nog een ontmoeting met een vertegenwoordiger van het ministerie van Justitie en Veiligheid. Wie Kononenko opvolgt is niet duidelijk. De gasprijs is vanmiddag plots scherp gestegen nu Rusland heeft gedreigd met sancties tegen het Oekraïense staatsgasbedrijf Naftogaz. Ook de berichten over wegvallende druk in de Nord Stream-gaspijpleidingen en ontploffingen op zee beroerden de gasmarkt. Gas kost nu 207 euro per megawattuur, dat is een stijging van 20 procent ten opzichte van maandag. Overigens wordt door zowel Nord Stream 1 als Nord Stream 2 geen gas meer getransporteerd. De gasprijs is al maanden springerig met scherpe stijgingen en evenzoveel scherpe dalingen waarbij de aanleiding voor stijging of daling niet altijd duidelijk is. Vorige week piekte gas op een dag 's morgens naar 210 euro per megawattuur, om 's middags te eindigen op 182,50 euro. De berichten op maandag over de wegvallende druk in de ongebruikte Nord Stream 2-pijpleiding deden de gasprijs ook juist dalen. Sinds de afkondiging van de Russische mobilisatie vorige week, zijn zo'n 66.000 Russen naar de Europese Unie gekomen. Dat komt neer op een toename van zo'n 30 procent vergeleken met de week ervoor, meldt de Europese grensbewakingsorganisatie Frontex. De meeste van hen zijn uitgeweken naar buurlanden Estland en Finland. De voorbije vier dagen kwamen zo'n 30.000 Russen in Finland aan. Ook wijken zij uit naar Kazachstan, Georgië en Mongolië. Frontex houdt er sterk rekening mee dat die aantallen de komende tijd zullen toenemen, als Rusland de grens sluit voor dienstplichtigen. Mannen tussen de 18 en 60 kunnen worden opgeroepen. De gaslekken in de pijpleidingen Nord Stream 1 en 2 zijn het werk van Rusland, zo beweert Kiev. Presidentieel adviseur Mikhaylo Podolyak spreekt op Twitter van een "terroristische daad" en van een poging vanuit Moskou om de Europese economie te destabiliseren. Voor zijn beschuldiging is overigens geen bewijs. De lekkages in de leidingen kwamen afgelopen etmaal aan het licht nadat de druk was gedaald. De twee gaspijpleidingen, die van Rusland naar Europa lopen, zijn niet in gebruik maar bevatten wel gas. De voorlopige resultaten van de 'referenda' in vier bezette Oekraïense regio's wijzen volgens Russische staatsmedia uit dat een overgrote meerderheid van de bevolking bij Rusland wil horen. De afgelopen dagen konden Oekraïners in de gebieden naar de stembus, maar van een vrije stembusgang was geen sprake. De voorlopige uitslagen zijn vastgesteld na telling van 18 tot 27 procent van de stemmen. Volgens de Russische staatsmedia is 98 procent van de bevolking in Zaporizja voor annexatie, in de regio Cherson is dat bijna 97 procent. De 'referenda' worden door het Westen en de Oekraïense regering niet erkend. Gisteren sprak de Britse minister van Buitenlandse Zaken nog van een schijnvertoning. Binnen een etmaal zijn in de gaspijpleidingen van zowel Nord Stream 1 als Nord Stream 2 lekken ontdekt. Volgens de beheerder van het gasnetwerk is de schade aan de onderzeese pijpleidingen "ongekend". Ondertussen rijzen de vermoedens dat sabotage in het spel is. Lees meer in dit artikel: Ook Georgië heeft sinds de mobilisatieaankondiging van president Poetin te maken met een toenemende stroom Russische vluchtelingen. De Georgische minister van Binnenlandse Zaken zegt dat dagelijks momenteel zo'n 10.000 Russen per dag het land proberen binnen te komen. Vorige week ging het volgens hem nog om 5000 tot 6000 vluchtelingen per dag. Dit is een door persbureau AP geverifieerd beeld van de file bij de Georgische grens: Na de aankondiging van de mobilisatie in Rusland zijn tienduizenden Russen naar Kazachstan vertrokken, zegt de migratiecommissie van het Kazachse ministerie van Binnenlandse Zaken tegen persbureau Interfax Kazachstan. Volgens de commissie gaat het om zo'n 98.000 Russische staatsburgers. Ruim 8000 van hen hebben inmiddels een persoonlijk identificatienummer gekregen, dat nodig is om bijvoorbeeld een bankrekening te kunnen openen in Kazachstan. Vanwege de toestroom van Russen zijn veel Kazachse hotels en hostels volgeboekt en zijn de huren in het land sterk gestegen. Sommige inwoners van de voormalige Sovjetstraat roepen de regering daarom op om de grens met Rusland te sluiten, maar dat is president Tokajev niet van plan. In een toespraak zei hij dat de meeste Russen "zijn gedwongen te vertrekken vanwege de uitzichtloze situatie". Ook benadrukte hij dat hun veiligheid moet worden gewaarborgd. Volgens Telegramkanaal Nexta is Kazachstan wel van plan om Russen die vanwege ontduiking van de mobilisatie op de internationale lijst van gezochte personen worden geplaatst uit te leveren aan Rusland. Behalve de Nord Stream 2-gaspijpleiding kampt ook de Nord Stream 1-pijpleiding met problemen, meldt de beheerder van het netwerk na waarschuwingen van de Zweedse en Deense maritieme autoriteiten. Volgens Nord Stream hebben nu in totaal drie onderzeese pijpleidingen "ongekende" schade opgelopen. Het bedrijf kan niet inschatten hoe lang het duurt voordat de schade is hersteld. Gisteravond werd duidelijk dat er in de Nord Stream 2-leiding op de bodem van de Oostzee een lek zit. Nu blijkt dus ook de parallel lopende Nord Stream 1-leiding op twee plaatsen lek te zijn. De gaspijpleidingen lopen vanaf Rusland over de Oostzeebodem naar Duitsland: Beide gasleidingen zijn momenteel niet in gebruik, maar bevatten wel gas. Nord Stream 2 is nooit operationeel geweest, omdat Duitsland het goedkeuringsproces van die pijpleiding heeft stilgelegd vanwege de oorlog in Oekraïne. Nord Stream 1 is sinds eind augustus dicht; volgens het Russische staatsbedrijf Gazprom vanwege een lek dat moeilijk kan worden gerepareerd. Veel Westerse landen zijn sceptisch over die verklaring, die wordt gezien als politiek drukmiddel. De oorzaak van de huidige lekkages is niet bekend. Volgens de Berlijnse krant Tagesspiegel houdt de Duitse regering rekening met een gerichte actie. "Alles duidt erop dat dit geen toeval is", schrijft de kant op basis van anonieme overheidsbronnen. Ook Rusland zegt dat sabotage niet kan worden uitgesloten. Een woordvoerder van het Kremlin spreekt van "verontrustend nieuws". Een Duitser die op Russische uitnodiging optrad als verkiezingswaarnemer bij de zogenaamde referenda in bezette delen van Oekraïne is met onmiddellijke ingang ontslagen. Stefan Schaller was directeur van een regionaal energiebedrijf in de Duitse deelstaat Hessen. Afgelopen weekend verspreidden Russische staatsmedia een video waarin Schaller te zien was als 'onafhankelijk waarnemer' bij het schijnreferendum in de Oekraïense stad Melitopol. In de video zegt Schaller onder meer dat het zogenaamde referendum "zeer transparant en goed georganiseerd" is:  De top van het energiebedrijf waarvan hij directeur was, EWF, heeft vanmorgen unaniem besloten hem te ontslaan. "Het gedrag van de directeur is duidelijk in strijd met het wereldbeeld, de morele waarden en filosofie van het bedrijf, dat schendingen van het internationaal recht en elke vorm van geweld resoluut afwijst", zegt de voorzitter van de raad van commissarissen in een verklaring. Waarom Schaller precies in Melitopol was, is nog niet duidelijk. Tegen de lokale Duitse krant HNA zegt hij dat hij nooit had verwacht dat zijn reis deze proporties zou aannemen. "Ik dacht dat ik beide functies, die van EWF-directeur en verkiezingswaarnemer - onafhankelijk van elkaar kon vervullen. Dat was een vergissing en dom." Volgens HNA is Schaller getrouwd met een Georgische vrouw en woont zijn schoonfamilie in Rusland. Via die weg zou Schaller eerder al eens een uitnodiging hebben gekregen om toezicht te houden op het verloop van de parlementsverkiezingen in Rusland. Het Kremlin zegt dat er voor de huidige 'referenda' uit meerdere landen waarnemers zijn uitgenodigd, ook uit Nederland. Onafhankelijke waarnemers, zoals gebruikelijk bij verkiezingen in Europa, zijn er echter niet, omdat de schijnreferenda internationaal niet worden erkend. Opnieuw heeft Rusland zich expliciet uitgelaten over de inzet van kernwapens. Na president Poetin vorige week benadrukt nu ook oud-president Medvedev dat de nucleaire dreigementen "geen bluf" zijn. In een bericht op Telegram zegt de vicevoorzitter van de Russische veiligheidsraad dat Rusland het recht heeft om zichzelf te verdedigen met kernwapens als dat nodig is. Volgens de Russische nucleaire doctrine mag het land naar kernwapens grijpen als het wordt geconfronteerd met een "existentiële dreiging". Medvedev zegt dat hij niet gelooft dat de NAVO zich in zo'n geval met het conflict zal bemoeien. "De veiligheid van Washington, Londen en Brussel is veel belangrijker voor de NAVO dan het lot van Oekraïne", stelt hij. "De volksmenners aan de andere kant van de oceaan en in Europa zullen niet sterven in een nucleaire apocalyps." Enkele maanden geleden maakte Nieuwsuur deze video over de Russische nucleaire dreiging: Vanuit de Oost-Siberische deelrepubliek Boerjatië proberen vooral mannen de grens met Mongolië over te komen. Sinds de mobilisatieorders van president Poetin is dat duizenden gelukt. Een verslaggever van persbureau Reuters sprak enkele Russen die de grens overstaken: Het is onwaarschijnlijk dat het Kremlin erin slaagt om de in Rusland ontstane onrust over de mobilisatie weg te nemen, zegt het Amerikaanse Institute for the Study of War (ISW). Volgens de ISW-analisten is duidelijk dat er veel misgaat bij de mobilisatie. Zo worden mannen opgeroepen die te oud zijn, geen enkele militaire ervaring hebben of lijden aan een medische aandoening. Het Kremlin spreekt van individuele fouten, maar daarmee bagatelliseert het de problemen, zeg het ISW. "In tegenstelling tot het Russische falen in Oekraïne, dat het Kremlin goed kan afzwakken omdat de Russen er zelf geen getuige van zijn, zijn de schendingen van het mobilisatiedecreet voor veel Russen overduidelijk. Mensen hebben zelfs geen media of sociale media nodig om er kennis van te nemen, want de fouten komen heel vaak voor en verhalen van betrokkenen over hun zorgen en angst worden van mond tot mond doorgegeven." Lees hieronder meer over de problemen bij de mobilisatie: President Poetin houdt naar verwachting vrijdag een toespraak in het Russische parlement. Volgens het Britse ministerie van Defensie kondigt hij daarin mogelijk de annexatie van delen van Loegansk, Donetsk, Zaporizja en Cherson aan, de door Rusland bezette regio's in Oekraïne waar momenteel schijnreferenda worden gehouden over aansluiting bij Rusland. Eerder meldden Russische staatsmedia ook al dat vrijdag de "toetredingsprocedure" van de bezette regio's in gang zou worden gezet. Het Amerikaanse Institute for the Study of War (ISW) zegt dat de geplande annexatie van de vier gebieden door Rusland in ieder geval voor of kort na 1 oktober zal plaatsvinden. Rond die datum gaat normaal gesproken de Russische dienstplicht in. Als de annexatie dan een feit is, kan Rusland de inwoners van de vier bezette gebieden nog een dienstplicht opleggen. Met de gedeeltelijke mobilisatie die de Russische president Poetin heeft afgekondigd, stelt hij de nederlaag van Rusland alleen maar uit, zei zijn Oekraïense ambtgenoot Zelensky gisteravond in zijn dagelijkse toespraak. Volgens hem voelt Rusland aan dat het de oorlog niet gaat winnen, maar probeert het land hiermee nog "enige activiteit" aan het front te hebben. De Oekraïense president verwacht dat de gedeeltelijke mobilisatie de geschiedenisboeken ingaat als "een van de meest cynische moorden op eigen militairen". Over de militaire situatie in de oostelijke Donbas-regio, waar het Oekraïense leger probeert bezet terrein terug te winnen, zei Zelensky dat de situatie in de omgeving van Donetsk nog altijd "bijzonder acuut" is. De oostelijke provincie is een van de vier regio's waar deze dagen schijnreferenda worden georganiseerd door Rusland. "We doen er alles aan om vijandelijke activiteit te beteugelen", zei Zelensky. "Dat is ons belangrijkste doel, omdat de Donbas nog steeds het belangrijkste doel is van de bezetters." De Rus Aleksej was enkele maanden in dienst van het Russische leger, als bestuurder en monteur van tanks. Na een paar dagen in Oekraïne werd zijn tank onder vuur genomen door het Oekraïense leger. Hij was de enige van de groep Russische militairen die dat overleefde en gaf zich na de nederlaag over aan de Oekraïense strijdkrachten. Nu helpt hij hen met zijn kennis en ervaring met Russisch materieel. Terugkeren naar Rusland is voor Aleksej geen optie, vertelt hij aan NOS-verslaggever Sander van Hoorn: Vandaag is de laatste dag van de zogenaamde referenda die Rusland laat houden in de oostelijke regio's van Oekraïne die het bezet heeft. Inwoners van delen van Loegansk, Donetsk, Zaporizja en Cherson spreken zich uit over aansluiting bij Rusland. Maar van een vrije en eerlijke stembusgang is geen sprake: door de harde Russische repressie is het gevaarlijk om tegen de annexatie te stemmen. Bovendien zijn veel inwoners van de regio's gevlucht of omgekomen. Naar schatting is in de steden nog maar een derde van het electoraat over. De meeste achterblijvers zijn pro-Russisch. De uitslag van de 'referenda' staat daarom al vast. Vrijwel zeker concludeert Rusland dat de bevolking voorstander is van annexatie, zoals in 2014 ook gebeurde bij de Krim. Oekraïne en westerse landen hebben al aangegeven de uitslag niet te erkennen. Dit zijn de regio's waar de schijnreferenda worden georganiseerd: In dit liveblog houden we je op de hoogte van het laatste nieuws over de oorlog in Oekraïne. Het blog van gisteren lees je hier terug.||https://nos.nl/liveblog/2446152-denen-en-zweden-gaslekken-opzettelijke-actie-uitslagen-schijnreferenda-bekendgemaakt
2022-09-27||Werknemer tbs-kliniek ontslagen na seksuele handelingen met patiënt|| Een medewerker van de Oostvaarderskliniek in Almere is ontslagen omdat hij een patiënte heeft gedwongen tot het verrichten van seksuele handelingen. Een woordvoerder van de tbs-kliniek heeft het misbruik bevestigd tegenover Omroep Flevoland. Volgens de woordvoerder bracht een gesprek met de vrouw de zaak aan het rollen. In april kwam tijdens een gesprek aan het licht dat er mogelijk sprake is geweest van seksueel grensoverschrijdend gedrag van een medewerker jegens een patiënte, en daarop is een onderzoek ingesteld. De beschuldigde medewerker zou een sociotherapeut zijn, die patiënten helpt om hun gedrag te trainen en om te leren gaan met hun psychische ziekte. De man is meteen door de kliniek op non-actief gesteld en werd na het onderzoek van de DJI (Dienst Justitiële Instellingen) ontslagen.||https://nos.nl/artikel/2446151-werknemer-tbs-kliniek-ontslagen-na-seksuele-handelingen-met-patient
2022-09-27||Mr. Probz eist miljoenen euro's aan achtergehouden royalty's van Sony|| De Nederlandse artiest en producer Mr. Probz eist 10 miljoen euro van platenmaatschappij Sony Music Entertainment (SME). Het bedrijf zou jarenlang royalty's hebben achtergehouden. Mr. Probz, die in het dagelijks leven Dennis Stehr heet, is daarom naar de rechter gestapt. Het is de tweede keer dat Mr. Probz en zijn bedrijf Left Lane de muziekgigant voor de rechter dagen. In september 2020 spanden ze al met succes een zaak aan tegen SME, ook toen ging het om royalty's. Sony gaf geen inzicht in de cijfers, waardoor Mr. Probz en zijn bedrijf geen duidelijkheid kregen over de royalty's waar ze recht op hadden. Sony moest alsnog de boekhouding aanleveren. Na onderzoek door accountantskantoor Grant Thornton is gebleken dat de platenmaatschappij zich niet aan het contract heeft gehouden en dat er sprake is van bedrog en misleiding. Met een bodemprocedure hoopt Mr. Probz nu alsnog zijn geld te krijgen. "Ik heb vanaf het begin nooit de vergoeding gekregen waar ik recht op had en ik vermoed dat ik niet de enige ben", zegt Mr. Probz. "Wat we na jaren procederen en de recente audits hebben ontdekt, is zo krom dat ik niet anders kan dan deze stappen zetten." Pim Keulen, deskundige op het gebied van royalty's, zegt met "verbazing en ongeloof" kennis te hebben genomen van de bevindingen van het accountantskantoor. "SME maakt kennelijk in concernverband onderling afspraken, buiten artiesten om, waardoor muzikanten significante inkomsten mislopen en er niet van op aan kunnen dat ze correct worden afgerekend over alle inkomsten die door SME zijn ontvangen." Het is een bekend probleem in de muziekwereld, zegt advocaat Sander Petit, die is gespecialiseerd in muziekrechten. "De muziekwereld is niet transparant. Er is vorig jaar wel een wet aangenomen die dat moet veranderen", zegt hij in het NOS Radio 1 Journaal. "De artiesten moeten het opnemen tegen de grote maatschappijen. Dat is een moeilijke strijd, maar ze zijn zeker niet kansloos." Sony Music Entertainment zegt in het FD de aantijgingen "ten stelligste te betwisten". Het bedrijf wil verder niet reageren zolang de zaak bij de rechter ligt. Mr. Probz is bekend van onder meer de hits Waves en Nothing really matters.||https://nos.nl/artikel/2446150-mr-probz-eist-miljoenen-euro-s-aan-achtergehouden-royalty-s-van-sony
2022-09-27||Goede doelen moeten het doen met minder geld|| Goede doelen moeten het doen met minder inkomsten. Nu geld steeds minder waard wordt en de energieprijzen de pan uit rijzen merken ook deze organisaties dat huishoudens aan het bezuinigen zijn. Maar gekeken over een langere periode blijft het aantal donaties wel stabiel. Bij iets minder dan de helft van de aangesloten organisaties bij brancheorganisatie Goede Doelen Nederland daalden de afgelopen tijd de inkomsten. Vooral particulieren doneerden minder. De daling varieert per goed doel: bij sommige gaat het om een paar procent, bij anderen zijn de inkomsten met 20 procent gedaald. Tegelijkertijd nemen de kosten ook toe voor goede doelen, zoals de energierekening en personeelskosten. "De ervaring leert dat tijdens crises de inkomsten van goede doelen iets dalen", zegt Margreet Plug van Goede Doelen Nederland. "Over het algemeen trekt het daarna weer bij. Over de jaren zien we nog steeds een stijging van de inkomsten." Tijdens de coronacrisis was bijvoorbeeld ook een terugloop te zien. Wel was daar een andere oorzaak de boosdoener. Goede doelen zagen toen dat er minder collectanten langs de deuren wilden gaan om geld op te halen. Daardoor daalden de inkomsten bij sommige goede doelen tussen de 20 en 30 procent. Een van de goede doelen die een daling in de inkomsten zien is de Nierstichting. Vorige week hield de organisatie een collecte. "We zien dat vooral bij particulieren, de losse giftgevers, die niet structureel geven", zegt een woordvoerder. Bij particulieren die niet structureel geven wordt zo'n 10 procent minder opgehaald. "De vaste donateurs blijven wel geven en zeggen niet op", zegt een woordvoerder. Dat laatste merkte collectant Heidi Mosterd, die langs de deuren was gegaan in Lunteren. "Ik was er bang voor, maar ik heb eigenlijk alleen maar steun gevoeld dat mensen toch willen geven. Ik heb de hele week gelopen en heb geen enkele keer gehoord dat iemand minder wil geven." Om ervoor te zorgen dat mensen blijven geven en dat de inkomsten verder terugvallen, is communicatie belangrijk, zegt Goede Doelen Nederland. "Ze moeten goed laten zien waar ze het aan uitgeven en laten zien waarom het nodig is dat mensen blijven geven." In 2020 ontvingen goede doelen nog samen 3,2 miljard euro, vijf procent meer dan in het jaar ervoor.||https://nos.nl/artikel/2446148-goede-doelen-moeten-het-doen-met-minder-geld
2022-09-27||Wat houdt de nieuwe transgenderwet in? Vijf vragen en antwoorden|| Moet iemand zijn of haar geslacht in het paspoort zelf bij het gemeentehuis kunnen wijzigen? Over die vraagt buigt de Tweede Kamer zich vandaag. Het parlement bespreekt vanavond de zogenoemde transgenderwet. Die wet bestaat al veel langer en werd al eens versoepeld. Nu wil het kabinet verdere aanpassingen invoeren. Vijf vragen en antwoorden daarover. Een van de belangrijkste aanpassingen heeft betrekking op het geslacht dat staat in de geboorteakte. Op basis van die akte wordt het paspoort uitgegeven. Ieder paspoort bevat de aanduiding V (vrouw), M (man) of X (genderneutraal). Wie die aanduiding wil veranderen, heeft daar nu nog een deskundigenverklaring voor nodig. In de nieuwe wet vervalt deze. Een 'X' krijgen is dus al wel mogelijk, maar dit is niet in de wet vastgelegd en moet via de rechter geregeld worden. Een tweede belangrijke wijziging heeft betrekking op de leeftijdgrens. In de nieuwe wet mogen jongeren onder de 16 jaar ook hun geslachtsregistratie laten wijzigen. Dat kan nu niet. Wel staat in de wet dat kinderen hiervoor eerst langs de rechter moeten. Tegenstanders van de wet zien met name deze aanpassing als probleem. Zij wijzen erop dat een kind onder de 16 nog onder het ouderlijk gezag staat en vinden dat het kind hier niet goed over kan besluiten. Transgenderorganisaties - en sommige ouders - zeggen juist dat veel trans kinderen in hun dagelijks bestaan al vóór hun 16de volgens een ander geslacht dan het geboortegeslacht leven. Dat het paspoort dat niet 'laat zien' leidt volgens hen alleen maar tot lastige situaties. Dan is er nog een derde aanpassing voorgesteld en die heeft betrekking op de locatie. Wie nu de registratie wil aanpassen moet dat doen in de geboortegemeente. Het wetsvoorstel maakt het mogelijk dat iemand naar het stadshuis in de eigen woonplaats gaat. Belangrijk is dat de deskundigenverklaring, die kan worden afgegeven door een arts of psycholoog, niet meer nodig is. Als de aanpassingen door de Tweede Kamer worden aangenomen, wordt de verklaring vervangen door een bedenktermijn van minimaal vier weken. Onder de nieuwe wet stuurt een trans persoon het verzoek naar de gemeente. Dan gaat de bedenktermijn van minimaal 4 (en maximaal 12) weken in. Vervolgens komt iemand naar het gemeentehuis en wordt de wijziging bekrachtigd. Een aanpassing leidt er overigens niet toe dat iemand voorrang krijgt op een medische behandeling bij een genderkliniek: die staat er helemaal los van. Transgenderactivisten pleiten al langer voor het afschaffen van de deskundigenverklaring. Zij vinden dat de verklaring inbreuk maakt op hun zelfbeschikkingsrecht. Bovendien zijn er kosten aan verbonden: een gesprek met een deskundige kost zo'n 250 euro, de verklaring zelf 65 euro. Uit een evaluatie van de wet uit 2017 bleek bovendien dat deskundigen niet kunnen garanderen dat de wens om te wisselen, duurzaam is. In de nieuwe wet is overigens geregeld dat een derde of vierde aanpassing via de rechtbank moet worden gedaan. De transgenderwet kent zoals gezegd een langere geschiedenis. Voor 2014 bepaalde de wet nog dat iemand die de geslachtsregistratie wilde aanpassen, gesteriliseerd moest zijn. Transgender personen werden daardoor blijvend onvruchtbaar. Die oude wet gold van 1985 tot 2014 en vorig jaar bood het kabinet hiervoor excuses aan. Het vorige kabinet wilde daarnaast inzetten op emancipatie van trans personen en kwam met een nieuw wetsvoorstel. De Raad van State bracht daar vorig jaar mei een advies over uit. Het adviesorgaan concludeerde dat het kabinet in het voorstel niet goed had uitgelegd waarom de leeftijdsgrens moest komen te vervallen. De RvS was dus niet tegen de grens, maar vond de onderbouwing van het kabinet wel onvoldoende. Onderzoeksbureau Panteia deed daarnaast onderzoek naar de Nederlandse situatie. Het bureau onderzocht onder meer de genderneutrale aanduiding 'X'. Begin dit jaar kwam D66-Kamerlid Lisa van Ginneken met een amendement hierover. Zij wilde dat in het wetsvoorstel ook werd opgenomen dat mensen zonder tussenkomst van de rechter een 'X' (genderneutraal) konden krijgen. Maar dat werd juridisch te ingewikkeld, de Raad van State adviseerde daarom om een apart wetsvoorstel in te dienen. Wie de aanduiding X in zijn paspoort wil moet daarvoor naar de rechter. Maar omdat hier wettelijk niets voor is geregeld, worden dergelijke verzoeken ook nog wel afgewezen. Als Nederland de wetswijziging aanneemt, is het daarmee niet het eerste land ter wereld. Argentinië schafte de deskundigenverklaring in 2012 als eerste af, Denemarken volgde in 2014 als eerste Europese land. Ook Ierland, Malta en Noorwegen hebben aanpassingen doorgevoerd.||https://nos.nl/artikel/2446147-wat-houdt-de-nieuwe-transgenderwet-in-vijf-vragen-en-antwoorden
2022-09-27||Wekdienst 27/9: Debat over transgenderwet • Staatsbegrafenis Japanse oud-premier Abe|| Goedemorgen. De Tweede Kamer debatteert over wijzigingen in de transgenderwet, en de Japanse oud-premier Shinzo Abe krijgt een staatsbegrafenis.  Eerst het weer: vanmiddag wordt het maximaal 12 of 13 graden. De bewolking overheerst en slechts heel af en toe breekt de zon door. Ook valt met enige regelmaat een bui. Soms gaat het om een langdurig pittig exemplaar met onweer. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Steeds meer kinderen komen met een lege maag naar school. Dat heeft gevolgen voor hun concentratie en ontwikkeling. "De laatste tijd zien we een toename van armoede onder kinderen en merk je ook dat steeds meer ouders de rekeningen niet meer kunnen betalen. En kinderen daardoor ook opgroeien in armoede, of in ieder geval armoedestress", zegt jeugdarts Yvonne Vanneste. "Aan kinderen kun je het zien doordat ze zich niet goed kunnen concentreren op school, en minder goede cijfers halen", gaat ze verder. "En bij navraag blijkt dat ze niet gegeten hebben, niet ontbeten hebben en hun lunchtrommeltje niet mee hebben." Om die kinderen te hulp te schieten, verzorgt deze school dagelijks een lunch. Iets waar de Tweede Kamer landelijk 100 miljoen euro voor wil uittrekken: Fijne dinsdag! ||https://nos.nl/artikel/2446143-wekdienst-27-9-debat-over-transgenderwet-staatsbegrafenis-japanse-oud-premier-abe
2022-09-27||Eerste zorgpremie 2023 bekend: bijna 10 euro per maand hoger|| De premie voor een basisverzekering gaat bij zorgverzekeraar DSW komend jaar met 9,75 euro per maand omhoog. Dat is een stijging van 7,6 procent. De maandpremie bedraagt in 2023 bij DSW 137,50 euro. Het Schiedamse verzekeringsbedrijf is traditiegetrouw de eerste zorgverzekeraar die de nieuwe premie voor volgend jaar bekendmaakt. Andere verzekeraars zullen er met hun premies bij in de buurt zitten, verwacht Peter Ruys van vergelijkingssite Zorgkiezer. "Andere verzekeraars volgen doorgaans het voorbeeld, maar bij sommige verzekeraars zal de stijging nog hoger zijn. Dat heeft te maken met de reserves die per verzekeraar verschillen." Eerder werd al duidelijk dat de zorgkosten komend jaar met ruim 8 procent stijgen. Dat de premiestijging bij DSW daaronder blijft, komt volgens de verzekeraar door de inzet van financiële reserves. Vrijwel alles in de zorg wordt duurder. 60 procent van de zorgkosten bestaat uit salarissen. Deze week beginnen de cao-onderhandelingen voor niet-academische ziekenhuizen. De FNV wil een salarisverhoging van 12,5 procent. Academische ziekenhuizen moeten volgens de daar geldende cao salarissen in januari compenseren voor de inflatie. Maar ziekenhuisbesturen zeggen dat ze van die afspraak af willen, omdat ze het niet kunnen betalen. Peter Ruys verwacht dat verzekerden op zoek gaan naar manieren om te besparen, door bijvoorbeeld aanvullende pakketten te schrappen of te kiezen voor een budgetpolis met minder keuzevrijheid. De overheid komt mensen met een laag inkomen tegemoet door de zorgtoeslag volgend jaar eenmalig te verhogen, met 412 euro.  DSW meldt dat het aantal verzoeken om betalingsregelingen de laatste maanden met 50 procent steeg. "Dat is een teken dat het steeds moeilijker wordt om de zorgverzekering te betalen," zegt bestuursvoorzitter Aad de Groot. "De mensen die ons bellen zeggen dat de stapeling van kosten hen in de problemen brengt. Energie, de supermarkt, alles gaat omhoog." De Groot verwacht dat het aantal betalingsregelingen verder gaat stijgen, na de premieverhoging in januari. "Het is belangrijk dat verzekerden goed nagaan of ze aanspraak kunnen maken op de zorgtoeslag. Die gaat komend jaar ook fors omhoog."||https://nos.nl/artikel/2446140-eerste-zorgpremie-2023-bekend-bijna-10-euro-per-maand-hoger
2022-09-27||Missie geslaagd: sonde NASA slaat in op ruimterots|| De Amerikaanse ruimtevaartorganisatie NASA is erin geslaagd een ruimtesonde met hoge snelheid op een ruimterots te laten botsen. Met de botsing wordt de koers van de ruimterots veranderd, maar hoeveel precies moet de komende tijd blijken. De NASA onderzoekt met de ruimtetest of een dergelijke manoeuvre de koers zou kunnen veranderen van een planetoïde die dreigt in te slaan op de aarde. "Het was heel spannend", zegt Michel van Pelt van de Europese ruimtevaartorganisatie ESA. "Iedereen weet wat de bedoeling is, maar of het ook ging lukken bleef spannend. Je zag ook dat de crew de laatste vijf minuten maar ging staan en niets meer kon doen." Uiteindelijk gebeurde de botsing zoals gepland, precies om 01.14 uur Nederlandse tijd. "Nu begint de wetenschap", zei Lori Glaze van de NASA nadat duidelijk was geworden dat de rots was geraakt. "Nu gaan we echt zien hoe doeltreffend we zijn geweest." De NASA was erg tevreden over de missie en ook over de beelden van de inslag: Het is voor het eerst dat getest wordt of de aarde zo zou kunnen worden verdedigd. DART, dat staat voor Double Asteroid Redirection Test, werd ervoor in november 2021 gelanceerd. DART botste met zo'n 20.000 kilometer per uur. Het experiment heeft alles bij elkaar 325 miljoen dollar gekost. Volgens wetenschappers zijn 'we' met de test op tijd. De dreiging van een hele grote inslag op aarde is voorlopig niet zo heel groot, is de inschatting. Van alle asteroïden die dicht bij de aarde hun rondjes om de zon draaien, zal er komende eeuw niet een groter dan 140 meter inslaan. De NASA tekent daarbij wel aan dat we de helft van alle planetoïden nog niet kennen, en dat ook kleinere rotsblokken nog behoorlijke schade aan kunnen richten. De Europese ruimtevaartorganisatie ESA stuurt over twee jaar een sonde naar de ruimterots om preciezer te bekijken wat de schade is. "Die komt aan op precies dezelfde plaats", zegt Van Pelt van ESA, die bij die missie betrokken is. "Die sonde zal dan van dichtbij kunnen kijken wat er precies is gebeurd, zoals dingen die je niet vanaf de aarde kan zien. Bijvoorbeeld hoeveel materiaal uit de rots is geschoten."||https://nos.nl/artikel/2446138-missie-geslaagd-sonde-nasa-slaat-in-op-ruimterots
2022-09-27||'Nederlands rapport over mogelijke oorlogsmisdaad Australiërs spoorloos'|| Nederlandse militairen hebben in 2010 in Uruzgan melding gemaakt van een mogelijke oorlogsmisdaad door Australische militairen. Dat meldt NRC. Een Afghaanse burger zou zijn gemarteld en doodgeschoten. Een rapport erover dat binnen de Nederlandse krijgsmacht werd verspreid, leidde niet tot actie en volgens het ministerie van Defensie is het niet meer te vinden.  De krant, die er maanden onderzoek naar deed, schrijft dat de Australiërs er destijds van overtuigd waren dat de Afghaanse man betrokken was bij een dodelijke aanslag op twee Nederlandse mariniers, op 17 april 2010. De Australiërs gaven aan Nederlandse mariniers door dat het ging om de bommenmaker. Nederland kreeg de verblijfplaats van de Afghaan door en pakte hem op. Na verhoor werd hij vrijgelaten omdat inlichtingenofficieren ervan overtuigd raakten dat hij er niets mee te maken had. Het misverstand zou zijn ontstaan omdat hij dezelfde naam had. Australische troepen zouden de Afghaan daarna alsnog hebben gemarteld en vermoord, vertelden lokale bronnen volgens NRC aan Nederlandse inlichtingenofficieren. De Australiërs zouden zijn mondhoeken hebben opengesneden en hem in zijn hoofd hebben geschoten. Een Nederlandse inlichtingenofficier stelde er een zogeheten Special Report over op, wat volgens bronnen van de krant naar het bureau van de commandant van de Task Force Uruzgan Kees van den Heuvel ging, evenals naar het hoofd inlichtingen. Ook zou het in een digitaal systeem zijn beland waartoe de militaire inlichtingendienst MIVD toegang toe heeft. "Aan het eind van de missie belandde het op een harde schijf die het archief in ging." Na het verschijnen in november 2020 van een Australisch rapport over oorlogsmisdaden in Afghanistan door Australische militairen wilden Tweede Kamerleden weten wat Nederlandse militairen hiervan wisten. Toenmalig ministers Blok van Buitenlandse Zaken en Bijleveld van Defensie zegden een onderzoek toe en volgens NRC kwam er rond die tijd ook een melding binnen over het genoemde Special Report. Dat bleek uiteindelijk niet meer te vinden. "Harde schijven bleken onvindbaar of incompleet, documenten ontbraken, betrokkenen konden zich niets meer herinneren", schrijft NRC. Het ministerie van Defensie zegt tegen de krant dat het onderzoek naar de melding over het Special Report formeel nog loopt. Toenmalig commandant Van den Heuvel zegt dat hij het rapport nooit onder ogen heeft gekregen, en vraagt zich af of het wel heeft bestaan. Het hoofd inlichtingen, dat het rapport ook zou hebben gekregen, wil niet reageren tegen NRC. Het Australische ministerie van Defensie zegt "geen meldingen te hebben gevonden met beschuldigingen over schendingen van het internationaal humanitair recht". Defensie bevestigt ook tegenover de NOS dat het rapport tot nu niet is achterhaald. Maar het ministerie benadrukt dat het onderzoek nog niet af is. "Er is een speciaal digitaal zoeksysteem aangeschaft om het rapport alsnog te vinden", zegt een woordvoerder. ||https://nos.nl/artikel/2446137-nederlands-rapport-over-mogelijke-oorlogsmisdaad-australiers-spoorloos
2022-09-27||Kritiek op mijn onzichtbaarheid in crises is terecht, zegt Rutte || Premier Rutte erkent dat hij bij verschillende crises de afgelopen tijd te onzichtbaar is geweest. Eerst vond hij die kritiek niet terecht, maar inmiddels denkt hij daar anders over. "Als mensen zeggen 'waar was je?' dan is dat meestal terecht", zei hij in Op1. Zowel in de toeslagenaffaire, de stikstofcrisis en bij de aardbevingen in Groningen kreeg Rutte het verwijt dat hij te veel op de achtergrond bleef. Hij wil zich nu meer laten zien. "Daarom is het goed dat we nu hier zitten", zei hij tegen interviewer Sven Kockelmann, die hem een klein uur lang ondervroeg op het Catshuis. Het vertrouwen in het kabinet is door alle problemen zeer laag. Rutte heeft overwogen een toespraak te houden vanuit het Torentje, zoals hij ook enkele keren deed tijdens de coronaperiode. "Maar het nadeel is dan dat niemand iets terug kan zeggen. Dit is beter." Toch sluit hij niet uit dat hij in de toekomst nogmaals de Nederlanders toespreekt vanuit het Torentje. Rutte ging tijdens het interview in op veel van de problemen waar zijn regering mee kampt, zoals de oorlog in Oekraïne en de hoge energieprijzen die daar het gevolg van zijn. Hij benadrukte dat de uitgangspositie van Nederland goed is om deze crisis het hoofd te bieden. "De economie draait goed. Er is nauwelijks werkloosheid", betoogde de premier. Toegeven aan Poetin is geen optie, omdat de Russische president niet zal stoppen bij Oekraïne als hij zijn zin krijgt, zei Rutte. Dat is volgens hem ook de les die we geleerd hebben uit de Tweede Wereldoorlog, toen Hitler de agressor was. Rutte is ervan overtuigd dat het grootste deel van de Nederlanders begrijpt dat we vol moeten houden. Belangrijk is daarbij wel dat de regering bijspringt om de energie een beetje betaalbaar te houden, zei hij. De premier begrijpt dat mensen vinden dat het kabinet te laat is gekomen met het prijsplafond voor gas en elektriciteit, maar volgens hem kon dat pas toen begin september EU-breed was afgesproken dat zo'n maatregel voor alle burgers en niet voor een specifieke groep toegestaan was. De verkiezingswinst van de rechts-radicale Giorgia Meloni in Italië noemt de premier "reden tot zorg". Hij wees op de uitspraken die door haar en de partijen waarmee ze gaat samenwerken zijn gedaan in het verleden. "Er zijn dingen gezegd en gedaan waarvan je zegt: er is reden voor waakzaamheid." In het interview ging het ook over de manier waarop Forum voor Democratie het kabinet tegemoettreedt. Rutte steunt zijn ministers Kuipers (VWS) en Van Gennip (SZW), die onderzoeken of ze aangifte kunnen doen tegen Forum-Kamerlid Pepijn van Houwelingen. Die verstuurde dit weekend een tweet met een gemanipuleerde foto waarop de twee ministers een hakenkruisvlag hijsen. "Dat gaat alle grenzen te buiten", stelde Rutte. "Stel je voor dat kinderen een foto zien waarop hun vader of moeder een nazivlag hijst. Totaal geschuffeld." Als het inderdaad mogelijk blijkt om als minister aangifte te doen tegen een Kamerlid, dan is hij er voorstander van dat Kuipers en Van Gennip dat doen. Ondanks alle kritiek is hij voorlopig niet van plan te stoppen. "Ik heb een mandaat van de kiezer tot 2025." De ambitie van het kabinet is volgens hem om in 2030 een land te hebben "dat modern is, en schoon. Waar de rest van de wereld jaloers naar kijkt."||https://nos.nl/artikel/2446136-kritiek-op-mijn-onzichtbaarheid-in-crises-is-terecht-zegt-rutte
