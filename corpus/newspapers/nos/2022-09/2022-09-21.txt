2022-09-21||'Weglopen kabinet unicum in de parlementaire geschiedenis' || Het debat over de Prinsjesdagstukken was zo'n tien uur onderweg toen zich tijdens het betoog van FvD-voorzitter Thierry Baudet een opmerkelijk moment voordeed. Het voltallige kabinet verliet het vak K en de Forumleider werd daarna uitgesloten van de verdere vergadering. Wat gebeurde er? Baudet suggereerde dat minister Sigrid Kaag (Financiën) tijdens haar studietijd in Oxford mogelijk was gerekruteerd door een geheime dienst. Het St. Anthony's College in Oxford was volgens de Forum-leider "weinig meer dan in feite een opleidingsinstituut voor westerse geheime diensten". De insinuatie leidde tot zichtbare ergernis bij Kaag, die vanuit het kabinetsvak afkeurend met haar hoofd schudde. Kamervoorzitter Vera Bergkamp greep in. "We hebben de afspraak gemaakt dat het niet over de persoon gaat", reageerde zij. "Een soort complot over waar zij gestudeerd heeft, vind ik niet gepast". Toen Baudet toch doorging over Oxford, verliet Kaag haar stoel en de Kamer, gevolgd door de andere kabinetsleden. Bergkamp schorste de vergadering. Het voltallige kabinet verliet de plenaire zaal nadat Baudet de opleiding van Kaag een "opleiding voor westerse spionnen" noemde: "Een unieke gebeurtenis in de parlementaire geschiedenis", zegt Bert van den Braak, bijzonder hoogleraar parlementaire geschiedenis (Universiteit Maastricht). "Dat een voltallig kabinet wegloopt, is bij mijn weten nooit eerder gebeurd. Zelfs het weglopen van een enkele minister tijdens een debat is uniek", stelt de hoogleraar, die ook is verbonden aan het Montesquieu Instituut. Na een onderbreking van enkele minuten keerde alleen premier Rutte terug naar het kabinetsvak. Hij noemde de verwijten van Baudet aan het adres van Kaag "onacceptabel". Bergkamp vroeg Baudet daarop zijn woorden terug te nemen, maar de Forumleider weigerde dit. Bergkamp sloot hem vervolgens uit van verdere deelname aan het debat. Dat een Kamerlid het woord wordt ontnomen, gebeurde in de parlementaire geschiedenis zo'n twintig keer eerder. En slechts vijf keer eerder werd een Kamerlid uit een debat verwijderd. Ook daarin deed zich volgens Van den Braak vanavond dus een vrij unieke situatie voor. Voorzitter Bergkamp ontneemt Baudet het woord: In een column schreef de hoogleraar afgelopen januari dat "de vrijheid in het debat de afgelopen vijftien jaar enorm is toegenomen". Ook het debat van vanavond is hier een voorbeeld van, stelt hij. "Voor 2000 was het gebruikelijk dat een Kamerlid op verzoek van de voorzitter zijn woorden terugnam, maar Baudet speelde hier de vermoorde onschuld." Dat de gedragsregels ruimer worden opgevat, komt volgens Van den Braak door twee ontwikkelingen. Enerzijds wijst hij naar de overlevering van Pim Fortuyn, die de grens opzoeken tot zijn handelsmerk maakte. Ook de komst van de PVV in het parlement heeft volgens hem een rol gespeeld. "Sinds de komst van die partij zijn de grenzen opgerekt", stelt de hoogleraar. "Langzaam is de sfeer ontstaan dat alles maar gezegd moet kunnen worden". De gebeurtenis staat niet op zich. Begin dit jaar sprak Kamervoorzitter Vera Bergkamp met alle partijen over de terugkerende discussie over wat wel en niet mag in debatten. Afgelopen februari maakte zij duidelijk dat ze vaker wilde ingrijpen bij intimidatie of bedreigingen. Ook bij woorden als "knettergek" of "idioot" zei ze te zullen ingrijpen. Een maand later sprak de Kamer over de debatcultuur. De meeste partijen gaven toen aan dat zij in het algemeen vinden dat de Kamervoorzitter vaker zou mogen ingrijpen. Volgens Van den Braak gold lang de opvatting dat Kamerleden zelf maar moesten ingrijpen bij incidenten. Daarin ziet hij nu een omslagpunt, net als in het idee dat alles gezegd moet kunnen worden. "In het parlement geldt immuniteit, maar je mag niet zomaar beschuldigingen uiten waar geen bewijs voor is", analyseert hij. Dat Bergkamp Baudet het woord ontnam, is volgens de hoogleraar dan ook in lijn met de regels in de Tweede Kamer. "Hij verbindt aan Kaags opleiding een soort complottheorie en insinueert dat ze spion is geweest." Hoewel de voorschriften niet duidelijk stellen dat zulke insinuaties ongeoorloofd zijn, is Van den Braak heel stellig: "Het zijn persoonlijke aantijgingen, een voorzitter moet dan ingrijpen." Baudet ging daar niet mee akkoord, liet hij achteraf op Twitter weten. "Wat ik zei was gewoon feitelijk. Onbegrijpelijke overreactie", tweette hij. Hij kreeg bijval van Van Haga. Andere partijleiders spraken na de schorsing juist hun steun uit aan Bergkamp. De situatie van vanavond plaatst de voorzitter voor een lastig dilemma, zegt hoogleraar Van den Braak. Hij spreekt van een "tactiek van ontregelen", waarbij een incident bewust lijkt te worden uitgelokt. "Als de voorzitter niet ingrijpt, geeft dat een soort vrijbrief om alles te mogen zeggen. Maar als ze wel reageert, ontstaat een rel. In dat opzicht doe je het als voorzitter nooit goed."||https://nos.nl/artikel/2445495-weglopen-kabinet-unicum-in-de-parlementaire-geschiedenis
2022-09-21||Russen protesteren tegen mobilisatie, 'ruim 1300 aanhoudingen'|| Russen zijn de straat op gegaan om te demonsteren tegen het besluit van president Poetin om 300.000 reservisten te mobiliseren voor de oorlog in Oekraïne. De politie heeft ruim 1300 demonstranten opgepakt in 38 steden, zegt de Russische mensenrechtenorganisatie OVD-info. Eerder op de dag sprak de mensenrechtenorganisatie nog van zo'n 100 aanhoudingen, maar dat aantal is snel opgelopen. 'Het dierbaarste wat ze van ons kunnen afpakken, zijn onze kinderen', zegt een demonstrant:  Ook in de hoofdstad Moskou gingen mensen de straat op om hun ongenoegen te uiten. De politie trad daar direct op en sloeg mensen in de boeien. Volgens OVD-info zijn daar meer dan 500 mensen gearresteerd. Mensen scandeerden onder meer "Geen oorlog!" of vroegen om een Rusland zonder Poetin. In Sint-Petersburg telde de organisatie zeker 556 arrestaties. Ook in Tomsk en Irkoetsk in Siberië en in Jekaterinenburg gingen mensen de straat op. Sommigen hielden borden omhoog met de kleuren van de Oekraïense vlag. Protesten die niet vantevoren zijn aangemeld bij de autoriteiten zijn illegaal in Rusland. Russen die de straat op gingen schreeuwden "Geen oorlog!": Na de aankondiging van Poetin die gisterochtend op de Russische televisie te zien was, werd via online-kanalen opgeroepen om in opstand te komen. Het openbare ministerie van Moskou waarschuwde dat op het organiseren van of het deelnemen aan de protesten 15 jaar gevangenisstraf staat. De staatsmediawaakhond van het land, Rozkomnadzor, waarschuwde de media dat hun websites geblokkeerd worden als er "valse informatie" over de mobilisatie wordt verspreid. Wat dat precies betekent, werd niet uitgelegd. De politie in Moskou trad hard op tegen demonstranten: Poetin zei in zijn toespraak dat alleen reservisten worden opgeroepen om te vechten. Mannen die worden opgeroepen, krijgen eerst een militaire training, zei de Russische minister van Defensie. De mobilisatie gaat per direct in. Volgens Poetin is het besluit een logisch antwoord op wat hij "bedreigingen" van Rusland noemt. Het Westen probeert Rusland te "vernietigen" volgens de president. Ook had hij het over "nucleaire chantage" door het Westen. Als het daarmee doorgaat, waarschuwde hij, zal Moskou reageren met alle middelen. Zo maakte Poetin de mobilisatie bekend: ||https://nos.nl/artikel/2445490-russen-protesteren-tegen-mobilisatie-ruim-1300-aanhoudingen
2022-09-21||Kabinet verlaat uit protest de zaal om insinuatie Baudet, Bergkamp ontneemt hem het woord|| Het hele kabinet is weggelopen tijdens het debat over de Prinsjesdagstukken vanwege opmerkingen van FvD-leider Baudet. Kamervoorzitter Bergkamp heeft hem inmiddels het woord ontnomen. Hij mag niet meer meedoen aan het debat, zei zij. Baudet begon in zijn betoog over de opleiding van minister Kaag aan het St Anthony's College in Oxford, waar volgens hem marxistische studenten werken en spionnen worden opgeleid, daarmee suggererend dat zij mogelijk was gerekruteerd door een geheime dienst. Minister van Financiën Kaag protesteerde eerst bij de voorzitter. Die wees Baudet erop dat er geen persoonlijke aanvallen worden gedaan, maar Baudet ging door, waarop Kaag wegliep, direct gevolgd door andere kabinetsleden en ten slotte door het hele kabinet. Het kabinetsvak K was binnen een minuut helemaal leeg. Kijk hier naar het fragment: Kamervoorzitter Bergkamp wilde toen meteen schorsen voor de dinerpauze, maar daar protesteerde PVV-leider Wilders tegen. Hij vindt dat het kabinet, wat er ook gezegd wordt, moet luisteren naar een Kamerlid. Baudet was inmiddels de zaal uitgelopen. Hij had eerder dan zijn beurt op de lijst het woord gekregen "vanwege positieve dringende privéomstandigheden". De echtgenote van Baudet is hoogzwanger. Op een gegeven moment kwam premier Rutte alleen weer terug. Hij zei in een verklaring: "Dat Kamerleden de grens van het betamelijke opzoeken hoort bij het debat, maar dit is een grens overgegaan. Dit is onacceptabel. In overleg met de rest van het kabinet ga ik hier weer zitten, maar alles hangt af van wat er verder gezegd wordt." Bergkamp wilde vervolgens dat Baudet zijn woorden over Kaag terugnam. Dat weigerde hij, en hij herhaalde ongeveer wat hij eerder had gezegd. Daarop zei Bergkamp: "Ik ontneem u het woord." Dit besluit werd gesteund door een meerderheid in de Kamer, al merkten veel Kamerleden wel op dat zij het er niet mee eens waren dat het kabinet was weggelopen. PvdA-leider Kuiken merkte op: "Het moet gaan over de financiële problemen van mensen, en nu gaat het weer hier over." Kijk hier naar het fragment met de reacties van Rutte en Bergkamp:  Buiten de zaal zei Rutte zich te realiseren dat het kabinet te gast is in de Kamer. De Kamervoorzitter gaat over de vraag of een betoog acceptabel is of niet, niet het kabinet, zo zei hij. Maar wat Baudet nu zei ging Rutte te ver: ||https://nos.nl/artikel/2445486-kabinet-verlaat-uit-protest-de-zaal-om-insinuatie-baudet-bergkamp-ontneemt-hem-het-woord
2022-09-21||Duitsland voorkomt voorlopig instorten energiemarkt|| Met wat waarschijnlijk de grootste nationalisatie in de geschiedenis van de Bondsrepubliek is, houdt de Duitse staat de grootste gasleverancier in het land overeind. De redding van Uniper is nodig omdat Rusland de directe gasleveringen aan het land helemaal heeft stopgezet, maar de stap stelt de overheid ook voor nieuwe vragen. Een vergaande ingreep hing in de lucht. Uniper haalde de helft van het gas dat het nodig had uit Rusland, maar moest toen dat niet meer stroomde duurder vervangend gas inkopen. De verliezen liepen daardoor de laatste tijd met meer dan 100 miljoen euro per dag op. De gevolgen van een faillissement zouden groot zijn. Uniper levert aan veel bedrijven en instellingen, waaronder ook meer dan 200 gemeentelijke energiebedrijven, die ook huishoudens van energie voorzien. Het bedrijf is volgens de overheid 'systeemrelevant', omvallen zou een domino-effect in gang kunnen zetten dat de energiemarkt voor een belangrijk deel platlegt. Nu de overheid het overneemt, is omvallen geen acuut gevaar meer. Wel blijft het achterliggende probleem bestaan: bedrijven zoals Uniper moeten voorlopig gas duurder inkopen dan de prijs waarvoor ze hun energie kunnen doorverkopen aan klanten. Om dat probleem aan te pakken, kondigde de overheid eerder al een gastoeslag aan. Vanaf 1 oktober betalen klanten 2,4 cent extra per verbruikt kilowattuur. Gasleveranciers die erg afhankelijk waren van Russisch gas ontvangen dat geld vanaf eind oktober. Daarmee kunnen ze duurder ander gas inkopen. Die toeslag gaat er komen, alleen is het de vraag of die over een paar maanden ook kan blijven als de Duitse overheid Uniper daadwerkelijk genationaliseerd heeft. Dan zou de heffing via Uniper deels in zak van de staat belanden en dus veranderen in een soort belasting. Dat mag niet zomaar, een team van juristen zoekt nu onder hoge druk uit of de toeslag dan kan blijven. "Die toeslag is niet willekeurig voor de lol bedacht," zei minister Habeck van Economische zaken vandaag op een persconferentie. Ze is bedoeld om niet alleen de staat, maar ook verbruikers mee te laten betalen aan de hogere kosten. "Komt de heffing er niet, dan moet er snel een andere oplossing komen." Eerder kreeg Habeck al kritiek omdat het geld ook dreigde te belanden bij energiebedrijven die niet in nood zijn. Volgens de minister is dat probleem in elk geval door een aanpassing oplosbaar. Ook andere energiebedrijven in Duitsland zijn in de problemen. Zo heeft VNG, goed voor een vijfde van alle gasleveringen in het land, eveneens om staatssteun gevraagd. Die zal het bedrijf krijgen, heeft Habeck al beloofd, over details zijn ze nog in gesprek. Verder heeft de Duitse staat het roer overgenomen bij de Duitse dochters van het Russische oliebedrijf Rosneft en het Russische gasbedrijf Gazprom, om leveringen aan Duitsland veilig te stellen. Die zijn weliswaar daarmee niet eigendom van de Duitse staat, maar staan wel volledig onder staatscontrole. Het is niet uitgesloten dat de Duitse overheid naast Uniper nog een van de andere energiebedrijven nationaliseert. Op de vraag of de staat de Gazpromdochter en VNG overneemt als de gastoeslag uiteindelijk moet verdwijnen, antwoordde Habeck: "De staat zal alles doen wat nodig is om bedrijven overeind te houden." Voor de Nederlandse overheid is de reddingsactie goed nieuws. Net als energiebedrijf RWE heeft Uniper een rechtszaak tegen de Nederlandse staat lopen, vanwege een kolencentrale die het bedrijf bezit op de Maasvlakte. Eerder besloot Nederland dat de kolencentrales in 2030 moeten sluiten. Omdat dat eerder is dan gepland, zegt Uniper inkomsten mis te lopen en eist het een schadevergoeding. Een voorwaarde van de Duitse overheid voor de reddingsactie is dat Uniper die zaak laat vallen. Dat is nog niet gebeurd, zegt Uniper op een vraag van de NOS. Duitsland zelf krijgt er dankzij de nationalisatie een paar ingewikkelde dossiers bij. Zo valt ook een Zweedse kerncentrale onder Uniper, terwijl Duitsland juist grote bezwaren heeft tegen kernenergie en de laatste eigen centrales binnenkort sluit. En Uniper bezit naar eigen zeggen nog vijf energiecentrales in Rusland, die samen 5 procent van de energie in het land leveren. Op de site van het bedrijf staat dat het de oorlog in Oekraïne ten strengste veroordeelt, en dat het af wil van de Russische tak. Wat de Duitse overheid met deze centrales gaat doen, is nog niet duidelijk. In het algemeen zei Habeck: "Duitsland zal invloed uitoefenen op Uniper. En we zullen de verschillende onderdelen heel nauwkeurig bekijken."||https://nos.nl/artikel/2445485-duitsland-voorkomt-voorlopig-instorten-energiemarkt
2022-09-21||Rente in VS opnieuw fors omhoog, in strijd tegen inflatie|| De rente in de Verenigde Staten gaat fors omhoog. De Fed, het stelsel van centrale banken, heeft besloten tot een verhoging met 0,75 procentpunt. Daarmee geldt voor het belangrijkste tarief een bandbreedte van 3 tot 3,25 procent. Dat is het hoogste niveau sinds 2008. Tegelijkertijd werd bekend dat de groeiverwachting voor de Amerikaanse economie fors is verlaagd. In juni werd nog gerekend met een groei van 1,7 procent. Nu is de verwachting dat de groei beperkt blijft tot 0,2 procent. Dat de rente omhoog zou gaan is geen verrassing, wel spannend was hoe groot de stap van de Fed zou worden. Het is de vijfde renteverhoging in de VS sinds begin dit jaar en de derde keer achtereen dat de rente met 0,75 procentpunt wordt verhoogd. De sprongen zijn bedoeld om de de inflatie te beteugelen. Die is in de VS, net als in Europa, pijlsnel opgelopen. Eerder deze week werd bekend dat de inflatie in de VS in augustus uitkwam op 8,3 procent. Dat is wat wat hoger dan waar analisten op hadden gerekend. Het was een nieuwe aanwijzing dat het wel eens een forse rentestap zou kunnen worden. Er werd zelfs rekening gehouden met een verhoging met een vol procentpunt, maar zo ver kwam het dus niet. De financiële markten reageerden negatief, de koersen daalden na het bekend worden van de rentestap.  Wereldwijd proberen centrale banken de inflatie omlaag te brengen. Het verhogen van de rente is daarvoor het belangrijkste instrument. De hoop is dat het de groei van de economie vertraagt, en in het kielzog daarvan de prijsstijgingen (en dus de inflatie). Het is voor centrale bankiers wel dansen op een smal koord. Als de economie te veel afkoelt, dreigt een recessie. Ook de Europese Centrale Bank draait aan de renteknop. Twee weken geleden besloten de bankiers in Frankfurt tot een verhoging van de belangrijkste tarieven met 0,75 procentpunt, de grootste verhoging sinds de invoering van de euro in 2002. De rente kwam daarmee uit op 0,75 procent. Dat is historisch gezien nog steeds erg laag, maar wel het hoogste niveau in meer dan tien jaar. Jarenlang was het belangrijkste rentetarief van de ECB zelfs negatief: De voorzitter van Fed, Jerome Powell, liep op een economische conferentie vorige maand in Jackson Hole al vooruit op verdere rentestappen in de VS. Hij zei toen zich ervan bewust te zijn dat verhoging van de rente Amerikanen financieel raakt. Het zal "wat pijn" doen, zo zei hij toen. Powell maakte daar duidelijk dat prijsstabiliteit zijn hoogste prioriteit is en dat een wat lagere economische groei daarvoor op de koop toe moet worden genomen. Aandelenbeurzen zijn niet blij met renteverhogingen. Het leidt ertoe dat het voor bedrijven duurder wordt om geld te lenen, waardoor de winsten onder druk komen te staan. En het vooruitzicht op lagere winsten leidt weer tot koersdalingen. Ook wordt het door een hogere rente aantrekkelijker geld uit te lenen, in plaats van in aandelen te steken. ||https://nos.nl/artikel/2445481-rente-in-vs-opnieuw-fors-omhoog-in-strijd-tegen-inflatie
2022-09-21||Hoekstra over speech Poetin: 'Dit gaat over iets groters dan Oekraïne'|| De Russische president Poetin kiest er met zijn speech van vanochtend voor om de oorlog met Oekraïne verder te laten escaleren. Dat heeft minister Hoekstra van Buitenlandse Zaken gezegd in New York. Hij is daar voor de opening van de Algemene Vergadering van de Verenigde Naties. Hoekstra sprak van "een volstrekt ongerechtvaardigde oorlog, waarin Poetin verder escaleert met die fake-referenda en een gedeeltelijke mobilisatie". Aan het standpunt van Nederland en andere landen die Oekraïne steunen, zal volgens de minister niets veranderen. "Wij gaan niet toegeven. Hier staat heel veel op het spel, niet alleen voor Oekraïne. Dit gaat ook over vrede en veiligheid in ons eigen Europa, ons eigen continent." Hoekstra benadrukte dat Nederland Oekraïne zal blijven voorzien van wapens, hulp en geld. Hij onderschreef de woorden van de Amerikaanse president Biden die in New York zei dat de wereld uiteindelijk van alle 193 landen gezamenlijk is. Biden haalde tijdens zijn VN-speech hard uit naar Poetin: "Landen gaan zelf over hun grenzen, bepalen zelf wat er op hun grondgebied gebeurt. Wat Poetin nu doet is daarmee volstrekt in strijd", aldus Hoekstra. De minister zei verder dat Nederland met andere westerse landen steun blijft zoeken voor maatregelen tegen Poetin. "We moeten de rest van de wereld meenemen, ook ver van Europa. Waar men misschien denkt: gaat dit ons aan? Mijn antwoord is: ja, dit gaat iedereen aan." Behalve voor directe hulp blijft Nederland zich inzetten voor het nemen van verdere strafmaatregelen tegen Rusland. "Dat vergt een lange adem. Er zijn ook landen die andere zorgen hebben, die minder uitgesproken zijn." Hoekstra gaat ervan uit dat de oorlog in Oekraïne nog geruime tijd gaat duren. "Het is niet een kwestie van een paar maanden, is mijn taxatie. Vastberadenheid is gevraagd, van Nederland, van Europa en van een heleboel landen hier in New York." Eerder vandaag reageerde ook premier Rutte al op de toespraak van Poetin waarin hij een gedeeltelijke mobilisatie afkondigde. Premier Rutte noemt de mobilisatieoproep van Poetin "paniek". "Je ziet dat Oekraïne met westerse steun succesvol begint op te treden tegen Rusland", zei Rutte voorafgaand aan het debat over de Prinsjesdagplannen. "Er is sprake van een soort paniekreactie." De premier reageerde ook laconiek op de Russische dreiging om nucleaire wapens in te zetten. "Dat laat ons redelijk Siberisch koud, om maar in Russische termen te blijven."||https://nos.nl/artikel/2445480-hoekstra-over-speech-poetin-dit-gaat-over-iets-groters-dan-oekraine
2022-09-21||'Inbraak bij PSV'er Ki-Jana Hoever tijdens wedstrijd tegen Feyenoord'|| PSV'er Ki-Jana Hoever is afgelopen zondag bestolen, terwijl hij vanaf de kant toekeek tijdens de eredivisiewedstrijd tegen Feyenoord. Dat meldt het Eindhovens Dagblad. De politie kan alleen bevestigen dat er zondag in een woning in Eindhoven is ingebroken. Agenten kwamen zondagmiddag tijdens de wedstrijd PSV-Feyenoord met kogelwerende vesten af op de inbraak in het centrum van Eindhoven. De kogelwerende vesten bleken echter op een misverstand te berusten. De politie dacht dat er bij iemand anders was ingebroken, bij wie de politie automatisch extra voorzorgsmaatregelen neemt. De politie heeft de daders niet te pakken gekregen. Zij zijn er met een buit vandoor. De politie zegt tegen het Eindhovens Dagblad dat er onder meer sieraden zijn gestolen. Hoever is niet de eerste voetballer die bestolen wordt tijdens een wedstrijd. De inbraak van afgelopen weekend is het zoveelste voorbeeld van topvoetballers die een doelwit zijn van criminelen. Eerder werden voetballers Memphis Depay en Eran Zahavi ook bestolen.||https://nos.nl/artikel/2445474-inbraak-bij-psv-er-ki-jana-hoever-tijdens-wedstrijd-tegen-feyenoord
2022-09-21||Wat betekent het prijsplafond voor je energierekening?|| Het kabinet heeft een prijsplafond aangekondigd voor de energierekening van huishoudens per 1 januari. Vooruitlopend daarop moeten energierekeningen in november al omlaaggaan. In hoeverre helpt dit mensen, hoe werkt het en duurt het niet een beetje lang? De overheid garandeert voor het gemiddelde gebruik van een huishouden de maximumprijs van energie. Het gemiddelde gebruik is vastgesteld op 1200 kubieke meter (m3) gas en 2400 kilowattuur (kWh) elektriciteit. Voor alles wat je meer verbruikt dan het gemiddelde gelden de gewone marktprijzen voor gas en elektriciteit. Volgens het kabinet komt de helft van de Nederlandse huishoudens niet boven het gemiddelde. De maximumprijs is waarschijnlijk 1,50 euro per kubieke meter gas en 70 cent per kilowattuur elektriciteit. Het kabinet houdt in de brief aan de Tweede Kamer van gisteren nog een kleine slag om de arm: de maximumprijs van gas zou nog iets omlaag kunnen gaan. Pak even je rekenmachine of je telefoon en de laatste jaarafrekening van het energiebedrijf erbij. Als het kabinet deze prijzen en verbruikscijfers niet aanpast, kan je de volgende rekensom maken: Het gemiddeld verbruik komt dus neer op 3480 euro per jaar, per maand is dat dus maximaal 290 euro aan gas en elektriciteit. Dat is overigens voor veel mensen nog steeds heel veel geld. Het prijsplafond van de overheid garandeert een maximumprijs. Ben je een van de gelukkigen die nog een vast contract met een laag tarief heeft met prijzen die onder de 1,50 euro per m3 gas en onder 0,70 per kWh elektriciteit liggen, dan blijft je energierekening wat-ie is tot het moment dat je contract afloopt. Daarna krijg je waarschijnlijk een contract met een variabel tarief en betaal je dus ook de marktprijs voor alle energie die je meer verbruikt dan het gemiddelde. Het kabinet heeft lang gewacht met maatregelen en nu moet alles heel snel. De overheid en de energiebedrijven moeten nog wat dingen organiseren. Achter de schermen wordt er een oplossing gecreëerd waardoor je maandelijkse energierekening in november en december al omlaaggaat, alsof het prijsplafond al is ingegaan. De overheid en de grote energiebedrijven gaan ervan uit dat dit lukt. Het energiebedrijf stelt je maandbedrag onder meer vast op basis van je energiegebruik van het afgelopen jaar. Nu de gas- en elektriciteitsprijs heel hoog is, loont het meer dan ooit de moeite om energie te besparen. Energiebedrijven hebben apps die gekoppeld zijn aan de slimme energiemeter waardoor je je energiegebruik in de gaten kan houden. Eerder schreven we dit artikel met tips om energie te besparen. Hoge energieprijzen stimuleren verduurzaming en energiebesparing. Zo bekeken is de subsidie die het kabinet nu aan huishoudens geeft niet duurzaam. Omdat de prijzen nu zo hoog zijn dat een groot deel van de huishoudens de rekening domweg niet meer kan betalen wordt dit even voor lief genomen. Als het prijsplafond over een jaar weer afgeschaft kan worden, is dit volgens deskundigen niet zo'n groot probleem. Mocht het langer duren, dan zou het prijsplafond de investering in warmtepompen en andere verduurzamingsmaatregelen kunnen vertragen. De energiebedrijven en de overheid streven ernaar dat er deze winter niemand in de kou komt te zitten. In eerste instantie proberen de energiebedrijven zelf een betalingsregeling te treffen met klanten die in financiële problemen zitten. Lukt dat niet dan worden mensen begeleid naar de schuldhulpverening. In het uiterste geval kan er een beroep gedaan worden op het noodfonds dat het kabinet heeft opgericht. In principe wordt er deze winter dus niemand afgesloten van gas en elektriciteit. Maar energiebedrijven en de overheid zijn het nog niet eens over de voorwaarden. Mocht iemand niet betalen, de telefoon niet opnemen en op geen enkele manier meewerken aan een betalingsregeling, dan is afsluiting nog niet helemaal uit te sluiten. Niet alleen huishoudens, maar ook veel kleine ondernemers komen in de problemen vanwege de hoge energierekening. Een deel van die kleine ondernemers zal kunnen profiteren van het prijsplafond en hierdoor iets minder betalen voor de energierekening, maar dat lost de problemen niet helemaal op. Het kabinet onderzoekt daarom de mogelijkheden voor een subsidieregeling voor energie-intensieve bedrijven. De gesprekken hierover met het midden- en kleinbedrijf en de energiebedrijven worden op dit moment gevoerd en moeten in november duidelijkheid opleveren. Deze regeling zal niet gelden voor de grote energie-intensieve industrie, zoals de chemie en kunstmest-, staal- en aluminiumfabrieken. Veel mensen worden zenuwachtig van de variabele contracten waarbij de prijs van gas en elektriciteit twee keer per jaar, of tegenwoordig zelfs vaker, wordt verhoogd. Energiebedrijven bieden niet of nauwelijks nog langdurige contracten met vastgestelde prijzen aan. Dat komt doordat ze de risico's van zo'n langdurig contract moeten afdekken bij de bank en dat wordt door de prijsschommelingen op de energiemarkt steeds moeilijker. Bovendien kan je als consument nu nog vrij goedkoop uit zo'n contract stappen, mocht de energieprijs plotseling weer omlaag gaan waardoor het energiebedrijf in de problemen kan komen. Het kabinet wil dat energiebedrijven snel weer langdurige contracten gaan aanbieden, maar er wordt nog onderhandeld over de voorwaarden hiervoor. De boete om uit een vast contract te stappen gaat omhoog. Er moet achter de schermen nog veel geregeld worden. Desalniettemin was het kabinet er veel aan gelegen om de contouren van het prijsplafond op Prinsjesdag bekend te maken. Binnen twee weken komt het kabinet met de uitgewerkte plannen, voorafgaande aan de zogenoemde Algemene Financiële Beschouwingen in de Tweede Kamer.||https://nos.nl/artikel/2445471-wat-betekent-het-prijsplafond-voor-je-energierekening
2022-09-21||Fransen opnieuw boos op Nederlandse vissers om 'vernietigende praktijken'|| Franse politici vinden dat Nederlandse vissers de zee voor de Franse kust leegroven. Dat schrijven ze in een open brief in dagblad Le Monde. Het gaat om Nederlandse vissersschepen met grote sleepnetten. Die worden met kabels over de zeebodem voortgetrokken en halen zo vis naar boven. De Nederlanders noemen deze techniek 'flyshoot-visserij'. Volgens de ondertekenaars van de open brief heeft de vistechniek een verwoestend effect op de ecosystemen onder water. ,,Frankrijk moet werken aan een Europees verbod op die vernietigende techniek, die onze wateren en havens tot woestijnen maakt'', schrijven de 120 Kamerleden, senatoren en Europarlementariërs van links en rechts in de brief. Ze vinden het niet alleen schadelijk voor de natuur onder water, maar vinden het ook oneerlijke concurrentie voor de Franse vissers die veelal met kleinere schepen werken. Volgens de politici kunnen vijf grote Nederlandse vissersschepen met hun mega-netten in één dag tijd een gebied leegvissen dat zo groot is als Parijs. "Kleine vissers kunnen zo'n aanval van die industriële vissers niet overleven", staat in de brief. "De enorme Nederlandse schepen hebben eerst de Noordzee al leeggehaald. Toen richtten ze zich op het oostelijk deel van het Kanaal en nu stortten ze zich als roofdieren op het westelijk deel." Eind deze maand wordt er in Brussel overleg gevoerd over de Europese vissers. De Franse politici roepen president Macron op om daar in actie te komen. "Vissen met deze sleepnetten moet zo snel mogelijk verboden worden. Frankrijk moet zijn stem laten horen om de Franse vissers te redden van de vernietigende praktijken van Nederland." Het Europees Parlement stemde dit jaar al voor een verbod op flyshootvissen in de Franse territoriale wateren. Maar dat verbod staat onder druk: de Europese Commissie moet er nog mee instemmen. Daar gaat de echte strijd plaatsvinden, denken de schrijvers van de open brief. Volgens hen voert Nederland een sterke lobby voor zijn eigen vissers en doet de Franse regering niets. "In Frankrijk blijft het stil, terwijl er enorm veel op het spel staat: familiebedrijven, kennis, onze economie, de biodiversiteit en het klimaat." Het is niet voor het eerst dat Franse en Nederlandse vissers ruzie hebben. De afgelopen jaren speelde er een groot conflict over het pulsvissen van de Nederlanders, waarbij wordt gewerkt met stroomstootjes. De Fransen protesteerden ertegen, ook toen met het verwijt dat Nederland met omstreden technieken de zee 'leegroofde'. Het Europees Hof heeft die manier van vissen vorig jaar definitief verboden.||https://nos.nl/artikel/2445465-fransen-opnieuw-boos-op-nederlandse-vissers-om-vernietigende-praktijken
2022-09-21||Duizenden betogers de straat op in Brussel voor meer koopkracht|| In Brussel zijn zo'n 10.000 mensen de straat op gegaan omdat ze meer koopkracht willen. De demonstraten eisen betaalbare energie en willen dat de huurprijzen niet geïndexeerd worden. Voor het hoofdkantoor van werkgeversorganisatie Verbond van Belgische Ondernemingen werd de sfeer even grimmig, meldt de Vlaamse omroep VRT. Demonstranten gooiden met rookbommen en eieren naar het gebouw, waardoor een van de ruiten brak, maar grote rellen en vernielingen bleven uit. De protesten zijn georganiseerd door de vakbonden. "Zelfs een basisproduct zoals voedsel is 5 tot 10 procent duurder geworden, de koopkracht moet omhoog", stelt Miranda Ulens van van het Algemeen Belgisch Vakverbond (ABVV) tegenover de VRT. De betogers eisen ook hogere lonen bij particuliere werkgevers. In de zogeheten 'loonnormwet' is vastgelegd dat lonen ieder jaar met een maximum kunnen stijgen. De betogers willen dat dat wordt verhoogd. Vorige week bereikte de regering een akkoord over energiesteun voor de maanden november en december. In die periode krijgen de Belgen met een variabel contract, afgesloten na oktober 2021, een tegemoetkoming voor de gas- en elektriciteitsrekening. Dat geldt overigens niet voor de burgers met een sociaal tarief, een verlaagd energietarief voor mensen met een laag inkomen. De vakbonden willen overigens dat dat wordt uitgebreid. Bedrijven en zelfstandigen krijgen een verlaging van de accijnzen op gas en elektriciteit tot januari volgend jaar. De vakbonden vinden dat de "burgers worden gewurgd" door de gestegen prijzen voor het levensonderhoud. De maatregelen die de overheid nu heeft genomen zijn volgens hen niet genoeg om mensen uit de brand te helpen. "We zitten op het bot. Het is niet dat we niet willen betalen. Het is dat we niet meer kunnen betalen", zegt Thierry Bodson van vakbond ABVV. Omdat er veel chauffeurs meededen met de demonstraties ontstond er hinder voor het openbaar vervoer in onder meer de Brussel, Antwerpen en de regio Limburg. Daarnaast wordt in negen Brusselse gemeenten het vuil niet opgehaald. Inwoners is gevraagd hun afvalzakken weer binnen te zetten.||https://nos.nl/artikel/2445464-duizenden-betogers-de-straat-op-in-brussel-voor-meer-koopkracht
2022-09-21||Consumentenclubs bang voor 'vergeten groepen' bij prijsplafond energie|| De Consumentenbond en Vereniging Eigen Huis hebben nog veel vragen over de regeling voor een prijsplafond voor energie. Ze zijn bang dat bij de uitwerking grote groepen worden 'vergeten'. Maandag werd bekend dat het kabinet met de energiemaatschappijen heeft afgesproken dat mensen worden gecompenseerd voor de hoge energierekeningen. Beide consumentenorganisaties zijn blij dat mensen die worden geconfronteerd met pijlsnel oplopende energierekeningen tegemoet worden gekomen, maar hebben bedenkingen bij de manier waarop. Ze wijzen erop dat de prijs die consumenten (tot aan het plafond) voor gas betalen relatief laag ligt, terwijl die voor elektriciteit juist relatief hoog is. De directeur van de Consumentenbond, Sandra Molenaar, noemt dat "een onbegrijpelijke keuze". De 'plafondprijs' voor gas is 1,50 euro voor een kuub en dat is volgens haar lager dan toen de oorlog in Oekraïne begon. Voor elektra is de vastgestelde prijs met 0,70 euro voor een kilowattuur juist hoger dan begin dit jaar. "Consumenten die fors hebben geïnvesteerd in bijvoorbeeld een warmtepomp zijn de dupe", zegt Molenaar. 'Voor hen is het straks goedkoper om de warmtepomp uit te zetten en weer op gas te stoken. Dat is niet uit te leggen." Zorgen zijn er verder over mensen die zijn aangesloten op een warmtenet, ook wel stadsverwarming genoemd. Deze mensen hebben geen eigen verwarmingsinstallatie. De Vereniging Eigen Huis wil dat ook zij profiteren van het prijsplafond, maar hoe dat geregeld moet worden, is nog onduidelijk. Soortgelijke zorgen heeft Hans André de la Porte van Eigen Huis over appartementencomplexen waar de bewoners geen eigen aansluiting hebben, maar er bijvoorbeeld een grote cv-installatie in de kelder staat. "Je komt dan natuurlijk heel ver boven het plafond uit en energiebedrijven hebben geen idee hoeveel mensen er in zo'n complex wonen. Hoe gaat dat geregeld worden?" Het kabinet bracht gisteren naar buiten dat het prijsplafond een gemiddeld huishouden 2280 euro per jaar scheelt, 190 euro per maand. Maar André de la Porte maant tot voorzichtigheid: een gemiddelde is wat hem betreft eigenlijk niet te geven, omdat het enorm afhangt van iemands persoonlijke omstandigheden. Toch zo'n bedrag noemen is volgens hem "wensdenken". Eigen Huis en de Consumentenbond hopen dat er snel meer bekend wordt over de uitwerking van het prijsplafond voor energie. "We gaan daar heel scherp naar kijken", aldus André de la Porte.||https://nos.nl/artikel/2445463-consumentenclubs-bang-voor-vergeten-groepen-bij-prijsplafond-energie
2022-09-21||Procureur-generaal New York klaagt oud-president Trump aan om mogelijke fraude|| De openbaar aanklager van de staat New York heeft Donald Trump aangeklaagd vanwege de financiële gang van zaken bij de Trump Organization, zijn familiebedrijf in New York. De voormalig president van de Verenigde Staten wordt verdacht van fraude. Het onderzoek in een civiele zaak naar de financiën van de Trump Organization loopt al jaren en draait om de vraag of Trump en zijn familie hebben gesjoemeld met de cijfers van het vastgoedbedrijf. Volgens de procureur-generaal, Letitia James, heeft de familie Trump bewust een verkeerde voorstelling van zaken gegeven in de jaarrekeningen van het bedrijf. Het gaat om de jaren 2011 tot 2021, waarin de waarde van het vastgoed in zo'n tweehonderd gevallen zou zijn overdreven. Daardoor zouden de Trumps hogere leningen hebben kunnen afsluiten en mogelijk ten onrechte belastingvoordelen hebben gekregen. Met de fraude zouden miljarden gemoeid zijn. "Door de waarde van zijn vermogen hoger voor te doen, heeft Donald Trump zichzelf onterecht verrijkt en aan misleiding gedaan", aldus James. De fraude zou betrekking hebben op vastgoed van de familie in onder andere New York, Washington D.C. en Chicago. Ook drie kinderen van de voormalig president, onder wie Ivanka Trump, worden van betrokkenheid verdacht. Ivanka Trump was politiek adviseur van haar vader in de jaren dat hij president was. Naast Ivanka zijn volgens de procureur-generaal ook zoons Donald Jr. en Eric Trump betrokken. Verder wordt de voormalige financiële topman van de Trump Organization, Allen Weisselberg, genoemd in de aanklacht. Hij bekende afgelopen maand tegenover de rechtbank van de staat New York dat hij belasting heeft ontdoken. Dat kwam hem op een celstraf van vijf maanden te staan. Trump zelf heeft altijd ontkend dat zijn bedrijf fraude heeft gepleegd en stelt dat de civiele zaak een politiek gemotiveerde heksenjacht is. Hij beriep zich in de rechtbank herhaaldelijk op zijn zwijgrecht. Behalve de civiele zaak loopt er in de stad New York ook een strafrechtelijk onderzoek naar mogelijke belastingfraude door de Trump Organization. Die zaak wordt in oktober behandeld. Vorige maand voerde de FBI bovendien een huiszoeking uit op Trumps landgoed Mar-a-Lago in Florida. Die doorzoekingen waren onderdeel van een strafrechtelijk onderzoek naar geheime documenten die Trump heeft meegenomen uit het Witte Huis. Die bleek hij op Mar-a-Lago te bewaren tussen zijn persoonlijke bezittingen. Verder is de oud-president betrokken bij een strafrechtelijk onderzoek in Georgia, dat gaat over zijn pogingen om de verkiezingsresultaten van 2020 in die staat ongeldig te laten verklaren.||https://nos.nl/artikel/2445462-procureur-generaal-new-york-klaagt-oud-president-trump-aan-om-mogelijke-fraude
2022-09-21||Twitch legt gok-streams aan banden na fel protest bekende streamers|| Streamingplatform Twitch verbiedt vanaf 18 oktober een groot deel van de gokstreams die er nu nog te volgen zijn. Streams van online gokautomaten, dobbelspellen en potjes roulette op websites die geen Amerikaanse vergunning hebben mogen niet meer worden vertoond, heeft het dochterbedrijf van Amazon bekendgemaakt. Alleen poker en gokken op sport worden niet geweerd. Twitch, een populaire videowebsite waarop vooral gamers live-uitzendingen maken van hun gamesessies, zegt dat er de afgelopen tijd veel is gediscussieerd over gokcontent op het platform, met het oog op de verslavende werking van gokken. Uitzendingen van de populaire gokmachinewebsites stake.com, rollbit.com, duelbits.com en roobet.com worden nu verboden. Mogelijk wordt de lijst met verboden gokstreams later nog uitgebreid. Er zijn al langer zorgen over de effecten van de gok-streams. Die laten vaak grote winsten zien, maar staan zelden stil bij de risico's, waardoor ze mensen ertoe zouden kunnen aanzetten om te gaan gokken. Aanleiding voor de strengere regels die nu worden ingevoerd, is hoogstwaarschijnlijk het felle protest tegen gokcontent door bekende streamers als Pokimane en Mizkif, die miljoenen volgers hebben en dreigden om te staken rond de feestdagen - een periode waarin zijzelf en Twitch veel geld verdienen aan advertenties en streamdonaties. Zij spraken zich uit tegen gokken en kregen veel bijval van andere bekende namen en hun volgers. Gokcontent, met name van de niet-Amerikaanse websites die nu worden verboden, wordt zeer goed bekeken op Twitch. Een van de streamers die vaak uitzendingen maken van hun goksessies, Trainwreck, kreeg naar eigen zeggen in bepaalde periodes een miljoen dollar per maand van gokbedrijven die hij op zijn stream liet zien. Weinig streamers verwachtten dan ook dat Twitch actie zou ondernemen tegen de populaire en winstgevende gokcontent. Pokimane, wier oproep tot een gokverbod vele duizenden steunbetuigingen ontving, reageert op verheugd op de stap van Twitch: Eerder verbood Twitch al wel het weggeven van promotiecodes van goksites aan kijkers. Het bedrijf wijst er nu opnieuw op dat die regels al bestonden, maar erkent dat "sommige mensen deze regels omzeilen en daarmee onze gemeenschap blootstellen aan potentieel leed". Daarom wordt nu alsnog besloten tot strengere gokregels. De discussie over gokcontent op Twitch loopt al langer. Directe aanleiding voor de huidige kritiek is een schandaal rond een bekende streamer, ItsSliker. Die had andere streamers voor honderdduizenden dollars opgelicht met het verhaal dat zijn bankrekening geblokkeerd was en hij dringend geld van hen moest lenen. Afgelopen weekend vertelde hij in zijn uitzending dat hij zwaar gokverslaafd is.||https://nos.nl/artikel/2445460-twitch-legt-gok-streams-aan-banden-na-fel-protest-bekende-streamers
2022-09-21||Rotterdammer opgepakt voor ontvoeren Fransman|| De politie heeft afgelopen vrijdag een 31-jarige man uit Rotterdam opgepakt die ervan wordt verdacht dat hij een Fransman heeft ontvoerd, meldt het Openbaar Ministerie. Afgelopen donderdag kreeg Europol een melding van de Franse autoriteiten dat in Rotterdam een 29-jarige man uit Montpellier gegijzeld zou worden. De politie startte daarna een groot onderzoek met als doel de Fransman te vinden. Hij werd een dag later door een arrestatieteam gevonden in een badkamer van een woning in Rotterdam-Oosterflank, met zijn handen en voeten aan elkaar getapet. In de woning werden ook drugs en patronen gevonden. Na verhoor is de Fransman vrijgelaten, meldt de regionale omroep Rijnmond. De politie denkt dat behalve de Rotterdammer nog meer mensen bij de gijzeling waren betrokken. "Het onderzoek loopt daarom ook nog volop en meer aanhoudingen worden niet uitgesloten", aldus justitie. De verdachte is gisteren voorgeleid bij de rechter-commissaris en blijft twee weken langer vastzitten.||https://nos.nl/artikel/2445457-rotterdammer-opgepakt-voor-ontvoeren-fransman
2022-09-21||Veel boekingen van Rusland naar andere landen na aankondiging mobilisatie|| De vanmorgen door president Poetin aangekondigde gedeeltelijke mobilisatie in Rusland leidt tot onrust, stelt Ruslanddeskundige Laura Starink. Russen zullen volgens haar proberen om te ontkomen aan de mobilisatie, onder meer door het land te verlaten. "Veel Russen maken zich zorgen over een ban op visa", zegt ze. "Want als je het land niet meer uit kunt, ontkom je niet aan de mobilisatie." Tienduizenden Russen zijn de afgelopen maanden al vertrokken, zegt Starink. "Dat zijn vooral critici. Vaak gaan ze naar Georgië en Turkije." Een paar weken geleden besloot de Europese Commissie dat het voor Russische toeristen moeilijker en duurder wordt om de Europese Unie binnen te komen. Sommige landen laten Russen al helemaal niet meer toe. De Russische website Holod heeft op een rij gezet waar Russen naartoe kunnen als ze het land willen verlaten. Directe vluchten naar Istanbul (Turkije) en Jerevan (Armenië), beide bestemmingen die voor Russen bereikbaar zijn zonder visum, waren volgens persbureau Reuters woensdag uitverkocht. Turkse vliegmaatschappijen proberen deze week nog extra vliegtuigen in te zetten om aan de sterk gestegen vraag te voldoen. Een goedkoop ticket scoren kunnen de Russen wel vergeten: de prijs van een enkeltje Moskou naar Istanbul of Dubai is op de site van Air Serbia naar 9200 euro gestegen, meldt het Amerikaanse persbureau AP. Ook zouden de zoekopdrachten "Hoe verlaat ik Rusland?" en "Hoe breek ik een arm?" trending zijn op Google. En volgens een Russische advocaat is de telefoonlijn voor informatie over de rechten voor militair personeel vanochtend meer dan 1000 keer gebeld. Op sociale media gaan geruchten rond dat er bij de grens van Finland een kilometerslange rij staat van Russen die aan de mobilisatie willen ontkomen, maar die berichten zijn nog niet bevestigd. Overigens is het voor veel Russen überhaupt onmogelijk om het land te verlaten. Voor een buitenlandse reis is een speciaal reisdocument nodig, dat zeker 75 procent van de bevolking niet heeft.||https://nos.nl/artikel/2445452-veel-boekingen-van-rusland-naar-andere-landen-na-aankondiging-mobilisatie
2022-09-21||Opnieuw problemen bij bouw nieuwe school in Oost-Souburg|| In Oost-Souburg in Zeeland is opnieuw een probleem bij de bouw van een nieuwe school. In mei werd ontdekt dat basisschool de Tweemaster-Kameleon verkeerd om werd gebouwd. Het gebouw stond 180 graden gedraaid ten opzichte van de bouwtekening. Toen werd besloten de school af te breken en goed neer te zetten. Nu blijkt dat de nieuwbouw drie meter te dicht op de straat komt te staan. Wethouder Coen Bertijn van de gemeente Vlissingen zegt tegen Omroep Zeeland dat de bouw vooralsnog doorgaat. "We zijn aan het uitzoeken hoe dit gebeurd is. En natuurlijk bekijken we ook: wat is het gevolg?" De gemeente gaat onderzoeken of het probleem opgelost kan worden. "Er moet sowieso iets rondom de school aangepast worden. Maar of de school verplaatst moet worden, daar kunnen we nu nog niet op vooruitlopen." Vandaag was er overleg met de aannemer en de andere betrokken partijen. "Het zou een horrorscenario zijn als de school opnieuw afgebroken moet worden", zei de wethouder. Aanvankelijk was het de bedoeling dat de nieuwe school april volgend jaar opengaat. Door de nieuwe fout is het onduidelijk of die datum wordt gehaald.||https://nos.nl/artikel/2445444-opnieuw-problemen-bij-bouw-nieuwe-school-in-oost-souburg
2022-09-21||Honderden doden in Pakistan door ziekten na overstromingen|| In Pakistan zijn 324 mensen overleden aan diarree, malaria, dengue en huidinfecties als gevolg van de zware overstromingen. Als de benodigde hulp langer uitblijft kan de situatie nog meer uit de hand lopen, melden autoriteiten. Stilstaand water vormt een broedplaats voor bacteriën en muggen. De Wereldgezondheidsorganisatie (WHO) waarschuwt voor een tweede ramp door de verspreiding van ziektes door het water. Een derde van Pakistan staat onder water door de natuurramp en 33 miljoen mensen zijn getroffen. Honderdduizenden mensen verloren hun woning en leven nu in tentenkampen. Sinds juni kampt Pakistan met een "monstermoesson". Gewassen en honderden dorpen zijn weggespoeld en belangrijke infrastructuur als wegen en ziekenhuizen is vernield. Volgens experts is de hevige regenval hoogstwaarschijnlijk een gevolg van klimaatverandering. Volgens persbureau AP zijn er momenteel 1569 mensen om het leven gekomen door de overstromingen. Dit aantal is zonder de 324 slachtoffers van de ziektes. Een groot deel van hen, 701 slachtoffers, komt uit de provincie Sindh in het zuiden van Pakistan. Er is een groot tekort aan schoon drinkwater en sanitaire voorzieningen. Koken met en drinken van vervuild water is door de huidige situatie onvermijdelijk. In Sindh hebben geïmproviseerde gezondheidsfaciliteiten en mobiele ziekenhuizen sinds juli al meer dan 2 miljoen patiënten behandeld, melden lokale autoriteiten. Inmiddels zakt het water op sommige plekken, maar het kan twee tot zes maanden duren voordat het helemaal weg is.||https://nos.nl/artikel/2445442-honderden-doden-in-pakistan-door-ziekten-na-overstromingen
2022-09-21||'Tv-toespraak Poetin is escalatie van in het nauw gedreven president'|| President Poetin is vanochtend op de Russische tv verschenen met een opgenomen speech, waarin hij een gedeeltelijke militaire mobilisatie afkondigde die per direct ingaat. Ook richtte hij zich in dreigende bewoordingen tot het Westen, dat Rusland volgens hem "nucleair chanteert". De toespraak komt op een moment dat Russische troepen het moeilijk hebben met name in het noordoosten van Oekraïne. "De tactische overwinning van Oekraïne bij Charkov leidt tot strategische paniek in het Kremlin", stelt oud-commandant Landstrijdkrachten Mart de Kruif. Wat betekent de gedeeltelijke mobilisatie die de Russische president Poetin heeft afgekondigd? Oud-commandant der Landstrijdkrachten Mart de Kruif legt het uit. Volgens hem kunnen we de gedeeltelijke mobilisatie van 300.000 reservisten niet los zien van de 'referenda' die zijn aangekondigd in vier (deels) door Rusland bezette delen van Oekraïne. "Reservisten mogen grondwettelijk alleen worden ingezet op Russisch grondgebied", legt hij uit. En precies daarover gaan de volksraadplegingen: burgers moeten zich in de vier provincies uitspreken over aansluiting bij Rusland. De uitslag van het referendum, dat niet representatief is omdat veel Oekraïners uit de gebieden zijn weggevlucht, wordt door Oekraïne en internationaal bij voorbaat niet erkend. Maar als een meerderheid van de kiezers voor annexatie door Rusland stemt, zal het Kremlin de gebieden wel als Russisch beschouwen. Volgens De Kruif vormen de gedeeltelijke mobilisatie en de verwachte annexatie een "escalatie waar we niet omheen kunnen", ook voor de buurlanden van Oekraïne. "De Baltische staten zullen zich bedreigd voelen en daar moet de NAVO op reageren. Het kan niet anders dan dat het Westen nog meer bij het conflict betrokken wordt." De generaal buiten dienst verwacht overigens dat het nog weken, zo niet maanden, duurt voordat de Russische reservisten aan de slag kunnen. "Je moet ze trainen, uitrusten, voeden. En er moeten ook genoeg onderofficieren en officieren zijn om hen aan te sturen. Ik denk dat we deze mensen niet voor het voorjaar aan het front gaan zien." Ook in Rusland zelf zal de gedeeltelijke mobilisatie tot onrust leiden, verwacht Ruslanddeskundige Laura Starink. Volgens haar zullen veel Russen proberen om eraan te ontkomen, bijvoorbeeld door het land te verlaten. Tienduizenden mensen hebben dat de afgelopen maanden al gedaan, zegt ze, vooral critici van het regime. "Vaak gaan ze naar Georgië en Turkije." Volgens persbureau Reuters waren directe vluchten naar het Turkse Istanbul en Yerevan in Armenië na de toespraak van Poetin snel uitverkocht. Ook zouden de zoekopdrachten "Hoe verlaat ik Rusland?" en "Hoe breek ik een arm?" trending zijn op Google. En volgens een Russische advocaat is de telefoonlijn voor informatie over de rechten van militair personeel vanochtend meer dan duizend keer gebeld. President Poetin bediende zich in zijn toespraak ook van nucleaire retoriek. Hij beschuldigde het Westen van "nucleaire chantage" en waarschuwde dat Rusland niet zal schuwen om "alle beschikbare middelen" in te zetten als dat in de ogen van het Kremlin nodig is. "Dat is geen bluf", voegde hij toe. Kijk het betreffende gedeelte van de toespraak terug: De woorden van Poetin lijken een verhulde verwijzing naar het nucleaire arsenaal van Rusland, en dat is niet voor het eerst. Maar deze uitspraken in de context van aangekondigde referenda en een gedeeltelijke mobilisatie hebben wel een andere lading, vindt Laurien Crump, expert op het gebied van Oost-Europa en internationale betrekkingen. "We zien hier een president die in het nauw gedreven is", zegt de onderzoeker, die verbonden is aan de Universiteit Utrecht. Volgens haar neemt Poetin er geen genoegen mee als hij met minder uit de oorlog komt dan waarmee hij is begonnen. Als de vier gebieden met 'referenda' straks in de ogen van het Kremlin bij Rusland horen, zal hij die dus koste wat kost willen verdedigen, zegt ze. "Hij zal niet zomaar een nucleair wapen uit de kast trekken, maar wil ook geen gezichtsverlies lijden. Als er gevochten wordt in gebieden die het Kremlin straks als Russisch beschouwt, ziet Moskou dat als aantasting van het bestaansrecht van Rusland. En dan kan de nucleaire optie wel op tafel komen."||https://nos.nl/artikel/2445437-tv-toespraak-poetin-is-escalatie-van-in-het-nauw-gedreven-president
2022-09-21||Klimaatactivisten Extinction Rebellion blokkeren twee uur lang A12 in Den Haag || Een twintigtal klimaatactivisten van Extinction Rebellion heeft twee uur lang de snelweg A12 in Den Haag geblokkeerd. Ze gingen in de buurt van het Malieveld op het asfalt zitten om te protesteren tegen overheidssubsidies voor olie, kolen en gas. Er ontstonden bij de versperring in beide richtingen korte files. Beide weghelften waren rond 14.40 uur weer vrij voor het verkeer. Enkele actievoerders hadden zichzelf aan het wegdek vastgelijmd, anderen hielden een sit-in. Na drie kwartier riep de politie de activisten op om zelf te vertrekken omdat ze anders door agenten weggehaald zouden worden. De actie werd door Extinction Rebellion gefilmd en gestreamd op sociale media. Op die beelden was te zien dat het om een gemêleerd gezelschap ging, van jong tot oud. Exctinction Rebellion protesteert vaker onaangekondigd tegen de fossiele industrie en het klimaatbeleid van de overheid. De actie van vandaag was vlak bij het tijdelijke gebouw van de Tweede Kamer, waar vandaag de Algemene Politieke Beschouwingen zijn begonnen. Er zijn vier mensen uit de groep aangehouden, aldus de politie.||https://nos.nl/artikel/2445433-klimaatactivisten-extinction-rebellion-blokkeren-twee-uur-lang-a12-in-den-haag
2022-09-21||Drie maanden voorwaardelijk voor Britten na 'geweldsexplosie' in vliegtuig|| Vier Britten hebben een voorwaardelijke celstraf van drie maanden en een boete van 1000 euro gekregen voor een vechtpartij in een vliegtuig op Schiphol afgelopen mei. Het Openbaar Ministerie (OM) had vier maanden onvoorwaardelijke cel geëist. De vier kregen ook twee dagen onvoorwaardelijke cel, maar die hebben ze al in voorarrest uitgezeten, meldt NH Nieuws. De rechter legde een vijfde Brit een voorwaardelijke gevangenisstraf van veertien dagen en een geldboete van 500 euro op. Tegen één Brit is de zaak geseponeerd wegens gebrek aan bewijs. De vechtpartij in het vliegtuig brak kort na de landing op Schiphol uit. Het vliegtuig was een paar uur eerder opgestegen vanuit Manchester. De ruzie werd uitgevochten tussen een groep van vier en een groep van twee Britten. Ze werden alle zes aangehouden. De twee Britten zouden zich onder invloed van alcohol tijdens de vlucht hebben misdragen, zegt het OM. Ook zouden ze racistische opmerkingen hebben gemaakt richting de vier Britten. Een van de twee zou uiteindelijk de eerste klap hebben uitgedeeld, waarna de situatie volgens justitie "compleet escaleerde en de agressor zelf slachtoffer werd van de vier mannen die hem vervolgens in elkaar sloegen". Volgens de officier van justitie was er sprake van een zeer heftige geweldsexplosie, meldt AT5. "Een ordinaire knokpartij in het gangpad van een vliegtuig, waarbij volwassen mannen in razernij op iemand staan in te beuken alsof ze in een boksring staan."||https://nos.nl/artikel/2445430-drie-maanden-voorwaardelijk-voor-britten-na-geweldsexplosie-in-vliegtuig
2022-09-21||Dodental protesten Iran vanwege dood jonge vrouw loopt op|| Het dodental bij de protesten in Iran vanwege de dood van een jonge vrouw blijft oplopen. Zeker zeven mensen zouden zijn omgekomen. Gisteren kwamen twee demonstranten om het leven in de stad Kermanshah, meldt persbureau Reuters. Ook vielen in de westelijke stad 25 gewonden bij de protesten. Eerder kwamen drie demonstranten om bij de protesten. Onder de slachtoffers zou ook een lid van de veiligheidsdiensten zijn. Volgens de openbaar aanklager van Kermanshah zijn de demonstranten niet gedood door de veiligheidsdiensten, maar door "antirevolutionaire elementen", zoals hij dat beschrijft. Informatie uit Iran is moeilijk te verifiëren. De 22-jarige Mahsa Amini overleed vorige week. Ze was opgepakt omdat ze zich volgens de religieuze politie niet zou hebben gehouden aan de regel dat vrouwen hun hoofd moeten bedekken. Sindsdien gaan vrouwen en mannen de straat op om te demonstreren. Sommige vrouwen verbranden hun hoofddoek. Op sociale media verschijnen af en toe filmpjes van de protesten van ooggetuigen, maar het is de vraag hoelang dat nog wordt toegestaan. Een krant meldt vandaag dat het internetgebruik in het land "om veiligheidsredenen" misschien gelimiteerd wordt. Dat zou de minister van Communicatie tegen de krant hebben gezegd. Kort daarna schreef de krant dat er de afgelopen dagen sprake was van tijdelijke beperkingen van het internetgebruik op sommige plaatsen, maar dat die inmiddels opgeheven zijn. Over nieuwe ingrepen werd niets gemeld. Ook vandaag wordt geprotesteerd, onder meer bij de universiteit van Teheran:||https://nos.nl/artikel/2445429-dodental-protesten-iran-vanwege-dood-jonge-vrouw-loopt-op
2022-09-21||U.S. Space Force krijgt eigen hymne: 'Boldly reaching into space' || Het lijkt een verzinsel uit de Netflix-comedy Space Force, maar het is de werkelijkheid: de ruimtetak van het Amerikaanse leger heeft een eigen hymne gekregen. De muziek en tekst van Semper Supra (Altijd Boven) zijn gepresenteerd op een conferentie in Maryland. Alle afdelingen van het Amerikaanse leger hebben hun eigen lied. Zo heeft het korps mariniers zijn Marines' Hymn, de landstrijdkrachten zingen The Army Goes Rolling Along en zelfs de geüniformeerde gezondheidsdienst marcheert op The March of the US Public Health Service. Er werd dus al gespeculeerd over een hymne voor de nieuwste loot aan de stam van het leger: de Space Force, die door president Trump in het leven is geroepen en waarin alle ruimtevaartactiviteiten van de Amerikaanse defensie zijn samengebracht. Hoewel de Space Force wel degelijk een belangrijk onderdeel is van de Amerikaanse strijdkrachten, hoopten sommigen op sociale media grappend op de Imperial March uit Star Wars. Maar het werd een lied, geschreven door twee veteranen: Met bravoure gezongen teksten als Boldly reaching into space, there's no limit to our sky ("Onvervaard reiken we de ruimte in, onze hemel kent geen grens") kunnen op Twitter en andere sociale media op honende reacties rekenen. "Waarom klinkt dit alsof het is geschreven door een schoolband voor het plaatselijke American Footballteam?", vraagt iemand zich af. Een ander valt over de zin Standing guard both night and day, en merkt fijntjes op dat er in de ruimte geen dag en nacht bestaan. Het is niet voor het eerst dat de Space Force te maken krijgt met opgetrokken wenkbrauwen. Kort na de oprichting van het legeronderdeel in 2019 was er gedoe over de camouflage-uniformen die de space force-militairen moesten gaan dragen: de groenbruine camouflageprint, die op land functioneel is, leek weinig voordeel te bieden in de ruimte. Het uniform is daarna aangepast. Ook het nieuwe embleem van de U.S. Space Force wekte verwondering. Het deed sciencefictionfans denken aan het logo van de United Federation of Planets in de tv-serie Star Trek.||https://nos.nl/artikel/2445422-u-s-space-force-krijgt-eigen-hymne-boldly-reaching-into-space
2022-09-21||RIVM eist rectificatie van podcastmakers na valse beschuldiging Van Dissel|| Het RIVM eist een rectificatie van podcastmakers Yves Gijrath en Erik de Vlieger. De twee ondernemers beschuldigden voorzitter van het Outbreak Management Team (OMT) Jaap van Dissel van het ontvangen van 750.000 euro aan smeergeld van Stichting Open Nederland. Voor een geldige QR-code om deel te kunnen nemen aan openbare evenementen verdienden testaanbieders honderden miljoenen. Stichting Open Nederland ging over 'testen voor toegang'. De beschuldiging van de podcastmakers zou suggereren dat de stichting Van Dissel en daarmee het OMT zou hebben omgekocht om de maatschappij langer gebruik te laten maken van het testen. Het podcastduo liet in hun podcast weinig ruimte voor de mogelijkheid dat de beschuldiging onjuist was. Ze wisten het naar eigen zeggen voor 99 procent zeker. Volgens de Volkskrant, die vanochtend over de rectificatie-eis berichtte, was de beschuldiging niet logisch omdat het OMT altijd kritisch is geweest over het testen voor toegang. Het zou het aantal coronabesmettingen namelijk niet genoeg tegengaan. Toch werd het verhaal opgepikt door verschillende mediaplatforms, zoals Ongehoord Nederland. Parlementariër Wybren van Haga stelde ook Kamervragen en vroeg om opheldering van de minister. Thierry Baudet bracht de zaak onder de aandacht van zijn 275.000 volgers. Maarten Keulemans zocht het nieuws voor de Volkskrant uit. "Het is een modern horrorsprookje", zei hij vanochtend in het NOS Radio 1 Journaal. Podcastmaker Gijrath beweerde over een bankafschrift te beschikken van een privébetaling aan Van Dissel. Hoe hij aan het transactieoverzicht is gekomen wilde hij niet vertellen. Ook wilde hij, om zijn bronnen te beschermen, de bewijsstukken niet vrijgeven . Uiteindelijk kwam het beruchte bankafschrift boven water in een Telegramgroep van anti-regeringsdemonstranten. Het zou om een transactie in december 2021 gaan. "Dat betalingsoverzicht klopt van geen kanten", zegt Keulemans. Zo staat er 'prof' als aanhef. "Er is geen rekening die op naam staat van een voorvoegsel professor. De optelsommen kloppen niet en het rekeningnummer klopt niet, dus het rammelt aan alle kanten." Volgens Follow the Money en NRC, die de transactie al eerder in handen hadden, was het betalingsoverzicht afkomstig van een ondernemer in teststraten: Maarten Cuppen. Die was destijds eigenaar van U-Diagnostics BV, een commerciële aanbieder van coronatests. Het bedrijf werd gepasseerd door het ministerie voor het toegangstesten. Het ministerie ging namelijk in zee met Stichting Open Nederland. Cuppen spande een kort geding aan en verloor. Om de stichting door te lichten zou hij detective Dick Steffens hebben ingehuurd, die het bankafschrift leverde. Steffens liet aan NRC weten de informatie slechts te hebben "ontvangen en doorgestuurd en niet kan controleren of het waar is of niet". Podcastmaker Gijrath liet weten zijn informatie van een ander te hebben. Het RIVM vindt de "lasterlijke verzinsels" bijzonder kwalijk en verwacht dat de podcastmakers publiekelijk duidelijk zullen maken dat er geen enkele grond bestaat voor de valse beschuldigingen. Pas afgelopen vrijdag heeft het RIVM van een advocaat namens Gijrath en De Vlieger vragen ontvangen 'in het kader van hoor en wederhoor'. "De heren hebben kennelijk niet de moeite genomen om ook maar het meest eenvoudige onderzoek uit te voeren. Zij hadden eenvoudig kunnen vaststellen dat hun beweringen nergens op gebaseerd waren, verder hebben ze niet de moeite genomen om van tevoren hoor en wederhoor toe te passen", aldus het RIVM via de landsadvocaat. Welke vervolgstappen het RIVM neemt laat de organisatie afhangen van de reactie van de podcastmakers op de landsadvocaat.||https://nos.nl/artikel/2445417-rivm-eist-rectificatie-van-podcastmakers-na-valse-beschuldiging-van-dissel
2022-09-21||Utrecht 'ontvriendt' Chinese provincie vanwege mensenrechtenschendingen|| De provincie Utrecht wil een jarenlange vriendschapsband met de Chinese regio Guangdong verbreken. Het college van Gedeputeerde Staten noemt ernstige mensenrechtenschendingen tegen de Oeigoeren door Peking een van de hoofdredenen om dat te doen. Utrecht onderhoudt sinds 1995 goede betrekkingen met de economisch zeer belangrijke regio in het zuiden van China. Er wonen bijna 130 miljoen mensen en de economie van Guangdong heeft de grootte van die van Mexico. De gemeente liet de toen 25-jarige vriendschapsband begin 2020 evalueren door adviesbureau Equimira. Een van de conclusies was dat de relatie heeft geleid tot meer wederzijdse investeringen, culturele uitwisseling en samenwerking op onderwijsgebied. Grote en kleine Utrechtse bedrijven zijn op handelsmissie naar de regio geweest om contacten te leggen. "Het beëindigen van de relatie zal een duidelijk signaal afgeven, waarmee evenwel de mogelijkheid maatschappelijke onderwerpen te bespreken zal verdwijnen", schreef het adviesbureau twee jaar geleden als een van de opties, nadat provinciale politici hadden gevraagd om een rapportage. Volgende maand wordt het voorstel om de relatie te verbreken zeer waarschijnlijk goedgekeurd. Guangdong heeft dan nog vriendschapsverdragen met 49 andere regio's in de wereld.||https://nos.nl/artikel/2445415-utrecht-ontvriendt-chinese-provincie-vanwege-mensenrechtenschendingen
2022-09-21||Duitse overheid neemt de teugels over bij gasreus Uniper|| De Duitse overheid heeft de controle overgenomen van energieconcern Uniper. Met de nationalisatie van de grootste gasimporteur van het land wil de overheid voorkomen dat het bedrijf omvalt en de leveringszekerheid van gas in gevaar komt. De Duitse overheid betaalt een half miljard euro om de aandelen over te nemen van de grootste eigenaar, het Finse Fortum, en krijgt daarmee 98,5 procent van de aandelen in handen. Het Nederlandse PGGM, dat pensioengeld belegt van pensioenfonds Zorg en Welzijn, wil ook zijn aandelen verkopen aan de Duitse Staat. PGGM is een van de honderden kleine aandeelhouders van het bedrijf. De vermogensbeheerder heeft waarschijnlijk vele miljoenen verloren op de belegging in Uniper. Door de onrust op de gasmarkt lijdt Uniper zwaar verlies. Het gaat om tientallen miljoenen per dag. Het bedrijf moet voor een hoge prijs gas in kopen en kan die hoge prijs niet aan klanten doorrekenen vanwege contracten die doorlopen. "Voor Uniper is de situatie veel slechter geworden. Snelle actie was nodig", zei de Duitse minister Habeck bij de aankondiging. "We hebben naar alternatieven gekeken en vervolgens dit besluit genomen om de leveringszekerheid van energie voor Duitsland te garanderen." Naast steun van de overheid krijgt Uniper voor miljarden aan leningen van staatsbank KfW. In juli kwam de Duitse overheid al met een pakket van 8 miljard euro aan steun, maar dat bleek niet voldoende. Inmiddels is er voor 29 miljard euro aan steun en leningen verstrekt. Het duurt ongeveer drie maanden voordat de nationalisatie formeel rond is. Wettelijk is bepaald dat Duitse energiebedrijven vanaf 1 oktober hun prijzen fors kunnen verhogen voor consumenten en bedrijven. De Duitse minister Habeck zegt dat die plannen ondanks de nationalisatie doorgaan. Duitse huishoudens gaan dan meer betalen voor hun energie en mogelijk heeft dat ook gevolgen voor Nederlandse bedrijven die gas afnemen uit Duitsland. Uniper heeft ook in Nederland vijf centrales. Het is niet duidelijk wat de gevolgen van de nationalisatie voor die locaties zijn.||https://nos.nl/artikel/2445410-duitse-overheid-neemt-de-teugels-over-bij-gasreus-uniper
2022-09-21||Honderden grienden gestrand in Tasmanië || Reddingswerkers op het Australische eiland Tasmanië proberen een grote groep gestrande walvissen te redden. Van de ongeveer 230 aangespoelde grienden is de helft nog in leven, zeggen de lokale autoriteiten. De plek waar de dieren liggen is moeilijk bereikbaar: De grienden zijn gestrand op een afgelegen plek in een natuurgebied. Reddingswerkers moeten een flinke afstand te voet afleggen om bij de grienden te komen. Australische media melden dat de politie de weg heeft afgezet. Als hulp van de bevolking nodig is, zal er een oproep worden gedaan. Grienden spoelen vaak in grote groepen aan in dit deel van de wereld. Biologen denken dat als de leider van een groep afdwaalt, de rest hem blindelings volgt. Grienden komen in hun zoektocht naar voedsel vaker in de problemen als ze te dicht bij de kust komen. Op de dag af twee jaar geleden werden op dezelfde plek aan de westkust van Tasmanië 470 grienden gevonden op zandbanken. Ruim honderd dieren konden nog gered worden, maar de rest stierf.||https://nos.nl/artikel/2445406-honderden-grienden-gestrand-in-tasmanie
2022-09-21||Uitslaande brand legt loods in Nieuwe Pekela in de as|| In Nieuwe Pekela is afgelopen nacht een loods van een aquariumspeciaalzaak in vlammen opgegaan. De loods lag vol aquariumbenodigdheden. Er waren ook vissen in de loods, die hebben de brand niet overleefd. De melding van de brand kwam rond 01.00 uur bij de brandweer binnen. "We hebben vrij snel opgeschaald naar grote brand, voor het geval het een uitslaande brand zou worden", zegt een woordvoerder tegen RTV Noord. "We hebben ook eerst een binnenaanval gedaan, maar dat mocht niet baten." Volgens de brandweer kan de loods als verloren worden beschouwd, de nabijgelegen bedrijfswoning kon worden behouden. Niemand raakte gewond.||https://nos.nl/artikel/2445402-uitslaande-brand-legt-loods-in-nieuwe-pekela-in-de-as
2022-09-21||Kamer wil ook energiesteun voor mkb, deel wil verandering energiemarkt || Het debat is voorbij. Straks, vanaf 10.15 uur, is het de beurt aan premier Rutte. Hij mag vanaf kwart over tien de vragen van de Kamer over het prijsplafond voor de energierekening van gezinnen beantwoorden. Hiermee sluiten we het blog. We zijn er de komende dag weer. Als één na laatste spreker is Pieter Omtzigt aan de beurt. Hij spreekt over de vele crises in het land. Naast een klimaatcrisis, stikstofcrisis, asielcrisis en wooncrisis benadrukt hij dat er sprake is van een bestuurlijke crisis. Het land is volgens Omtzigt jarenlang op basis van modellen bestuurd, zonder visie. Het Kamerlid vindt dat de grondwet verwaarloosd is, en dat het sociale contract kapot is. Verder wil hij van de verhuurdersheffing af, de belasting op sociale huurwoningen. Nederland is volgens Omtzigt het enige land dat belasting op betaalbare woningen heft. Denk-voorman Azarkan is een kwartier voor middernacht als dertiende spreker aan de beurt. Hij vraagt zich af hoe het kan dat in economisch goede tijden toch "een miljoen mensen in armoede moeten leven". Hij hekelt de keuzes die op de woningmarkt zijn gemaakt: de sloop van honderdduizenden woningen en het toelaten van bedrijven die vervolgens rendement konden gaan maken. "Die crisis is ons niet overkomen, dat is gewoon bewust beleid", zei Azarkan. Hij pleit voor 'eerlijkere belastingmaatregelen'. Ook Volt-leider Dassen spreekt over armoede en de ongelijke verdeling in de samenleving. Hij vindt het zuur dat de regeringspartijen in een debat voor de zomer nog 'elke maatregel' om de koopkracht van mensen te verbeteren blokkeerde. Namens de Fractie Den Haan spreekt Liane den Haan over ouderdom, armoede, eenzaamheid en de vastzittende huizenmarkt. Goed ouder worden betekent ook goed wonen, zo zegt ze. Ze vindt dat het kabinet meer vaart moet maken met huisvesting van ouderen. Net als andere partijen eerder vandaag, maken ook de SGP en JA21 zich zorgen over het midden- en kleinbedrijf. JA21 wil dat het kabinet onmiddellijk met meer steunmaatregelen komt. Als het mkb omvalt, valt de hele Nederlandse economie om, zegt fractievoorzitter Eerdmans. Wat er nu voor deze bedrijven gedaan wordt is ontoereikend, vindt Eerdmans, en daarom overhandigt hij een reddingsplan aan de minister van Economische Zaken. "Het is een illusie te denken dat het mkb deze crisis kan overleven zonder onze hulp", zegt Eerdmans. De Partij voor de Dieren is het bijna met alles van de kabinetsplannen oneens en zegt de begroting van het kabinet niet te gaan steunen, zolang geen rekening wordt gehouden met wat de aarde volgens de PvdD aankan. GroenLinks-leider Klaver heeft net als PvdA-leider Kuiken kritiek op het kabinet. Dat presenteerde op het allerlaatste moment op Prinsjesdag een prijsplafond. Dat plan is nog niet helemaal uitgewerkt. GroenLinks en PvdA vragen al maanden of het kabinet wil nadenken over zo'n prijsplafond. Klaver: "Het kabinet is heel erg laat. Op 8 maart zei Brussel al dat het kon. De energiebedrijven zeiden ook dat het kon als de regels maar niet te ingewikkeld zouden worden." De situatie van extreme marktprijzen en een prijsplafond vraagt om een nieuwe blik op de energiemarkt, vindt ChristenUnie-leider Segers. "Energiebedrijven gaan nu om tafel zitten met het kabinet, dan is het logisch dat er naar de verhoudingen wordt gekeken", zei hij op vragen van SP-leider Marijnissen. Zij vindt dat er democratische controle moet komen over de energiebedrijven. Segers is het met haar eens dat energie van vitaal belang is voor burgers en bedrijven, en dat onzekerheid daarover voor maatschappelijke problemen zorgt. Er komen nog twaalf fractievoorzitters aan het woord. Het debat wordt hervat met alleen premier Rutte in het kabinetsvak. Hij krijgt het woord en zegt dat Baudet wat het kabinet betreft een grens is overgegaan door te insinueren dat Kaag een spion is. "Ik begrijp dat het debat afgelopen is als wij wegblijven. daarom zit ik ook hier. Maar bepalend zal zijn wat er verder gebeurt", zegt hij. Bergkamp vraagt daarop of Baudet zijn woorden wil terugnemen. Baudet zegt dat hij helemaal niets heeft gezegd over Kaag, maar alleen over het instituut waar zij gestudeerd heeft. Hij wil niets terugnemen. "Dan ontneem ik u het woord", zegt Bergkamp. "U mag verder niet meedoen met het debat. Er is een druppel voor alles." Baudet protesteert heftig, maar een ruime meerderheid van de Kamer steunt de voorzitter. Het gebeurt zelden dat een Kamerlid het woord wordt ontnomen, maar de voorzitter heeft die bevoegdheid. In de parlementaire geschiedenis is het ongeveer twintig keer eerder gebeurd, meestal bij Kamerleden van communistische huize en NSB'ers. Het laatste Kamerlid dat het woord werd ontnomen was PVV'er Dion Graus, nadat hij een CDA-collega had uitgemaakt voor Alzheimerpatiënt. Buiten de zaal geeft Rutte nog een toelichting op het besluit van het kabinet om weg te lopen. "Het was niet van tevoren gepland. Het was ook een beetje een buikgevoel." Hij realiseert zich dat het kabinet te gast is in de Kamer en niet gaat over de vraag of een betoog acceptabel is of niet. "Maar er is ook een grens aan wat je als gast kunt accepteren." Het debat is geschorst tot half tien. Forum-leider Baudet mag eerder spreken omdat hij eerder weg moet naar zijn hoogzwangere vrouw. In zijn betoog verwijt hij minister Kaag van Financiën dat zij gestudeerd heeft aan Saint Anthony's College in Oxford, waar volgens hem spionnen worden opgeleid door de Westerse elite. Kaag is zichtbaar boos en wil daar graag iets op zeggen, maar krijgt niet de gelegenheid. Voorzitter Bergkamp probeert nog in te grijpen, maar Kaag stapt op en verlaat de zaal. Daarna volgen ook alle andere andere leden van het kabinet. Bergkamp wil daarop het debat schorsen voor de dinerpauze, zonder dat Baudet zijn betoog heeft afgemaakt. De Kamerleden Wilders (PVV) en Van der Staaij (SGP) vinden dat Baudet de gelegenheid moet krijgen zijn verhaal af te maken in aanwezigheid van het kabinet. Daarop schorst de voorzitter het debat "voor een ogenblik". De vergadering is nog niet hervat. Fractievoorzitter Heerma van het CDA neemt in zijn betoog afstand van het in zijn ogen te ver doorgeschoten liberale beleid van de afgelopen jaren. Het is wat hem betreft hoog tijd om verder te kijken dan de individualisering en privatisering. Als voorbeeld noemt hij dat de volkshuisvesting de afgelopen jaren onder premier Rutte te veel aan de markt is overgelaten. "De kapitein mag steviger het roer omgooien", betoogt hij. SP-leider Marijnissen is blij met de ommezwaai van het CDA, maar werpt Heerma wel voor de voeten dat hij nog steeds in het kabinet zit met de VVD. Heerma zegt daarop dat hij wel eens baalt dat hij bij formatieonderhandelingen te weinig binnen heeft gehaald. Net als andere partijen pleit het CDA ervoor dat kleine ondernemers met een hoge energierekening snel geholpen worden, maar Heerma wil ook aandacht voor sportclubs en buurthuizen die in de problemen dreigen te komen. Die hebben vaak geen buffer om de snel stijgende kosten op te vangen. Het koopkrachtpakket van het kabinet komt te laat. PvdA-fractievoorzitter Kuiken sluit zich met die boodschap aan bij de voorgaande oppositiesprekers. "Ik vraag me oprecht af of de ernst wel voldoende doordringt in vak-K", zegt ze, verwijzend naar de plek waar het kabinet zit. "Mensen gaan niet voor nieuwe boeken, maar voor warme voeten naar de bibliotheek." Kuiken verwijt het kabinet dat tot vorige week telkens de boodschap was: 'wacht u maar tot 1 januari'. Dan gaat de nieuwe begroting in, met daarin plannen om lasten te verlichten. Gisteren kwam het kabinet alsnog met een energieprijsplafond, waardoor de gas- en lichtrekening nog dit jaar omlaag kan. Maar dat was volgens de PvdA rijkelijk laat. "Dat plan had er allang moet liggen." Verschillende partijen, waaronder de PvdA, vroegen in het voorjaar al om een prijsplafond. Volgens de PvdA ontbreekt het aan visie. "De coalitie komt vaak niet verder dan het afkopen van onrust", aldus Kuiken. "Zonder visie hol je van crisis naar crisis." De fractieleider betoogt dat de groeiende sociale ongelijkheid doorbroken moet worden. "Vermogenden worden slapend rijk, anderen werkend arm." Verder pleit ze voor meer waardering voor mensen die onmisbaar werk doen. Kuiken noemt onder meer vakkenvullers, schoonmakers en zorgmedewerkers. "Herwaardering van onmisbaar werk begint bij verhoging van het minimumloon, naar minstens 14 euro", zei Kuiken. Het minimumloon gaat volgend jaar met 10 procent omhoog naar zo'n 11 euro. Er moet meer militaire steun komen voor Oekraïne, zegt D66-fractievoorzitter Paternotte. Hij pleit voor "een stevig pakket nieuwe wapensteun. Net als zijn VVD-collega Hermans begon Paternotte zijn bijdrage met een passage over de oorlog. "We hadden het makkelijker gehad als we hadden gezegd: het is niet onze oorlog." Volgens D66 is Nederland verplicht Oekraïne te helpen. "We kiezen niet de makkelijke weg, de weg van ruim baan geven aan Poetin", zei Paternotte (op de dag dat Poetin gedeeltelijk mobilisatie afkondigde). De fractieleider pleitte verder voor een toespraak van Rutte over de invloed van de oorlog op ons leven. Volgens D66 moeten mensen beter worden meegenomen in wat er speelt. "We hebben die torenhoge energierekening omdat er drie grenzen verderop wordt gevochten." ChristenUnie en D66 vielen eerder in het debat SP-leider Marijnissen aan, omdat die partij niet genoeg stelling zou nemen tegen Rusland. De SP is tegen uitgebreide wapensteun aan Oekraïne. Marijnissen betoogde dat terughoudendheid bij internationale conflicten verstandig kan zijn. "Alsof wij als klein land daar het verschil kunnen maken." Ze wees daarbij ook op het conflict in Afghanistan, waar haar partij toentertijd niet wilde ingrijpen. Al sinds het begin van de oorlog in februari stuurt Nederland wapens naar Oekraïne. Er is inmiddels voor meer dan 222 miljoen euro aan materieel gestuurd. De steun gaat door zolang de oorlog duurt, heeft het kabinet meermaals gezegd. Ondertussen gaan in het vak met kabinetsleden dropjes rond, in een witte enveloppe: SP-leider Marijnissen pleitte voor een hogere belasting voor grote bedrijven. "Daar is nog zoveel te halen", zei Marijnissen als eerste spreker na de lunchpauze. "Wij willen een extra schijf introduceren voor winsten van boven de 1 miljoen euro." Het tarief van die schijf moet zijn "wat werkenden ook moeten betalen aan belastingen". De inkomstenbelasting varieert op dit moment van 37 tot 49,5 procent. Volgens de SP zou de maatregel 15 miljard euro opleveren voor de schatkist. Marijnissen wil verder een nationaal noodplan in het leven roepen. "Dit kabinet zet de bestaanszekerheid van veel mensen op het spel. En daarmee zetten ze de beschaving op het spel." In het noodplan moeten afspraken staan met woningcorporaties, gemeenten en incassobureaus om mensen die in de betalingsproblemen zitten te helpen. De SP-leider haalt een voorbeeld aan van een zorgmedewerkster die een tweede baan moest nemen om rond te komen. "Ooit noemden we dat Amerikaanse toestanden. Maar inmiddels moeten we spreken van Ruttiaanse toestanden." D66-fractievoorzitter Paternotte wijst Marijnissen erop dat het kabinet met een "historisch" koopkrachtpakket is gekomen. Volgens hem kunnen mensen tot wel 5000 euro aan hulp krijgen volgend jaar, maar Marijnissen zegt dat dat soort berekeningen onzeker zijn. "Het geld komt met bakken binnen en ondertussen leven meer dan een miljoen mensen in armoede." "Het debat is nu ruim vier uur bezig met twee sprekers: de grootste oppositiepartij PVV en de grootste coalitiepartij VVD en duidelijk is dat de koopkracht het belangrijkste onderwerp is. Andere actuele problemen, zoals de oorlog in Oekraïne, migratie en de aanpak van het klimaat worden door de sprekers al snel gekoppeld aan wat het betekent voor de energierekening. In de spreektijd van de VVD werd de fractievoorzitter Hermans stevig ondervraagd door linkse partijen als GroenLinks en PvdA. Ze vinden dat het kabinet sneller en meer structurelere maatregelen moet nemen. Het kabinet doet aan paniekvoetbal, reageert te laat en denkt niet vooruit, is wel de algemene strekking. Het debat gaat ook over vertrouwen, want het gevoel van de oppositie dat het kabinet te laat reageert op de snel stijgende energieprijzen wordt breed gedeeld in de samenleving. Bij de VVD en in het kabinet is toch het idee dat het vertrouwen weer komt als mensen echt gaan merken dat het beter gaat. Vertrouwen is niet iets om te vragen." Het debat is geschorst. Er zijn nu twee van de twintig fractievoorzitters aan het woord geweest. Het debat gaat verder om 15.30 uur.  VVD-fractievoorzitter Hermans begon haar bijdrage met de oorlog in Oekraïne. Ze zei dat hier weliswaar niet wordt gevochten en "wij in Nederland niet hoeven te vrezen voor ons leven". "Maar ook hier merkt iedereen elke dag de verwoestende effecten van een volstrekt zinloze oorlog." Van der Plas van BBB stond meteen bij de interruptiemicrofoon. Zij vindt het opvallend dat de voorzitter van de grootste coalitiepartij meteen over Oekraïne begint. "Eerlijk gezegd vind ik dat best een schoffering naar onze burgers, die gewoon echt in de ellende zitten. Waarom wordt er niet gelijk over de rekeningen begonnen?" D66-fractievoorzitter Paternotte kaatste de bal terug naar Van der Plas en noemde haar verwijt "bizar". "Het is bijna niet voor te stellen natuurlijk, maar het wereldnieuws wordt vandaag gedomineerd door een speech van Vladimir Poetin over mobilisatie van 300.000 Russische reservisten, het wordt niet gedomineerd door dit debat." Voor het begin van de Algemene Politieke Beschouwingen betitelde premier Rutte de afkondiging van de gedeeltelijke mobilisatie in Rusland als een "paniekaanval" van president Poetin. De VVD vindt de plannen van het kabinet om het midden- en kleinbedrijf te steunen tegen de stijgende energieprijzen te vaag. Ook veel andere partijen in de Kamer pleiten voor meer hulp. Het kabinet kondigde op Prinsjesdag aan dat het nog een pakket voor het mkb aan het uitwerken is. Het denkt aan een aparte subsidieregeling voor "energie-intensieve mkb'ers". Minister Adriaansens van Economische Zaken zei gisteren dat het steunpakket in november klaar moet zijn. Volgens fractievoorzitter Hermans van regeringspartij VVD gebeurt het liever "gisteren dan vandaag" en moeten de plannen samen met het mkb worden uitgewerkt. Ze pleitte er verder voor dat mkb'ers belastingschulden die zijn ontstaan tijdens de coronacrisis later terugbetalen dan eerder was afgesproken. Dat moet hun enige verlichting geven nu de energiekosten zo hoog zijn. Hermans zei ook dat ze tegenvoorstellen van de oppositie serieus zal bekijken. "We moeten altijd gericht zijn op samenwerking. Maar dat betekent niet dat de VVD elk voorstel één op één zal overnemen." Kamerlid Omtzigt vindt dat de coalitie veel meer dan vorig jaar rekening moet houden met de oppositie. Volgens hem is dat toen veel te weinig gebeurd, terwijl het kabinet toen demissionair was. Veel partijen confronteerden Hermans met het almaar dalende vertrouwen in de politiek. Ze zei dat ook zij zich dat aantrekt, maar zij hoopt dat het pakket aan maatregelen van het kabinet om mensen financieel tegemoet te komen en om de kosten van energie te matigen bijdraagt aan het herstel van vertrouwen. Hermans voegde er wel aan toe wel dat het "rijkelijk lang heeft geduurd" voor het kabinet ermee aan de slag is gegaan om nog voor dit jaar iets te doen. Hermans wil ook meer weten over de gevolgen van het prijsplafond voor de energieprijzen. "De precieze uitwerking gaat bepalen hoe succesvol dit plafond is." Volgens de VVD moet duidelijker worden welke huishoudens en welke kleinverbruikers in het mkb hiermee worden bereikt en moet worden voorkomen dat het geld op de verkeerde plek terechtkomt. De VVD wil ook dat het kabinet sneller werk gaat maken van kernenergie. Volgens Hermans moet snel duidelijk worden waar de locaties voor twee nieuwe kerncentrales komen. Ze pleitte verder voor creatieve oplossingen om ervoor te zorgen dat werken meer gaat lonen. Ze herhaalde haar pleidooi voor een 'voltijdbonus'. En de VVD wil "lef bij een heroriëntatie in het asielbeleid". De PVV vindt dat het kabinet in strijd met de Grondwet heeft gehandeld door Nederlanders in hun bestaanszekerheid aan te tasten. Volgens PVV-leider Wilders is dat een strafbaar feit en hij diende bij de Kamervoorzitter formeel een aanklacht in tegen alle leden van het kabinet. Hij zei dat het kabinet bewust "alarmbellen heeft genegeerd en veel te laat heeft ingegrepen." Hij wees op het grote aantal mensen onder de armoedegrens. De PVV denkt dat 2022 de geschiedenis ingaat als het nationale rampjaar van de eeuw, als einde van twaalf jaar Rutte. Wilders vindt dat premier Rutte Nederland van de ene crisis in de andere crisis heeft gestort. Volgens hem is Nederland in verval en houdt het kabinet zich bezig met "het niet bestaande stikstofprobleem". In het debat hekelde Wilders sancties tegen Rusland "die onze mensen in Nederland meer pijn doen dan in Rusland". Dat leverde hem van veel kanten kritiek op. CDA-fractievoorzitter Heerma benadrukte dat Oekraïne vooruitgang boekt op het slagveld en dat er in Rusland critici van president Poetin opstaan. "Als Wilders geen sancties wil en geen wapens naar Oekraïne wil sturen, hoe wil hij dan de agressie van Poetin stoppen?", vroeg Heerma. Wilders antwoordde: "Ik ben niet gekozen om de problemen in de wereld op te lossen, ik ben gekozen om ervoor te zorgen dat de Nederlander kan eten en drinken, dat hij boodschappen kan doen en dat hij een verwarmde huis- en slaapkamer heeft. Ik ben solidair met de Nederlandse kiezer, die nu zijn rekeningen niet meer kan betalen." D66-fractievoorzitter Paternotte betitelde de PVV-voorman als "de bedrijfspoedel van Vladimir Poetin". Wilders riep iedereen op bij de Provinciale Statenverkiezingen in maart tegen de coalitie te gaan stemmen: "Dit kabinet moet weg." Een deel van de oppositie in de Tweede Kamer wil van het kabinet meer informatie over het prijsplafond voor energie, dat gisteren werd aangekondigd. Kamerlid Omtzigt wees erop dat niet duidelijk is wat het plafond precies kost en voor wie het geldt. Hij wil dat de gegevens daarover nog vandaag komen. Onder anderen PVV-voorman Wilders en SP-leider Marijnissen sloten zich daarbij aan. Volgens Wilders komt uit de eerste berekeningen naar voren dat het prijsplafond goed uitpakt voor kleinere gezinnen, maar dat grotere gezinnen er juist op achteruit gaan. In het begin van het debat hekelde een deel van de oppositie dat minister Jetten voor Energie er niet bij is. Hij is in de Verenigde Staten bij een bijeenkomst over schone energie. Premier Rutte zei daarover dat Jetten het debat op afstand volgt: "De afwezigheid van Jetten zal geen schade berokkenen aan de kwaliteit van de antwoorden. We moeten internationaal actief blijven. Anders worden we een provincie in de wereld." Wilders noemde Jetten een "klimaat-psychopaat". "Ik zou hem willen zeggen: blijf lekker in de Verenigde Staten", voegde hij eraan toe. Een opvallend moment voor aanvang van het debat. Premier Rutte loopt een rondje door de plenaire zaal om fractievoorzitters de hand te schudden. (Het fragment is grotendeels zonder geluid, omdat audio niet wordt opgenomen voordat het debat is begonnen) Het debat begint bijna. De eerste spreker is Geert Wilders, als fractievoorzitter van de grootste oppositiepartij. De PVV-leider zei gisteren na de Troonrede al dat hij "wel een beetje klaar" is met het kabinet. Na Wilders krijgt de fractievoorzitter van de grootste coalitiepartij het woord: Sophie Hermans van de VVD. Het debat zal de hele dag duren. Er is 5,5 uur aan netto spreektijd gereserveerd. Maar door de interrupties is de uiteindelijke tijd per fractievoorzitter veel langer. Vorig jaar duurde de eerste dag van de Algemene Politieke Beschouwingen tot kwart over twaalf 's nachts. Er zijn inmiddels twintig fracties, één meer dan toen. De laatste spreker is het voormalige Volt-Kamerlid Gündogan. Dit is het eerste Prinsjesdag-debat van het kabinet-Rutte IV, dat in januari is aangetreden. Vorig jaar waren de formatieonderhandelingen nog volop aan de gang. Het zal vermoedelijk vooral gaan over het vertrouwen in het kabinet, dat tot een dieptepunt is gedaald. Minister Kaag had gisteren haar eerste Prinsjesdag als minister van Financiën. Zij mocht het koffertje met de Miljoenennota overhandigen in de Tweede Kamer. "Het was een intensieve dag", zei ze vanmorgen in het NOS Radio 1 Journaal. "Het voelde heel bijzonder. Alsof je naar een film van jezelf kijkt. Leuk is niet het goede woord, maar ik vind het heel belangrijk. We doen allemaal ons best om het goed te doen." De minister zit vandaag en morgen de hele dag in het zogenoemde vak K. Ze komt niet aan het woord, maar zal "actief luisteren". Het zal tijdens het debat vooral gaan over het gebrek aan vertrouwen in het kabinet, dat op Prinsjesdag op verschillende manieren naar voren kwam. Dat is volgens Kaag niet met geld, dus bijvoorbeeld met koopkrachtplannen en een prijsplafond voor de energierekening, terug te winnen. Maar ze hoopt dat volgend jaar "tastbaar" wordt dat het kabinet doet wat nodig is voor mensen die het op dit moment lastig hebben. "We roeien met de vele riemen die we hebben. We doen wat nodig is", aldus de minister van Financiën bij de NOS. Maar ze waarschuwt voor overspannen verwachtingen van de overheid, die sinds de vele corona-steunpakketten zijn ontstaan. "Wij kunnen niet alles oplossen." Het is vandaag de eerste dag van de Algemene Politieke Beschouwingen. Alle 20 fractievoorzitters vertellen vandaag wat zij vinden van de plannen die op Prinsjesdag zijn gepresenteerd. Het zal vooral gaan over het gebrek aan vertrouwen in het kabinet, dat gisteren ook bleek uit de uitzonderlijke protesten langs de route van de Glazen Koets. Morgen beantwoordt premier Rutte alle gestelde vragen.||https://nos.nl/liveblog/2445396-kamer-wil-ook-energiesteun-voor-mkb-deel-wil-verandering-energiemarkt
2022-09-21||Ruim 200 Oekraïners vrijgelaten bij gevangenenruil • EU: meer sancties, meer wapens|| De landen van de Europese Unie overwegen nieuwe sancties tegen Rusland in te stellen. Dat heeft EU-buitenlandchef Borrell gezegd in New York, waar de Algemene Vergadering van de Verenigde Naties is. Het gaat volgens hem om zowel individuele maatregelen als sancties die hele sectoren treffen. Om wat voor sancties het precies gaat is niet duidelijk, maar volgens Borrell zullen ze gericht zijn op belangrijkere sectoren in Rusland. De sancties zouden vanaf volgende maand in kunnen gaan.  Borrell zegt ook dat de EU-landen zullen blijven doorgaan met het leveren van wapens aan Oekraïne. De ministers van Buitenlandse Zaken van de EU-landen kwamen gisteravond in een extra ingelaste vergadering bijeen om te praten over de situatie in Rusland en Oekraïne. Rusland heeft meerdere gevangengenomen Oekraïense strijders van het Azov-bataljon vrijgelaten bij een gevangenenruil. Dat meldt een hoge adviseur van president Zelensky. Het gaat om onder meer de commandant en zijn plaatsvervanger en nog eens ruim honderd mensen van het bataljon. Ook tientallen andere mensen zijn vrijgelaten. Bij elkaar gaat het om 215 Oekraïeners. Onder hen zijn agenten, grenswachten, soldaten en zwangere strijders. Volgens de adviseur is de vrijlating het resultaat van gesprekken tussen president Zelensky en de Turkse president Erdogan. Het gaat om de grootste gevangenenruil sinds het begin van de oorlog. Om hen vrij te krijgen heeft Oekraïne Viktor Medvedtsjoek aan Rusland overgedragen. Hij is een Oekraïense zakenman die goed bevriend is met president Poetin. Medvedtsjoek werd aan het begin van de oorlog door Oekraïne vastgezet. Hij was in afwachting van zijn proces ondergedoken en werd beschuldigd van verraad. Ook 54 andere mensen zijn door Oekraïne naar Rusland gestuurd. Het gaat volgens The New York Times om piloten en hoge Russische militaire officieren. Het Azov-bataljon begon in 2014 als nationalistische burgermilitie die streed tegen pro-Russische separatisten in het oosten van Oekraïne, maar werd daarna opgenomen in de officiële strijdkrachten van Oekraïne. Veel vroege leden droegen extreemrechtse of nazistische sympathieën uit, een gegeven dat door Rusland gebruikt wordt om de oorlog in Oekraïne neer te zetten als strijd tegen 'nazi's'. In de huidige oorlog was het bataljon vooral betrokken bij de verdediging van de havenstad Marioepol, die na drie maanden in handen kwam van Rusland. De Amerikaanse president Biden en de Britse premier Truss blijven Oekraïne militair en financieel steunen. Dat zeiden ze tijdens hun eerste ontmoeting sinds Truss premier is op de Algemene Vergadering van de VN in New York. De uitspraken van de Russische president bevestigen dat de steun hard nodig is, stellen de leiders. Eigenlijk zouden de twee elkaar afgelopen weekend al ontmoeten in Londen, maar dat werd uitgesteld vanwege de begrafenis van koningin Elizabeth. De ministers van Buitenlandse Zaken van de Europese Unie spreken later vandaag in een extra ingelaste vergadering over de situatie in Rusland en Oekraïne. De ministers zijn in New York voor de Algemene Vergadering van de Verenigde Naties. Volgens EU-buitenlandchef Borrell wordt de vergadering door de ministers georganiseerd "om te herhalen dat Oekraïne wordt gesteund en om de internationale gemeenschap te waarschuwen in wat voor een onacceptabele situatie Poetin ons allen brengt." In Rusland zijn vandaag tot nu toe meer ruim duizend demonstranten opgepakt, meldt de Russische mensenrechtenorganisatie OVD-info. Eerder maakte de organisatie melding van iets meer dan honderd arrestaties, maar dat is flink opgelopen. De demonstranten gingen de straat op na het besluit van president Poetin om 300.000 reservisten te mobiliseren voor de strijd in Oekraïne. Volgens de organisatie zijn alleen al in Moskou meer dan 300 demonstranten vastgezet. Ook in tientallen anderen steden werden demonstranten gearresteerd. De Russische president Poetin kiest er met zijn speech van vanochtend voor om de oorlog met Oekraïne verder te laten escaleren. Dat heeft minister Hoekstra van Buitenlandse Zaken gezegd in New York. Hij is daar voor de opening van de Algemene Vergadering van de Verenigde Naties. Hoekstra sprak van "een volstrekt ongerechtvaardigde oorlog, waarin Poetin verder escaleert met die fake-referenda en een gedeeltelijke mobilisatie". Rusland heeft tien krijgsgevangenen vrijgelaten die in Oekraïne werden gevangengenomen, meldt het Saoedische ministerie van Buitenlandse Zaken. De vrijlating is volgens het ministerie een resultaat van bemiddeling van kroonprins Mohammed bin Salman. De vrijgelaten krijgsgevangenen zijn op Saoedisch grondgebied geland. De tien krijgsgevangenen zijn volgens het ministerie vijf Britten, twee Amerikanen, een Kroaat, een Marokkaan en een Zweed. In de oorlog in Oekraïne vechten vooral aan Oekraïense zijde ook buitenlanders mee die zich vrijwillig hebben aangesloten bij het leger. Onder meer bij de strijd in Marioepol deden buitenlanders mee. Mogelijk is de Marokkaanse krijgsgevangene die is vrijgelaten de 21-jarige student Brahim Saadoun, die in Marioepol gevangen werd genomen en eerder ter dood werd veroordeeld. Een Arabische nieuwszender toont op Twitter beelden van de aankomst van de vrijgelaten krijgsgevangenen: De Russische oppositieleider Aleksej Navalny is geschokt door het besluit van president Poetin om 300.000 reservisten te mobiliseren. Dat zegt hij in een video die door zijn advocaten werd opgenomen in zijn cel. De Rus zit een straf uit van ruim negen jaar. Zijn opsluiting weerhoudt hem echter niet van om regelmatig kritiek op Moskou te uiten. "Het is duidelijk dat deze misdadige oorlog verergert", zegt Navalny. "En Poetin probeert er zo veel mogelijk mensen bij te betrekken." Volgens hem "teistert Poetin een buurland en doodt daar mensen. Nu gooit hij een groot aantal Russische burgers die eigenlijk een normaal leven zouden moeten leven in deze gehaktmolen. Het was daarom al een misdaad, maar nu is het een nog grotere misdaad geworden." De Amerikaanse president Biden oordeelt hard over de speech van president Poetin waarin hij dreigde dat Rusland op "nucleaire chantage" van het Westen zal reageren met "zijn enorme arsenaal". Rusland handelt met de dreiging volgens hem in strijd met de verantwoordelijkheden die het land heeft volgens het non-Proliferatieverdrag. Daarin spraken onder meer de VS en de Sovjet-Unie ruim vijftig jaar geleden af de verspreiding van kernwapens tegen te gaan. Biden sprak tijdens de algemene vergadering van de Verenigde Naties in New York over de oorlog in Oekraïne, die nog altijd steevast door Rusland 'een bijzondere militaire operatie' wordt genoemd. Rusland overtreedt volgens hem "op schaamteloze wijze" de kernwaarden van de VN met een "bloedige, nodeloze oorlog in Oekraïne". De Amerikaanse president sprak ook over de gevolgen van de oorlog in Oekraïne op de voedselmarkt. Hij zegde 2,9 miljard dollar steun toe voor het bestrijden van voedseltekorten die ontstaan zijn door de oorlog en klimaatverandering. De Franse president Macron vindt het besluit tot gedeeltelijke mobilisatie van troepen in Rusland "een vergissing". Dat zei hij tijdens de algemene vergadering van de Verenigde Naties in New York. "Poetins besluit is slecht nieuws voor Russische jonge mensen en alle Russen en leidt tot verdere isolatie van het land", stelde hij. Op verschillende plekken in Rusland zijn vandaag meer dan honderd demonstranten opgepakt, meldt de Russische mensenrechtenorganisatie OVD-info. Zij protesteerden tegen het besluit van president Poetin om 300.000 reservisten te mobiliseren voor de strijd in Oekraïne. Volgens de organisatie werden in zeker vijftien verschillende steden mensen opgepakt. Het is in Rusland verboden om te demonstreren zonder toestemming van de autoriteiten. Op verschillende socialemediakanalen wordt melding gemaakt van protesten in het land. Deze ongeverifieerde beelden zouden een protest tonen in de Siberische stad Tomsk: De prijzen van vliegtickets in Moskou schieten omhoog. Een enkeltje van Moskou naar Istanbul kost al ruim 9000 euro. Op sociale media gaan geruchten dat er een kilometerslange rij staat bij de grens met Finland. De mobilisatie-oproep van president Poetin betekent dat de bondgenoten van Oekraïne juist moeten doorgaan met het steunen van Oekraïne, zegt minister Ollongren. Ze herhaalde dat Poetin een illegale oorlog is begonnen en dat Oekraïne het volste recht heeft zich te verdedigen en om andere landen te vragen om wapensteun. "Dat we doorgaan is een boodschap aan Oekraïne en ook aan Poetin", voegde de minister van Defensie eraan toe. Dat Poetin reservisten oproept, laat volgens Ollongren zien dat de Russische president de situatie niet onder controle heeft en dat het voor hem niet goed gaat. Ze vindt de gedeeltelijke mobilisatie een zorgelijke ontwikkeling: "Hij zit in het nauw en toont zich hard en compromisloos, als altijd." Door nu reservisten op te roepen, geeft Poetin een serieus teken dat hij de oorlog wil voortzetten, vindt de Nederlandse minister. De Russische president beschuldigde het Westen ook van nucleaire chantage en zei dat Rusland niet zal schuwen om alle beschikbare middelen in te zetten. Ollongren noemde dat heel ernstig. "Dat is zo gevaarlijk, dat je er niet eens mee moet willen dreigen. Die nucleaire retoriek hebben we hem wel eerder zien gebruiken, maar hij doet het nu in combinatie met het oproepen van de reservisten." NAVO-chef Jens Stoltenberg heeft de gedeeltelijke mobilisatie van Russische troepen afgekeurd, Hij hekelde de 'gevaarlijke nucleaire retoriek' die president Poetin in zijn tv-toespraak gebruikte. Oud-commandant Landstrijdkrachten Mart de Kruif beantwoordde vragen van kijkers over de gevolgen van de mobilisatie. Hij verwacht onder meer dat de oorlog langer kan duren en na de winter heftiger kan worden door de inzet van extra Russische troepen. De tactische overwinning van Oekraïne bij Charkov leidt tot strategische paniek in het Kremlin, denken experts. De gedeeltelijke mobilisatie die president Poetin heeft afgekondigd is hier een gevolg van, zeggen zij. Ook in Rusland zelf zal de gedeeltelijke mobilisatie tot onrust leiden, verwacht Ruslanddeskundige Laura Starink. Het opruimen van alle mijnen in door Oekraïne heroverd gebied in de regio Charkov kan nog jaren duren. Daarvoor waarschuwt Roman Prymoesj, onderdirecteur van de organisatie die verantwoordelijk is voor het opruimen van explosieven. In de regio is 12.000 vierkante kilometer terugveroverd, stelt hij. Onder anderen de Verenigde Staten, Groot-Brittannië en Canada gaan helpen met het verwijderen van de mijnen, zegt hij. President Zelensky vindt het onwaarschijnlijk dat wereldleiders zullen toestaan dat Rusland nucleaire wapens gaat inzetten. In de toespraak van Poetin die vandaag op tv werd uitgezonden sprak hij onder meer van "nucleaire chantage" door het Westen. Hij dreigde dat Rusland zijn "enorme arsenaal" zal inzetten als het Westen daarmee doorgaat. Zelensky zegt in een interview met het Duitse Bild TV dat deze dreigementen een aanzet voor de Russische troepen zijn om meer Oekraïens grondgebied te veroveren, maar dat hij niet gelooft dat Poetin nucleaire wapens zal gebruiken. Minister van Buitenlandse Zaken reageert op twitter op de ontwikkelingen in Rusland: Terwijl in Rusland de gedeeltelijke mobilisatie het nieuws beheerst, gaan de gevechten in Oekraïne door. Volgens het Russische ministerie van Defensie is een waterleiding beschadigd geraakt bij de kerncentrale Zaporizja. De pijpleiding in een technische ruimte is geraakt door een raketgranaat, meldt het Russische staatspersbureau Ria Novosti. Oekraïners in de straten van Kiev zijn niet erg onder de indruk van de afkondiging van de gedeeltelijke mobilisatie door Rusland: Een woordvoerder van het Amerikaanse ministerie van Buitenlandse Zaken heeft gewaarschuwd dat Rusland "verdergaande gevolgen" kan verwachten als Rusland meer gebieden in Oekraïne gaat annexeren. "We hebben een aantal opties", aldus de woordvoerder, zonder die te specificeren. Ook de Europese Unie waarschuwt Moskou voor "gevolgen van onze kant". Volgens de EU speelt president Poetin een "heel gevaarlijk nucleair gokspel" en moet de internationale gemeenschap de Russische president onder druk zetten "om het roekeloze gedrag te stoppen". De EU-lidstaten hebben vergaderd over een gezamenlijk antwoord op de ontwikkelingen. "Dan gaat het om alle aspecten van de agressie, de misdaden die zijn gepleegd, de referenda, de ontdekking van massagraven", aldus een woordvoerder. Volgens hem zijn er nog geen besluiten genomen over verdere sancties tegen Rusland. Het Litouwse ministerie van Defensie zegt dat de eigen snelle reactiemacht in staat van paraatheid is gebracht na de aankondiging van de gedeeltelijke mobilisatie in buurland Rusland. Het ministerie wijst erop dat de mobilisatie ook vlakbij de grens met Litouwen plaatsvindt. "We kunnen niet alleen maar toekijken", schrijft het ministerie in een tweet. De reactiemacht is staat van paraatheid gebracht om "elke mogelijke provocatie van Rusland te voorkomen". De aangekondigde mobilisatie leidt tot onrust in Rusland, stelt Ruslanddeskundige Laura Starink. Russen zullen volgens haar proberen om te ontkomen aan de mobilisatie, onder meer door het land te verlaten. "Veel Russen maken zich zorgen over een ban op visa", zegt ze. "Want als je het land niet meer uit kunt, ontkom je niet aan de mobilisatie." Tienduizenden Russen hebben het land in de afgelopen maanden al verlaten, zegt Starink. "Dat zijn vooral critici. Vaak gaan ze naar Georgië en Turkije." Een paar weken geleden besloot de Europese Commissie dat het voor Russische toeristen moeilijker en duurder wordt om de EU binnen te komen, sommige landen laten Russen al helemaal niet meer toe. De Russische website Holod heeft op een rijtje gezet waar Russen naartoe kunnen als ze het land willen verlaten. Directe vluchten naar Istanbul (Turkije) en Yerevan (Armenië), beide bestemmingen die voor Russen bereikbaar zijn zonder visum, waren volgens persbureau Reuters woensdag uitverkocht. De zoekopdrachten "Hoe verlaat ik Rusland?" en "Hoe breek ik een arm?" zouden trending zijn op Google. En volgens een Russische advocaat is de telefoonlijn voor informatie over de rechten voor militair personeel vanochtend meer dan 1000 keer gebeld. Overigens is het voor veel Russen überhaupt onmogelijk om het land te verlaten. Voor een buitenlandse reis hebben Russen een speciaal reisdocument nodig, dat zeker 75 procent van de bevolking niet heeft. Het Kremlin heeft de volledige tekst van de toespraak van de Russische president online gezet. De tekst is hier te vinden. Letland zal geen Russen opvangen die de mobilisatie in Rusland willen ontvluchten. Dat heeft minister van Buitenlandse Zaken Edgars Rinkevics gezegd. Hij noemde veiligheidsredenen als belangrijkste argument daarvoor. Letland kondigde enkele dagen geleden al aan, net als de andere Baltische staten Estland en Litouwen, de grenzen te sluiten voor Russische burgers vanwege de steun van een deel van de Russische bevolking voor oorlog in Oekraïne. De gedeeltelijke mobilisatie die nu is afgekondigd brengt daar voor Letland dus geen verandering in. Volgens verslaggever Sander van Hoorn, in Charkov, zag Oekraïne de gedeeltelijke mobilisatie al een tijd aankomen: Oekraïense troepen blijven de Russische stellingen onder druk zetten. Na de successen in de regio Charkov heroverden Oekraïense militairen gisteren het dorp Bilohorivka in de regio Loegansk. Ook zo'n 40 kilometer noordelijker, in Krasnoritsjenske, zetten Oekraïense troepen het tegenoffensief voort. Premier Rutte noemt de mobilisatieoproep van Poetin "paniek". "Je ziet dat Oekraïne met westerse steun succesvol begint op te treden tegen Rusland", zei Rutte voorafgaand aan de Algemene Politieke Beschouwingen, het debat over de Prinsjesdagplannen. "Er is sprake van een soort paniekreactie." De premier reageert ook laconiek op de Russische dreiging om nucleaire wapens in te zetten. "Dat laat ons redelijk Siberisch koud, om maar in Russische termen te blijven." Hij benadrukt wel dat een stuk land "zo groot als Hongarije" nog steeds bezet is door de Russen. "Het is zeker niet voorbij. We moeten scherp blijven, we moeten Oekraïne blijven steunen."||https://nos.nl/liveblog/2445389-ruim-200-oekrainers-vrijgelaten-bij-gevangenenruil-eu-meer-sancties-meer-wapens
2022-09-21||Poetin kondigt gedeeltelijke mobilisatie af in televisietoespraak|| President Poetin heeft een gedeeltelijke militaire mobilisatie afgekondigd. Hij maakte de maatregel bekend in een nationale televisietoespraak, de eerste sinds de invasie van Oekraïne in februari. Volgens Poetin worden alleen reservisten opgeroepen voor militaire dienst, allereerst degenen die in militaire dienst zijn geweest en bepaalde militaire specialismes en ervaring hebben. De Russische minister van Defensie zegt dat het gaat om 300.000 reservisten, ongeveer 1 procent van alle mensen die in aanmerking komen. Mannen die worden opgeroepen krijgen eerst een militaire training, zei hij. De dienstplicht gaat niet gelden voor studenten en mensen die nu al in het leger zitten. Poetin voelde zich naar eigen zeggen "gedwongen" om de gedeeltelijke mobilisatie af te kondigen: De gedeeltelijke mobilisatie gaat vandaag in. President Poetin beschouwt de maatregel als een logisch antwoord op wat hij ziet als "bedreigingen" van Rusland. In zijn toespraak zei hij dat het Westen probeert om Rusland te "vernietigen". Volgens de Russische president hebben westerse landen geprobeerd om van de inwoners van Oekraïne "kanonnenvoer" te maken. Ook sprak hij van "nucleaire chantage" door het Westen. Als het daarmee doorgaat, waarschuwde hij, zal Moskou reageren met "zijn enorme arsenaal". Poetin vervolgde dat Rusland veel wapens heeft om mee te reageren. "Dat is geen bluf": Het is niet voor het eerst dat Poetin dreigt met de inzet van een grootschalig wapenarsenaal. Zo zei hij in april dat landen die zich met de Russische inval in Oekraïne zouden bemoeien te maken zouden krijgen met "middelen waar niemand anders over beschikt". Eerder bracht hij de strategische kernwapens van Rusland in staat van militaire paraatheid. "Ons doel is om de Donbas te bevrijden", herhaalde Poetin vandaag de doelstelling die Rusland sinds eind maart heeft. Het land spreekt daarbij consequent van het "bevrijden" van het gebied in Oost-Oekraïne. Gisteren werd bekend dat de leiders van de zelfverklaarde volksrepublieken Loegansk en Donetsk voor eind deze week referenda hebben uitgeschreven waarbij inwoners kunnen kiezen voor annexatie door Rusland. Ook de door Rusland aangestelde leiders van de (gedeeltelijk) bezette regio's Cherson en Zaporizja, in het zuiden van Oekraïne, houden een referendum. Oekraïne reageerde dat het de uitslag niet zal erkennen, omdat de stemming niet in vrijheid verloopt. "De Russen kunnen doen wat ze willen. Het gaat niets veranderen", zei de Oekraïense minister van Buitenlandse Zaken Koeleba. Ook meerdere westerse leiders lieten op voorhand weten de uitslag niet te erkennen. Veel Oekraïners zijn gevlucht uit de Donbas of om het leven gekomen. Pro-Oekraïense geluiden worden er de kop ingedrukt, waarmee de uitslag van de referenda al lijkt vast te staan. Aanvankelijk zou de speech van Poetin gisteravond worden uitgezonden, maar dat ging om onbekende redenen niet door. Poetin verscheen gisteren wel bij andere gelegenheden in Moskou.||https://nos.nl/artikel/2445381-poetin-kondigt-gedeeltelijke-mobilisatie-af-in-televisietoespraak
2022-09-21||Brand in zendmast langs A50 bij Loenen|| Een zendmast langs de A50 bij Loenen heeft afgelopen nacht in brand gestaan. Het vuur werd opgemerkt door een automobilist. De brand woedde op zo'n 15 meter hoogte. De brandweer gebruikte een hoogwerker om het vuur te bestrijden: Het is de tweede keer in een jaar tijd dat de mast in brand staat. Ook in december vorig jaar was er brand, die aangestoken bleek te zijn. De politie houdt ook nu rekening met brandstichting, meldt Omroep Gelderland. De zendmast heeft forse schade opgelopen.||https://nos.nl/artikel/2445380-brand-in-zendmast-langs-a50-bij-loenen
2022-09-21||Wekdienst 21/9: Start Algemene Politieke Beschouwingen • Eerste ontmoeting Joe Biden en Liz Truss|| Goedemorgen! In Den Haag begint het debat over de kabinetsplannen voor komend jaar en de Amerikaanse president Joe Biden en Britse premier Liz Truss ontmoeten elkaar in New York.    Maar eerst het weer: er zijn zonnige perioden en stapelwolken worden afgewisseld met dikkere wolkenvelden. Bij weinig wind komt de temperatuur 's middags rond 18 graden uit. Met uitzondering van een enkele lichte bui blijft het droog. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Rond november moet er een steunpakket voor ondernemers zijn. Dat heeft minister Adriaansens van Economische Zaken gisteravond gezegd in Nieuwsuur. De minister wil bedrijven "gericht helpen". Daarom wil ze in overleg met de energiebedrijven eerst inzage krijgen in het verbruik, dat erg verschilt per onderneming. Adriaansens wil met name mbk-bedrijven helpen die veel energie gebruiken. Hierbij gaat het bijvoorbeeld om bakkers, sauna's en tuincentra. Adriaansens voelt er weinig voor om grote bedrijven meer te laten betalen. "We willen ook een interessant vestigingsklimaat houden voor Nederland", zei ze. Kunstmatige riffen die bijna een jaar geleden in de Waddenzee zijn geplaatst zijn gisteren boven water gehaald. Onderzoekers wilden zien hoeveel zeeleven er in de betonnen elementen zat. Ze bleken vol palingen, krabben, oesters en zeesterren te zitten. De komende jaren worden gebruikt om te onderzoeken wat er op en rond de riffen leeft en welke constructies het beste werken. Daarna wordt bepaald welke een definitieve plek krijgen langs de zeedijk. Fijne woensdag! ||https://nos.nl/artikel/2445375-wekdienst-21-9-start-algemene-politieke-beschouwingen-eerste-ontmoeting-joe-biden-en-liz-truss
2022-09-21||Vertrouwen in Rutte en zijn kabinet staat centraal in Algemene Beschouwingen|| De uitzonderlijke protesten gisteren langs de route van de Glazen Koets klinken vandaag ongetwijfeld door in de Tweede Kamer. Alle partijen zullen verwijzen naar het gebrek aan vertrouwen bij veel burgers, dat ook uit de protesten spreekt. Straks beginnen de Algemene Politieke Beschouwingen, die traditioneel volgen op Prinsjesdag. "Zorgwekkend", liet het kabinet gisteren de koning zeggen over het tanende vertrouwen dat mensen hebben in het vermogen van het kabinet om de grote problemen op te lossen. Premier Rutte zelf noemde het "heel erg", maar hij gaat "niet bedelen" om dat vertrouwen. "Mijn doel is nu problemen oplossen, mijn doel moet nu niet zijn: populair worden. Dan ben ik met de verkeerde prioriteiten bezig", zei hij tegen persbureau ANP. Toch zien verschillende oppositiepartijen in het boegeroep, de omgekeerde vlaggen en de slechte vertrouwenscijfers hun standpunt bevestigd dat het kabinet is uitgeregeerd. "Ik ben er eerlijk gezegd wel een beetje klaar mee", zei oppositieleider Geert Wilders (PVV) na de Troonrede. Ook andere oppositiepartijen vinden dat Rutte niet de juiste persoon is om alle crises waar het land mee kampt aan te pakken. Ook bij onderwerpen als de stikstofcrisis en de vastgelopen opvang van asielzoekers heeft het kabinet het niet meer in de hand, menen zij. Oppositiepartijen van links tot rechts zijn het eens: het kabinet-Rutte zit op de verkeerde weg: Ook de coalitiepartijen zijn niet blind voor het gebrek aan vertrouwen, maar zij benadrukken dat de plannen voor volgend jaar in hun ogen vertrouwenwekkend zijn. Ze wijzen daarbij vooral naar het miljardenpakket dat het koopkrachtverlies moet dempen. Op het laatste moment bereikte het kabinet nog een akkoord over een prijsplafond om de energierekening betaalbaar te houden. Verder gaan het minimumloon en de uitkeringen fors omhoog en blijven de brandstofprijzen voorlopig gedrukt door lagere accijns. "Te weinig en te laat", vinden zo'n beetje alle oppositiepartijen. PvdA en GroenLinks presenteren vandaag traditiegetrouw een tegenbegroting. Daarin krijgen de laagste inkomens meer compensatie, terwijl grote bedrijven en mensen met vermogen zwaarder belast worden. In totaal willen de partijen 18 miljard euro uitgeven om de koopkracht op peil te houden, ongeveer net zo veel als het kabinet. Maar volgens partijleiders Attje Kuiken en Jesse Klaver kiest het kabinet vooral voor noodmaatregelen, terwijl zij veel meer structurele ondersteuning willen geven. Ook PvdA en GroenLinks willen een prijsplafond voor de energiekosten. Belangrijk verschil is dat ze het minimumloon verder willen verhogen naar 14 euro per uur. In de kabinetsplannen stijgt het per 1 januari naar net iets meer dan 11 euro per uur. Met die maatregel is 8 miljard euro gemoeid. Verder willen de partijen onder meer geld investeren in het duurzamer maken van woningen en het betaalbaar houden van het openbaar vervoer. Om het pakket te betalen gaat de winstbelasting voor grote bedrijven naar 30 procent, wordt belastingontwijking tegengegaan en gaat de belasting op vermogen in box 3 naar 49 procent. "Nederland is rijk genoeg om mensen te beschermen tegen armoede, als we de welvaart eerlijker verdelen", zeggen PvdA en GroenLinks. De Tweede Kamer zal vandaag een groot aantal vragen stellen over de plannen die het kabinet heeft gepresenteerd. Duidelijk is dat er veel geld wordt uitgegeven voor koopkrachtondersteuning, maar veel details zijn nog onopgehelderd. Wie gaat er precies van profiteren? Voorkomt het echt dat mensen financieel kopje onder gaan? En waar wordt het allemaal precies van betaald? Het kabinet zal met een goede uitleg moeten komen, om ook oppositiepartijen te overtuigen van de plannen. Maar vooral zal premier Rutte zijn best moeten doen om te bewijzen dat hij en zijn kabinet wél in staat zijn het hoofd te bieden aan alle grote problemen en dat hij het vertrouwen kan herstellen.||https://nos.nl/artikel/2445372-vertrouwen-in-rutte-en-zijn-kabinet-staat-centraal-in-algemene-beschouwingen
2022-09-21||Morning-afterpil wordt gratis in Frankrijk, ook gratis soa-testen|| De morning-afterpil wordt vanaf volgend jaar gratis voor alle vrouwen in Frankrijk. De nieuwe minister van Volksgezondheid, François Braun, zegt in een interview met de krant 20 Minutes dat hij veel meer wil inzetten op preventie en daarom ook de toegang tot soa-testen wil versimpelen. De morning-afterpil was al gratis voor meisjes jonger dan 18 jaar. Vrouwen tot 26 kunnen de pil nu alleen gratis krijgen met een recept. Volgens Braun is de pil het effectiefst als hij binnen 24 uur na onbeschermde seks wordt geslikt en dus is vrije toegang essentieel, zo zegt hij. Ook soa-testen worden voor alle inwoners van Frankrijk tot 26 jaar gratis. Nu zijn alleen hiv-testen gratis verkrijgbaar bij apotheken. Braun wijst erop dat seksueel overdraagbare aandoeningen, zoals chlamydia, het vaakst voorkomen bij jongeren. Volgens hem is het daarom het zinvolst om de strijd tegen soa's daar te beginnen. De minister zegt verder dat Frankrijk achterloopt op het gebied van preventie en daarom een inhaalslag moet maken, zeker nu het aantal soa-besmettingen toeneemt. Ook bij niet-seksuele aandoeningen wil Braun meer aan preventie doen; zo moet er meer gescreend worden op onder meer kanker en hart- en vaatziektes.||https://nos.nl/artikel/2445371-morning-afterpil-wordt-gratis-in-frankrijk-ook-gratis-soa-testen
2022-09-21||Man steekt zichzelf in brand bij kantoor Japanse premier|| Bij het kantoor van de Japanse premier Kishida in Tokio heeft een man zichzelf in brand gestoken. Volgens lokale media wilde hij daarmee protesteren tegen de staatsbegrafenis voor oud-premier Shinzo Abe, die eerder dit jaar werd doodgeschoten. De man van in de zeventig is gewond naar het ziekenhuis gebracht. Hij heeft brandwonden over zijn hele lichaam. Ook een politieagent die de vlammen probeerde te blussen, raakte gewond. Oud-premier Abe werd begin juli doodgeschoten bij een verkiezingsbijeenkomst. De regering heeft besloten dat hij een staatsbegrafenis krijgt. Bij de uitvaart, volgende week dinsdag, worden 6000 gasten uit binnen- en buitenland verwacht. Vlak na Abe's dood steunden veel inwoners het besluit voor een staatsbegrafenis nog, maar uit recente peilingen blijkt dat de publieke opinie is veranderd. Een meerderheid vraagt zich af of een dure ceremonie echt nodig is, in een tijd dat veel Japanners het financieel steeds moeilijker hebben. Volgens de laatste schattingen kost de staatsbegrafenis zo'n 12 miljoen dollar. Voor de moord op Abe zit een man van 41 vast. Zijn moeder zou failliet zijn geraakt door donaties aan de Japanse Verenigingskerk. Volgens de schutter had Abe banden met de Verenigingskerk.||https://nos.nl/artikel/2445370-man-steekt-zichzelf-in-brand-bij-kantoor-japanse-premier
2022-09-21||'Leger Oekraïne stelselmatig onderschat, kracht Rusland overschat'|| Na de snelle herovering van een groot deel van de regio Charkov eerder deze maand, zet het Oekraïense leger zijn opmars door in het naastgelegen Loegansk. Die regio viel in de zomer volledig in handen van de Russen, maar Oekraïne zegt nu het dorp Bilohorivka te hebben bevrijd, en de bezette stad Lysytsjansk te naderen. "Jullie denken misschien dat we na een serie overwinningen nu aan een adempauze toe zijn", zo zei de Oekraïense president Zelensky onlangs in een videotoespraak, "maar er komt geen adempauze. We bereiden nu het vervolg voor, want Oekraïne moet bevrijd worden." Hoe komt het dat Oekraïne de afgelopen weken flinke terreinwinst wist te boeken en Rusland wordt teruggedrongen, ook al zijn de legers op papier op z'n minst aan elkaar gewaagd? Volgens defensiespecialist Dick Zandee van onderzoeksinstituut Clingendael probeert de Oekraïense legerleiding nu zoveel mogelijk profijt te halen uit de winning mood onder de militairen, na de succesvolle opmars in Charkov. "Er komen steeds meer troepen bij die getraind zijn in NAVO-landen, ze krijgen steeds meer westerse wapens en hun moreel is goed. Oekraïne heeft ook baat bij nú snel oprukken, nu het nog prima weer is. Ergens dit najaar wordt het weer slechter, wordt de bodem natter, en zal je niet meer zo snel vorderingen kunnen maken." Voor de Russen worden volgens Zandee de problemen waarmee ze eigenlijk al vanaf het begin kampen steeds nijpender. "Hun moreel is heel laag, ze hebben personeelsproblemen en moeten nu zelfs militairen uit de gevangenissen halen, en er is ook steeds meer gebrek aan munitie. Ze komen nu niet alleen geavanceerde langeafstandsraketten tekort, maar ook klassieke munitie en raketten." Sinds het begin van de oorlog is het Russische leger bovendien stelselmatig overschat door westerse analisten, schrijft Oekraïne-specialist Orysia Lutsevych van de Britse denktank Chatham House in The Guardian. Rusland stak het afgelopen decennium veel geld in de modernisering van het leger, maar veel daarvan kwam door corruptie niet bij het leger terecht: de Russische strijdkrachten zijn op papier beter en groter dan in de praktijk, zowel qua materieel als personeel. Het Oekraïense leger is al die tijd onderschat, schrijft Lutsevych. Niet alleen is dat goed getraind, doordat er sinds 2014 vrijwel constant strijd moest worden geleverd in het oosten van het land. Het profiteert bovendien van een president met groot gezag, die het goede voorbeeld gaf door in Kiev te blijven en dagelijks zijn volk toe te spreken. Het Oekraïense leger voelt zich bovendien gesteund door hun land dat vrijwel geheel gemobiliseerd is, schrijft Lutsevuch: bedrijven en burgers zamelen geld in voor het leger, en leveren gratis materieel en diensten. De motivatie onder de militaire en het gevoel van eenheid vormen volgens Lutsevych een niet te onderschatten factor van betekenis. "Door te focussen op militaire hardware missen analisten vaak de software van deze oorlog: de kwaliteit van het leiderschap, moreel, motivatie, besluitvorming en de betrokkenheid van de hele samenleving." Vlak inderdaad de rol van moreel niet uit bij militaire prestaties, beaamt cultureel antropoloog Tine Molendijk, die onder meer bij de Nederlandse Defensie Academie onderzoek doet naar de menselijke kant van oorlogsvoering. "Het is natuurlijk niet heel duidelijk te isoleren welke rol moreel precies heeft gespeeld in de recente Oekraïense successen: die krijgsmacht heeft steeds meer de beschikking over westerse precisiewapens, die ze goed inzetten. En elk succes dat wordt geboekt kan een euforisch gevoel geven dat het moreel verder versterkt." Met andere woorden: militair succes vergroot de kans op meer militair succes. Maar het grootste verschil tussen de Oekraïense en Russische strijdkrachten, zegt Molendijk, is dat het Oekraïense leger een ideologie heeft waaruit de militairen kracht lijken te putten, een intrinsieke motivatie om te vechten: "Je eigen land verdedigen, je eigen huis en haard. Het idee dat het land kapot gaat als je niet doorvecht. Dat gevoel bestaat minder aan de Russische zijde." In het voorjaar, kort na de inval in Oekraïne, werd al duidelijk dat veel Russische militairen niet waren ingelicht over de aard van de operatie, en dachten dat het om een oefening ging. Of ze hadden erop gerekend dat ze met open armen zouden worden ontvangen door de Oekraïners. Molendijk bespeurde daardoor in maart al een gevaar op 'morele verwonding' onder de Russische militairen, die zichzelf makkelijk overgaven of de wapens uit hun handen lieten vallen en vluchtten. Nu de Russische krijgsmacht het afgelopen halfjaar tienduizenden mensen is verloren, zal de situatie er voor hen niet beter op zijn geworden. "De verliezen worden aangevuld met huurlingen en dienstplichtigen die snel een contract moesten tekenen, en die niet per se tot het uiterste zullen willen gaan." Toch kunnen we er niet zeker van zijn dat de Oekraïners nu razendsnel hun hele land gaan bevrijden, zegt defensiespecialist Zandee. "De Russen hebben nog steeds een gigantisch gebied in handen. Het is maar de vraag of Oekraïne genoeg materieel en manschappen heeft om dat allemaal terug te veroveren."||https://nos.nl/artikel/2445369-leger-oekraine-stelselmatig-onderschat-kracht-rusland-overschat
2022-09-21||Koffertje van Miljoenennota afgedankt, volgende 'lichter en duurzamer'|| Het bekendste koffertje van Nederland is volgend jaar op Prinsjesdag waarschijnlijk niet meer te zien. Minister Kaag wil een vervanging voor het koffertje dat ieder jaar in de Tweede Kamer wordt gebruikt om de Miljoenennota aan te bieden. Bij Jinek zei ze dat ze het tijd vindt voor een ander model: "lichter en duurzamer". Het koffertje doet dienst sinds 1964 en is door zestien ministers van Financiën gebruikt. Volgend jaar moet er dus iets nieuws te zien zijn, als het aan Kaag ligt. In het RTL-programma suggereerde ze dat het koffertje naar een museum kan. De traditie van het koffertje op Prinsjesdag bestaat sinds 1947. De eerste jaren werd een eenvoudige bruine koffer gebruikt, die toenmalig minister Lieftinck had gekocht bij een leerhandel in Den Haag. Volgens het ministerie van Financiën kostte die koffer omgerekend 1,70 euro. Inmiddels is die te zien in het Belasting- en Douanemuseum in Rotterdam. De Staatsdrukkerij schonk het ministerie in 1964 het huidige koffertje. Het is gemaakt van geitenperkament en van binnen bekleed met blauwe zijde. De hele Rijksbegroting past er overigens al lang niet meer in: daarvoor is het koffertje te klein. Het koffertje door de jaren heen:||https://nos.nl/collectie/13915/artikel/2445368-koffertje-van-miljoenennota-afgedankt-volgende-lichter-en-duurzamer
2022-09-21||Spanning rond verwachte toespraak Poetin|| Een gisteravond verwachte televisietoespraak van president Poetin is uitgesteld. Russische media berichtten dat Poetin de bevolking aan het begin van de avond zou toespreken, maar later werd dat ingetrokken. Een officiële reden voor het uitstel is niet gegeven. Poetin trad gisteren wel op bij andere gelegenheden in Moskou. Er wordt rekening mee gehouden dat de speech vanochtend wordt uitgezonden. Een bevestiging daarvan is er niet. Het zou de eerste televisietoespraak van Poetin aan het Russische volk zijn sinds de invasie in Oekraïne op 24 februari. Gisteravond laat riep een politiek analist met banden met het Kremlin, Sergej Markov, volgers op Telegram op om "rustig te gaan slapen". Als mogelijk nieuw tijdstip voor de toespraak noemde hij 08.00 uur Nederlandse tijd.  Over het onderwerp van de speech is formeel niets bekend, maar vermoedelijk houdt die verband met de aangekondigde referenda in door Rusland bezette gebieden in Oekraïne. Het Kremlin heeft zich daar nog niet over uitgelaten. Ook wordt gespeculeerd dat Poetin het zal hebben over een mobilisatie, het kunnen oproepen van meer mensen voor de oorlog. Een vooraanstaand parlementslid van Poetins partij Verenigd Rusland zei gisteravond tegen een Russische krant dat er nu geen algehele mobilisatie komt.||https://nos.nl/artikel/2445367-spanning-rond-verwachte-toespraak-poetin
2022-09-21||Poetin afwezig bij VN-vergadering in New York, maar op ieders lippen|| De Russische president Poetin is de grote afwezige op de Algemene Vergadering van de Verenigde Naties in New York, maar hij is hét gespreksonderwerp in de wandelgangen van de VN. Zo noemde minister Hoekstra van Buitenlandse Zaken de dinsdag aangekondigde referenda in verschillende bezette gebieden in Oekraïne "volkomen onacceptabel. Het is land dat bij de staat Oekraïne behoort, waar Rusland niets te zoeken heeft." Volgens Hoekstra zijn de plannen ook voor de Europese Unie en andere bondgenoten onaanvaardbaar. De VN-Veiligheidsraad heeft tot nu toe niets kunnen uitrichten, aangezien Rusland daar als permanent lid vetorecht heeft. Ondanks dat 141 landen de acties van Rusland veroordeeld hebben, blijven er ook landen die de kant van Rusland kiezen. Hoekstra zegt hierover: "We moeten ervoor zorgen dat dit soort zaken door zo veel mogelijk landen wordt veroordeeld. Een deel van het gezelschap is toch gevoelig voor het valse Russische narratief. We moeten die landen er ook bij betrekken, zo breed mogelijk in gesprek gaan." Tijdens een gepassioneerde speech voor de Algemene Vergadering zei de Franse president Macron dat geen land aan de zijlijn mag blijven staan ten opzichte van de Russische agressie. Hij beschuldigde degenen die nu stil blijven ervan "medeschuldig te zijn aan nieuw imperialisme" dat de huidige wereldorde vertrapt en vrede onmogelijk maakt. Eerder had VN-topman Antonio Guterres de vergadering geopend met een alarmerende boodschap. "De wereld is in groot gevaar en is verlamd", zei de Portugees. Het is voor het eerst in drie jaar dat de wereldleiders elkaar na de pandemie weer persoonlijk de hand schudden en dat is volgens Guterres geen moment te vroeg. Hij stelde dat de internationale gemeenschap is "vastgelopen in een kolossaal globaal disfunctioneren" en niet bereid is de uitdagingen van het moment aan te pakken. Guterres schetste het beeld van een gespannen wereld, die met de klimaatcrisis letterlijk 'in brand' staat en waar, met de oorlog in Oekraïne voorop, meerdere hevige conflicten worden uitgevochten. Ook de hoge inflatie, de energiecrisis en economische ongelijkheid in de wereld haalde hij aan als zorgelijke ontwikkelingen. Tijdens zijn toespraak waarschuwde hij voor de gevaren van nieuwe technologieën, ondanks dat die de wereld ook met elkaar kunnen verbinden. Maar volgens Guterres verdienen socialemediaplatforms geld aan woede, verontwaardiging en negativiteit, waarbij data verkocht worden om gedrag van gebruikers te beïnvloeden. Daarmee staat ook het verspreiden van desinformatie dit jaar op de agenda. Minister Hoekstra maakt zich in New York samen met zijn Canadese collega-minister van Buitenlandse Zaken hard voor nauwere samenwerking om desinformatie te bestrijden. Hoekstra noemt desinformatie een oorlogswapen en verwijst daarbij naar Rusland: "Rusland probeert ons te misleiden en valse verhalen over de oorlog te vertellen om ons uiteindelijk te ontmoedigen Oekraïne te steunen."||https://nos.nl/artikel/2445366-poetin-afwezig-bij-vn-vergadering-in-new-york-maar-op-ieders-lippen
