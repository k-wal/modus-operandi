2022-09-25||Exitpolls: rechts blok wint parlementsverkiezingen Italië, partij Meloni de grootste|| Bij de Italiaanse parlementsverkiezingen heeft het rechtse blok, dat bestaat uit Fratelli d'Italia, Lega en Forza Italia, tussen de 41 en 45 procent van de stemmen binnengehaald, meldt de exitpoll van de Italiaanse publieke omroep Rai. Dat zou volgens het Italiaanse kiessysteem betekenen dat ze voldoende stemmen hebben voor een meerderheid. Fratelli d'Italia, de partij van de radicaal-rechtse Giorgia Meloni, is volgens exitpolls de winnaar geworden van de Italiaanse parlementsverkiezingen. Volgens exitpolls krijgt Fratelli d'Italia tussen de 22 en 26 procent van de stemmen. Naar alle waarschijnlijkheid wordt de 45-jarige Meloni de premier. Dan zou ze de eerste vrouwelijke premier van Italië ooit zijn. Volgens Meloni is de overwinning van haar partij nog maar het begin: De winst van de partij komt niet als een verrassing: in peilingen ging Fratelli d'Italia aan kop en er werd op gerekend dat zo'n 25 procent van de stemmen naar die partij zou gaan. Omdat het in Italië verboden is om in de laatste twee weken voor de verkiezingen exitpolls te publiceren, was het echter de vraag of de partij die voorsprong ook uiteindelijk zou behouden. Exitpolls geven een indicatie van de einduitslag. Bij de verkiezingen in 2013 en 2018 waren er verschillen tussen de exitpolls en de uiteindelijke uitslag. De partij van Meloni maakte deze verkiezingen deel uit van een rechts blok samen met de rechts-populistische partij Lega, geleid door Matteo Salvini, en Forza Italia, de partij van oud-premier Silvio Berlusconi. Lega haalde tussen de 8,5 en 12,5 procent van de stemmen binnen en Forza Italia tussen de 6 en 8 procent. De Vijfsterrenbeweging onder leiding van oud-premier Giuseppe Conte wist tussen de 13,5 en 17,5 procent van de stemmen te trekken. De partij van Conte was bij de vorige verkiezingen in 2018 nog de grote winnaar, maar door interne strubbelingen nam de populariteit af. Italianen stemden vandaag voor de Senaat en het Huis van Afgevaardigden. Om 23.00 uur sloten de stembussen. De opkomst was 64,4 procent. Dat is zo'n 10 procent lager dan de laatste verkiezingen in 2018. Dit is Giorgia Meloni:||https://nos.nl/artikel/2446012-exitpolls-rechts-blok-wint-parlementsverkiezingen-italie-partij-meloni-de-grootste
2022-09-25||136 meldingen over schade na aardbevingen in Groningen|| Het Instituut Mijnbouwschade Groningen (IMG) heeft na de aardbevingen van gisteren in Uithuizermeeden en Uithuizen 136 schademeldingen ontvangen. De eerste beving had kracht van 2,7 en de tweede had een kracht van 1,7. Bij drie meldingen werd gezegd dat er een acuut onveilige situatie was ontstaan. In twee gevallen bleek de situatie na inspectie veilig, zegt het IMG. Het derde geval moet nog worden onderzocht. 27 schademelders hebben gekozen voor de vaste vergoeding van 5000 euro. De afgelopen twee maanden bedroeg het gemiddelde aantal schademeldingen per dag 107. Het IMG heeft nu bijna 20.000 schadedossiers in behandeling. Het beschouwt 153.790 dossiers als afgehandeld. De ministerraad heeft vrijdag besloten hoeveel gas er komend gasjaar (van 1 oktober tot 30 september) uit de Groningse bodem wordt gehaald. Hoeveel dat is, wordt morgen bekendgemaakt.||https://nos.nl/artikel/2446004-136-meldingen-over-schade-na-aardbevingen-in-groningen
2022-09-25||Uitkomst referendum: pensioenleeftijd voor Zwitserse vrouwen omhoog|| Bij een referendum in Zwitserland heeft een nipte meerderheid voor een verhoging van de pensioenleeftijd voor vrouwen gestemd. De pensioenleeftijd voor mannen was al 65 jaar, maar die voor vrouwen stond op 64. De regering wil dat verschil opheffen. Volgens de Zwitserse omroep SRF was 50,6 procent van de kiezers voor, en 49,4 procent tegen. Het parlement van Zwitserland stemde eerder al in met de bijbehorende wetgeving, maar de linkse oppositie dwong een referendum af. Volgens de regering in Bern is de maatregel nodig om het pensioenstelsel betaalbaar te houden. Het aantal werkenden daalt, terwijl het aantal gepensioneerden stijgt. Ook worden mensen gemiddeld ouder. Tegenstanders vinden de maatregel oneerlijk en wijzen op de loonkloof tussen mannen en vrouwen. Daardoor is ook het pensioenbedrag lager. Volgens het ministerie van Economische Zaken ontvangen vrouwen gemiddeld 35 procent minder pensioen dan mannen. Opvallend is de grote verdeeldheid: in Duitstalig Zwitserland was er meer steun voor de verhoging van de pensioenleeftijd dan in Frans- en Italiaanstalig Zwitserland. Een verbod op de intensieve veeteelt - ook een vraag die werd voorgelegd in het referendum - haalde het niet. Milieuorganisaties en dierenrechtengroeperingen vroegen om die maatregel, maar zo'n 63 procent van de kiezers stemde tegen. Het parlement en de regering hadden een negatief stemadvies gegeven, omdat de regels voor het houden van "productiedieren" in Zwitserland al zeer streng zijn. Zo zijn megastallen met vele tienduizenden dieren per stal in Zwitserland nu al niet aan de orde. De huidige regelgeving staat toe dat boerderijen maximaal 1500 varkens, 27.000 vleeskippen of 300 koeien worden gehouden. Ook zou zo'n verbod leiden tot hogere prijzen. Ter vergelijking: in een onderzoek van de Wageningen Universiteit uit 2007 werd een stal met 220.000 vleeskippen in Nederland gezien als megastal. Afgelopen jaar werden in Zwitserland 80 miljoen dieren geslacht. In Nederland waren dat er volgens het CBS zo'n 600 miljoen. Het gaat onder meer om 578 miljoen vleeskuikens. Overigens werden verspreid door het land ook nog andere referenda gehouden. Dat was in het kanton Luzern bijvoorbeeld het geval. Met de uitslag daarvan zal de Zwitserse Garde in het Vaticaan niet blij zijn: de inwoners weigeren ruim 400.000 euro bij te dragen aan de modernisering van barakken voor de garde. Het hele project kost zo'n 50 miljoen euro en wordt gefinancierd door de Zwitserse regering, het Vaticaan en meerdere kantons. Ook private instellingen dragen bij aan de modernisering van de barakken, die uit 1825 komen.||https://nos.nl/artikel/2446003-uitkomst-referendum-pensioenleeftijd-voor-zwitserse-vrouwen-omhoog
2022-09-25||Gevangenissen onder de grond: hoe Rusland burgers in bezet gebied onderdrukt|| Wie op straat loopt in Sjevtsjenkove kan nauwelijks zien dat het plaatsje tot voor kort nog bezet werd door Rusland. In het Oost-Oekraïense dorp is niet echt gevochten, kapotgeschoten huizen zie je niet. Inwoners staan met Oekraïense militairen in de rij voor de waterput. In de apotheek zijn medicijnen te krijgen die er volgens de vrouw achter de toonbank de afgelopen maanden niet waren. Maar onder een grijs gebouw met opgestapelde Russische munitiekisten voor de deur is te zien wat die bezetting voor sommige burgers hier heeft betekend. Een Oekraïense militair trekt een stalen deur open naar de kelder. Onderaan de trap is het pikkedonker en er hangt een bedompte stank. "Hier hielden ze mensen vast", zegt de militair. Met het licht van een camera verschijnen hekken in de duisternis. Verroeste kooien, met houten bankjes en emmers als wc. Een van de cellen is zo klein, dat er alleen een stoel in past. De militair zucht. "Wat moet ik zeggen? Hoe kan je mensen zo behandelen?" Met de opmars van Oekraïne wordt ook steeds meer duidelijk hoe Rusland de afgelopen zeven maanden het pro-Oekraïense verzet probeerde te onderdrukken in bezet gebied. Oekraïne zegt dat Rusland het vooral had gemunt op inwoners die gevochten hadden in de Donbas of hun familie - en burgers die zich verzetten tegen de bezetting. In het stadje Koepjansk iets verderop trof het leger een gevangenis aan waar 400 mensen zouden zijn vastgehouden, terwijl er maar plek was voor 140 gevangenen. In Kozatsja Lopan, tegen de Russische grens aan, zegt Oekraïne aanwijzingen te hebben dat mensen werden gemarteld onder een treinstation. Het Oekraïense Openbaar Ministerie publiceerde foto's van een oude militaire radiotelefoon. Die zou als stroombron zijn gebruikt om mensen met kabels en klemmen elektrische schokken te geven tijdens de ondervraging. Ook in het grijze gebouw in Sjevtsjenkove zou zijn gemarteld, al wil de openbaar aanklager van de regio nog geen verdere details geven omdat het onderzoek loopt. Volgens het OM werd het gebouw gebruikt door de militaire politie. De aanklager zegt dat in de kelder zowel Russische deserteurs zijn vastgehouden als burgers die niet wilden collaboreren. Deze vorm van repressie vinden ze in de hele regio terug, zegt onderzoeker Artur Prikhno. Met de Oekraïense organisatie Media Initiatives for Human Rights doet hij onderzoek naar oorlogsmisdaden tijdens de bezetting. Ze proberen te achterhalen wat er met verdwenen inwoners is gebeurd. "Toen de Russen binnenkwamen, gingen ze rond in huizen." Net als op andere plekken zochten militairen naar 'nazi's'. Prikhno ging rond in bevrijde dorpjes. Hij kan ook bevestigen dat op meerdere plekken mensen werden vastgehouden onder de grond. "De onderdrukking was vooral gericht op Oekraïners die zich patriottisch uitlieten." Bijvoorbeeld omdat er bepaalde aanwijzingen en foto's werden gevonden op een telefoon. Inwoners moesten zich uitkleden en hun tattoos laten zien. Op meerdere plekken hoorde Prikhno dat mensen met stokken werden geslagen of op andere manieren werden mishandeld en gemarteld. Om een bekentenis af te dwingen of bezit af te staan. In het huizenblok naast de gevangenis in Sjevtsjenkove hebben Alena (18) en Konstantyn (21) de bezetting doorgemaakt. Zij wisten dat er mensen onder de grond vastzaten. Ook een paar jongens die dronken waren op straat hadden er een aantal dagen doorgebracht. Voor het stel was duidelijk dat je tijdens de bezetting niet moest praten over Oekraïne. "Daar mocht je het absoluut niet over hebben, dat was verboden", zegt Alena. Zo liet een man in zijn auto een Oekraïense vlag zien, vult Konstantyn aan. "Er werd in de lucht geschoten en hij werd tegengehouden." Militairen zijn bij hem ingestapt en weggereden. "We weten nu niet waar hij is." Zo zijn er meer verhalen van mensen die zijn verdwenen, zegt Alena. Toen de Russen vertrokken vanwege de Oekraïense opmars, is volgens het stel een groep mannen meegenomen. De inwoners uit de regio Charkov die verdwenen zijn - in Sjevtsjenkove maar ook op plekken als Izjoem, Balakliya en Tsjoegoejev - zijn volgens onderzoeker Prikhno vermoord of meegenomen naar Rusland of bezet gebied. "De komende tijd zal het beeld dat naar buiten komt absoluut erger worden."||https://nos.nl/artikel/2446000-gevangenissen-onder-de-grond-hoe-rusland-burgers-in-bezet-gebied-onderdrukt
2022-09-25||Witte Huis waarschuwt Kremlin opnieuw voor gebruik kernwapens in Oekraïne|| Het Witte Huis heeft gereageerd op het laatste, nauwelijks verholen dreigement van president Poetin dat Rusland bereid is om kernwapens in te zetten in Oekraïne. "We hebben direct, achter gesloten deuren en op zeer hoge niveaus aan het Kremlin duidelijk gemaakt dat elk gebruik van kernwapens catastrofale gevolgen voor Rusland zal hebben en dat de VS en onze bondgenoten resoluut zullen antwoorden", zei nationaal veiligheidsadviseur Jake Sullivan in het CBS-programma Face The Nation. "We zijn heel duidelijk en precies geweest over wat dat inhoudt", voegde hij eraan toe. In het NBC-programma Meet the Press liet hij zich in gelijke bewoordingen uit. Poetin kondigde afgelopen woensdag een gedeeltelijke mobilisatie aan. In zijn toespraak zei hij dat Rusland "alle middelen" zal inzetten die het heeft "als we ons land en volk moeten verdedigen". Dus mogelijk ook kernwapens, suggereerde hij daarmee. "Dat is geen bluf", zei Poetin in zijn mobilisatietoespraak:  Dinsdag waren in door Rusland bezette gebieden in Oekraïne referenda aangekondigd over aansluiting bij Rusland. Die zijn inmiddels gaande en leiden vrijwel zeker tot annexatie van die gebieden door Rusland. Rusland zal die gebieden en de inwoners daarna als Russisch beschouwen met als gevolg dat ze in de redenering van Poetin met alle middelen beschermd mogen worden, ook nucleaire. Nationaal veiligheidsadviseur Sullivan wees de kijkers van Face The Nation erop dat het niet de eerste keer was dat Poetin met de inzet van kernwapens heeft gedreigd. "Maar hij heeft nog niet zo klemgezeten als nu", zei de presentator. "Dat klopt", zei Sullivan. "En dat moeten we heel serieus nemen want dit is een zaak van grote ernst, de mogelijkheid dat voor het eerst sinds de Tweede Wereldoorlog kernwapens worden gebruikt." Het was woensdag inderdaad niet de eerste keer dat Poetin met de inzet van kernwapens dreigde. Op 24 februari, de dag dat hij de 'speciale militaire operatie' aankondigde, zei Poetin: "Als jullie je ermee bemoeien, krijgen jullie iets te zien wat in de geschiedenis nog nooit te zien was." Niet lang daarna bracht hij de strategische kernwapens in staat van militaire paraatheid. In april waarschuwde hij de bondgenoten van Oekraïne opnieuw. Als een land zich met de Russische invasie zou bemoeien, zou Rusland "bliksemsnel" reageren met "middelen waar niemand anders over beschikt", zei hij. "En we zullen ze gebruiken als het moet." President Biden heeft Poetin meerdere keren gewaarschuwd geen kernwapens in te zetten in Oekraïne. De laatste keer was vorige week zondag, vóór de laatste tv-toespraak van Poetin. "Doe het niet, doe het niet, doe het niet", zei hij in het CBS-programma 60 Minutes. De gevolgen zullen "verstrekkend" zijn als hij het toch doet, zei hij.||https://nos.nl/artikel/2445999-witte-huis-waarschuwt-kremlin-opnieuw-voor-gebruik-kernwapens-in-oekraine
2022-09-25||Boot gekapseisd in Bangladesh, zeker 25 doden|| In het noorden van Bangladesh is een boot met aan boord tientallen pelgrims gekapseisd. Zeker 25 mensen zijn omgekomen, meldt de politie. De overvolle boot keerde eerder vandaag terug van een tocht naar een hindoetempel. De gelovigen waren daarheen geweest vanwege Mahalaya, dat het begin markeert van een jaarlijks hindoefestival. De boot voer op dat moment op de Karatoya-rivier in het district Panchagarh. Onder de doden zijn twaalf vrouwen en acht kinderen. Volgens de politie worden zo'n twintig mensen nog vermist. Andere mensen hebben zichzelf in veiligheid gebracht door naar de kant te zwemmen. Bij ongelukken op het water in Bangladesh komen jaarlijks honderden mensen om het leven. Het land telt veel waterwegen en voor het onderhoud is op veel plaatsen weinig aandacht.||https://nos.nl/artikel/2445996-boot-gekapseisd-in-bangladesh-zeker-25-doden
2022-09-25||Kuipers en Van Gennip beraden zich op stappen na nazitweet FvD'er Van Houwelingen|| Ministers Kuipers en Van Gennip vinden een Twitterbericht van Forum voor Democratie-Kamerlid Van Houwelingen stuitend. Van Houwelingen plaatste in die tweet een foto waarop het lijkt dat Kuipers een vlag met een hakenkruis hees. Op de foto was ook minister Van Gennip te zien. De ministers laten weten dat ze zich beraden op verdere stappen. Kuipers hees vrijdag de vlag van de Sustainable Development Goals (SDG's) en plaatste daar een foto van op Twitter. SDG's zijn de werelddoelen voor duurzame ontwikkeling, die een eind moeten maken aan extreme armoede, ongelijkheid, onrecht en klimaatverandering. De doelen zijn vastgesteld door de Verenigde Naties en ze worden door het kabinet omarmd. Bij de tweet van Kuipers staat: "Een gezonde en leefbare planeet voor iedereen, daar kunnen we als ministerie én zorgsector aan werken." Van Houwelingen plaatste gisteren een tweet met dezelfde foto als die van Kuipers, en zette er een gefotoshopte afbeelding naast van de minister met een nazivlag. Het FvD-Kamerlid schreef daarboven "de façade en de werkelijkheid". Kuipers en Van Gennip spreken vandaag van "een nieuw dieptepunt in de bejegening van bestuurders en politici". Volgens Haagse bronnen overweegt het kabinet aangifte te doen tegen Van Houwelingen. Ook een gesprek met de Kamer over de gebeurtenissen behoort tot de mogelijkheden. D66-fractievoorzitter Jan Paternotte laat weten een klacht in te dienen bij het College van onderzoek integriteit van de Tweede Kamer "om te zorgen dat dit niet ongestraft blijft". De tweet van Van Houwelingen leverde veel, vooral negatieve, reacties op. Velen vinden dat het Kamerlid te ver is gegaan. Iemand riep Van Houwelingen op: "Doe dit nou niet". Daarop antwoordde de FvD'er: "Waarom niet? Die SDG's symboliseren toch het kwaad? De agenda 2030 van de globalisten? De totalitaire samenleving?". Vandaag heeft van Houwelingen zijn tweet overigens verwijderd. Eerder deze week was er ook al ophef rond Forum voor Democratie. Tijdens de Algemene Politieke Beschouwingen in de Tweede Kamer verliet het kabinet uit protest de zaal, nadat FvD-leider Baudet het college in Oxford waar minister Kaag heeft gestudeerd een "opleidingsinstituut voor westerse geheime diensten" had genoemd. Kamervoorzitter Bergkamp vroeg Baudet zijn woorden terug te nemen. Toen hij dat weigerde en de strekking van zijn verhaal herhaalde, besloot de voorzitter dat de FvD-voorman niet meer aan het debat mocht meedoen.||https://nos.nl/artikel/2445994-kuipers-en-van-gennip-beraden-zich-op-stappen-na-nazitweet-fvd-er-van-houwelingen
2022-09-25||Taghi geeft vijf brieven vrij die hij naar Mohammed B. stuurde || Ridouan Taghi heeft via zijn advocaat vijf brieven naar buiten gebracht. De verdachte in het Marengo-moordproces zegt in een verklaring dat hij vanuit de Extra Beveiligde Inrichting in Vught vijf brieven heeft gestuurd naar Mohammed B., met als hoofdonderwerp "onze gedeelde interesse in de islam". Taghi zegt dat hij met het naar buiten brengen van de brieven wil reageren op een publicatie in De Telegraaf van vorige week. Toen berichtte de krant dat er bij justitie grote zorgen zijn over de briefwisselingen tussen Taghi en B., die bij elkaar in de gevangenis zaten. Justitie zou niet weten of de brieven puur over religie gaan of dat het gaat om codetaal, aldus de krant. Het OM eiste eerder levenslang tegen Taghi en vier medeverdachten vanwege zes liquidaties, drie moordpogingen en voorbereidingen voor nog eens vier liquidaties. B. zit een levenslange celstraf uit vanwege de moord op cineast en columnist Theo van Gogh in 2004. In een verklaring die aan de brieven is toegevoegd, schrijft Taghi via zijn advocaat: "Inmiddels wordt het beeld geschetst van een levensgevaarlijke cocktail, namelijk die van een moslimextremist die communiceert met een kopstuk van de zogenaamde Mocromaffia. Over de motieven van justitie om via De Telegraaf dit fictieve beeld van dreiging te schetsen kan ik alleen maar gissen." De brieven zijn grotendeels in het Nederlands geschreven tussen december vorig jaar en juli van dit jaar. De Telegraaf schreef vorige week dat de brieven in het Arabisch zijn geschreven. Het Arabisch komt er wel in voor, maar dat zijn dan vooral citaten uit de Koran of termen uit de islam. De brieven zijn ook in handen van de NOS. Het briefcontact kwam volgens Taghi op gang na de overplaatsing van B. uit Vught naar een andere gevangenis. Taghi zegt ook dat hij Mohammed B. nooit persoonlijk heeft ontmoet, omdat ze volledig gescheiden van elkaar leefden in Vught. In de verklaring stelt Taghi dat B. anderhalf jaar zijn ontbijt en avondeten heeft verzorgd. "De maaltijden werden iedere dag in de keuken bereid en door een bewaarder naar mijn cel gebracht. Er is op geen enkele wijze sprake geweest van vrijelijke onderlinge communicatie of ontmoetingen." Ook schrijft Taghi in de brieven over de gezondheidsproblemen die hij ervaart, dat hij nauwelijks Marokkaans mag spreken met zijn familie en dat iedereen in de gevangenis anoniem is, behalve de bewaarders. Verder informeert hij naar de situatie van B. Het meeste wordt echter geschreven over de islam. Taghi schrijft bijvoorbeeld: "Hoe meer ik lees, hoe ik meer besef hoe verdwaald ik was van de weg van Allah. Ik ben Allah superdankbaar dat 'ie mij deze kans heeft gegeven om hier te zijn, en mij te leiden naar het juiste pad." In iedere brief eindigt Taghi ook met de wens om elkaar te ontmoeten. "Laat het einde van ons leven het beste zijn, ons beste daden de laatste en ons beste dag de dag, dat we Allah ontmoeten." Verder spreekt Taghi de wens uit dat hij en B. "moge behoren tot de hoogste paradijsbewoners". Over de communicatie van Taghi was eerder dit jaar ook al veel te doen. Volgens het Openbaar Ministerie communiceerden Taghi en zijn neef en advocaat Youssef T. over een ontsnappingspoging uit de gevangenis in Vught. En NRC meldde afgelopen juli dat Taghi zonder controle kon communiceren met de buitenwereld dankzij een gevangenisbewaarder. Nederland wist dat, dankzij een tip van de FBI. Het zou Taghi ook daadwerkelijk gelukt zijn contact te leggen met de Italiaanse maffiabaas Raffaele Imperiale. Vorige week meldde advocaat Inez Weski van Taghi dat haar cliënt drie maanden geen belcontact mag hebben met zijn familie. Zijn gezin woont in het buitenland. Hij mag volgens haar nog wel bezoek ontvangen.||https://nos.nl/artikel/2445981-taghi-geeft-vijf-brieven-vrij-die-hij-naar-mohammed-b-stuurde
2022-09-25||Knor is Nederlandse Oscar-inzending voor beste lange animatiefilm|| De Nederlandse film Knor is de Nederlandse inzending voor de Oscars in de categorie beste lange animatiefilm. Dat heeft de distributeur van de film vandaag bekendgemaakt. Het is de eerste keer dat een Nederlandse zogenoemde stop-motionfilm wordt ingezonden voor een Oscar. Knor ging in juli in première en kreeg lovende recensies in de Nederlandse pers. De film werd meer dan 50.000 keer in de bioscoop gezien en dingt dit jaar mee naar vier Gouden Kalveren (Beste Film, Beste Regie, Beste Scenario en Beste Productiedesign). In een stop-motionfilm worden decors gebouwd waarin animatoren poppetjes van klei of kunststof met de hand voorzichtig bewegen. Na iedere kleine beweging wordt een foto gemaakt. Als al die foto's achter elkaar worden geplakt, ontstaat een animatie. Dit is een zeer tijdrovend proces dat onder meer bekend is door de animatiefilm The Nightmare Before Christmas en de lange en korte filmpjes van Wallace & Gromit. In Nederland is de techniek ook bekend van de Tsjechische serie Buurman en Buurman. Knor gaat over een meisje dat voor haar verjaardag een varkentje krijgt van haar opa. Het varkentje gaat onder meer op puppycursus, maar opa lijkt meer geïnteresseerd om het dier te gebruiken voor vleesconsumptie. Bekijk de trailer van Knor: De Oscar voor beste lange animatiefilm wordt sinds 2001 uitgereikt. Vorig jaar won de Disney-film Encanto, over een familie die in een betoverd huis woont in Colombia. De Amerikaanse films die dit jaar zijn ingezonden, zijn onder meer de stop-motionfilm Wendell & Wild en de Pixar-film Turning Red. Nog nooit won een Nederlandse film deze prijs. Wel won een Nederlandse animatiefilm twee keer de prijs voor beste korte animatiefilm: Anna & Bella in 1985 (hoewel maker Børge Ring een Deen is) en Father and Daughter in 2001. Eerder werd bekend dat dit jaar Narcosis van regisseur Martijn de Jong de Nederlandse Oscar-inzending is in de categorie beste internationale film. Het is nog lang niet zeker of de twee films ook op de uiteindelijke korte lijst terechtkomen van Oscar-genomineerden. Het eerste moment dat belangrijk is voor de twee films is op 21 december. Dan wordt bekendgemaakt of Knor en Narcosis deel uitmaken van een kortere lijst waaruit genomineerden worden gekozen. De uiteindelijke nominaties worden 24 januari bekendgemaakt.||https://nos.nl/artikel/2445977-knor-is-nederlandse-oscar-inzending-voor-beste-lange-animatiefilm
2022-09-25||Bassam overviel een bank uit wanhoop door crisis Libanon en werd een held voor velen|| Hoe kom je bij je geld in een land dat volgens de Wereldbank wordt geteisterd door een van de grootste financiële crises ter wereld in 150 jaar? Voor sommige mensen in Libanon is het antwoord: door een bank te overvallen. Vanwege bankrestricties mogen miljoenen rekeninghouders maar een paar honderd euro per maand van hun rekening halen, ongeacht hoeveel daarop staat. Het is lang niet genoeg om rond te komen. Bankovervallen komen de laatste tijd steeds vaker voor. Onlangs waren er zelfs zeven op één dag. Het is tekenend voor de wanhoop die veel Libanezen ervaren. Ook Bassam al-Sheikh wandelde vorige maand met een automatisch geweer en een fles benzine zijn bank in het centrum van Beiroet binnen. Hij gijzelde het personeel en de klanten en bleef net zo lang zitten totdat hij een deel van zijn spaargeld had. Hij moest de ziekenhuisrekening van zijn doodzieke vader betalen en kreeg al maanden geen geld meer van de bank. We gingen langs bij de man die nu voor veel Libanezen een held is: Alle banken werden uit veiligheidsoverwegingen gesloten. Het personeel voelde zich niet langer veilig en vertikte het onder deze omstandigheden voor hun eigen magere salaris nog naar kantoor te komen. Vandaag maakten de banken bekend morgen weer open te zullen gaan, na vijf dagen dicht te zijn geweest. De Libanese munteenheid verloor de afgelopen drie jaar 95 procent aan waarde. Driekwart van de Libanezen leeft inmiddels onder de armoedegrens. "We sterven hier een langzame dood. Het is een catastrofe. Ik weet niet of we al in de hel leven of daar bijna zijn aangekomen", zegt Hassan Moughnieh tijdens een wandeling door het centrum van Beiroet. Hij is de voorzitter van de vereniging van spaarders, met 80.000 leden. "Er is niets meer in Libanon. Ons geld is door de corrupte elite gestolen, we zijn het enige land ter wereld zonder elektriciteit. We hebben geen water, slecht onderwijs en slechte gezondheidszorg. We hebben niets." Toch lacht Hassan met stralende witte tanden. Want als voorzitter van de vereniging van tienduizenden Libanese spaarders, strijdt hij voor een betere toekomst. "Ik doe het voor mijn kinderen. Dit is uiteindelijk ons land." Het zijn voor hem drukke weken. Want terwijl de een probeert het land te verlaten, berooft de ander de bank van zijn eigen geld. "Als je vreedzaam de bank binnenloopt en om je geld vraagt, dan kan je ernaar fluiten. Kom je even later gewapend terug, dan ontdek je dat ze het geld toch kunnen geven. Het is zeer spijtig, dat is de situatie hier." "De banken sluiten is een belachelijke oplossing", vindt Moughnieh. "Er moeten razendsnel echte oplossingen komen. Een plan. En als dat niet snel gebeurt, dan zullen de problemen alleen maar groter worden. Met tientallen, honderden tegelijk zullen we de banken aanvallen. Het is ons geld, ze hebben het gestolen!"||https://nos.nl/artikel/2445976-bassam-overviel-een-bank-uit-wanhoop-door-crisis-libanon-en-werd-een-held-voor-velen
2022-09-25||Cruiseschip voor duizend asielzoekers komt aan in Amsterdamse haven|| Het cruiseschip dat plaats gaat bieden aan asielzoekers in Amsterdam, is vanmiddag aangekomen in het Westelijk Havengebied. Op het schip MS Galaxy worden vanaf begin oktober duizend mensen opgevangen. Eind augustus maakte de gemeente bekend dat het schip naar Amsterdam zou komen voor de opvang van asielzoekers om het aanmeldcentrum in Ter Apel te ontlasten. De MS Galaxy vertrok op 10 september uit de Zweedse hoofdstad Stockholm en kwam vanmiddag rond 15.30 uur aan in de haven. Het schip blijft er minimaal zes maanden liggen. Het cruiseschip ligt vlak bij de aanlegplaatsen voor riviercruiseschepen en de Coentunnel. De MS Galaxy is gehuurd door de overheid. Normaal gesproken is er aan boord plek voor 2800 vakantiegangers, maar binnenkort worden er dus duizend asielzoekers opgevangen. Het aantal plekken kan worden uitgebreid tot 1500. Centraal Orgaan opvang asielzoekers zal het schip beheren en bijvoorbeeld ook voor dagbesteding en onderwijs zorgen, schrijft AT5. De gemeente liet aan de omroep weten dat er op het schip naast asielzoekers ook statushouders, kinderen en voor 5 tot 10 procent mensen uit veilige landen worden geplaatst.||https://nos.nl/artikel/2445967-cruiseschip-voor-duizend-asielzoekers-komt-aan-in-amsterdamse-haven
2022-09-25||Marokkaanse mensenrechtenactivist Aïcha Chenna (81) overleden|| De Marokkaanse mensenrechtenactivist Aïcha Ech-Chenna is overleden. Ze bekommerde zich jarenlang als een van de weinigen om het lot van ongetrouwde moeders; een groep vrouwen die zowel door hun families als door de samenleving verstoten wordt. Chenna (81) begon haar carrière als verpleegkundige. Later werkte ze in andere functies in de zorg en het onderwijs. In 1985 richtte ze de Association Solidarité Féminine (ASF) op, een organisatie die opkomt voor de rechten van vrouwen, onder wie ongetrouwde moeders, hun kinderen en slachtoffers van seksueel misbruik. De ASF ving hun kinderen op en gaf hen een beroepsopleiding, zodat ze een onafhankelijk bestaan konden opbouwen. Dat leverde haar uit conservatieve hoek kritiek en zelfs doodsbedreigingen op. De critici betoogden dat zij met haar werk prostitutie promootte. "We moedigen vrouwen niet aan om seks te hebben en zonder getrouwd te zijn zwanger te raken", was haar antwoord. "Elke vrouw heeft het recht op bescherming." De inspiratie voor haar werk vond ze onder meer in haar eigen jeugd. Ze verloor haar vader op jonge leeftijd, waarna haar moeder hertrouwde. Haar stiefvader wilde haar van school halen toen ze 12 was, maar haar moeder verzette zich daartegen en stuurde haar naar een tante in Casablanca, waar ze een Franstalige middelbare school kon bezoeken. Chenna ontving voor haar werk in binnen- en buitenland diverse prijzen en onderscheidingen, onder meer de Amerikaanse Opus Prize waar een geldprijs van 1 miljoen dollar aan is verbonden. "Deze prijs is de garantie dat de ASF na mijn dood kan voortbestaan", zei Chenna. Ze stierf na een kort ziekbed.||https://nos.nl/artikel/2445965-marokkaanse-mensenrechtenactivist-aicha-chenna-81-overleden
2022-09-25||Vierde Nederlander opgepakt vanwege plan om Belgische minister te ontvoeren|| In Den Haag is de vierde verdachte opgepakt van een plan om de Belgische minister van Justitie Van Quickenborne te ontvoeren. Het gaat om een 21-jarige man met de Nederlandse nationaliteit, zo meldt het Landelijk Parket. De man werd rond 15.00 uur op straat aangehouden. Vanwege de dreiging tegen de politicus werden in de nacht van vrijdag op zaterdag al drie Nederlanders gearresteerd. De mannen van 20, 29 en 48 jaar werden aangehouden in de regio Den Haag. Van Quickenborne zei gisteren in een videoboodschap dat er een plan lag om hem te ontvoeren. Hij werd daar donderdag over gebeld door de openbaar aanklager. Eerder deze week werd bij het huis van de minister een auto gevonden met daarin kalasjnikovs, andere vuurwapens en twee flessen benzine, zo meldt de Vlaamse omroep VRT. De auto had een Nederlands kenteken. De gearresteerde mannen zouden aangestuurd worden door zware criminelen uit het drugscircuit. Van Quickenborne zei op sociale media dat hij en zijn familieleden veilig zijn. "In onze democratische rechtsstaat zullen we nooit plooien voor geweld. Nooit", schreef hij. Premier De Croo, een partijgenoot van Van Quickenborne, noemde de dreiging totaal onaanvaardbaar. "Maar het moet duidelijk zijn: we laten ons door niemand intimideren. Het werk gaat verder." De liberaal Van Quickenborne is sinds 2020 minister van Justitie. Sinds vorig jaar maart zijn honderden mensen opgepakt vanwege Operatie Limit, die in Belgische media ook wel Operatie Sky ECC wordt genoemd. In dat onderzoek gebruikten de opsporingsdiensten gekraakte berichten die criminelen elkaar stuurden via de beveiligde berichtendienst Sky ECC. Dat onderzoek leidde in Nederland ook tot aanhoudingen. Later kondigde de minister ook aan "achter tientallen kopstukken in Dubai" aan te gaan. In de Verenigde Arabische Emiraten tekende hij eind vorig jaar verschillende verdragen om de opsporing van criminelen eenvoudiger te maken. ||https://nos.nl/artikel/2445959-vierde-nederlander-opgepakt-vanwege-plan-om-belgische-minister-te-ontvoeren
2022-09-25||Duizenden mensen geëvacueerd vanwege orkaan Noru in de Filipijnen|| In de Filipijnen zijn duizenden mensen langs de kust geëvacueerd vanwege de onverwachte komst van orkaan Noru. Ook zijn er tientallen vluchten en veerdiensten geannuleerd als gevolg van de orkaan, die sterk in kracht toenam naarmate hij het vasteland naderde. Noru heeft kort voor het vallen van de avond de kustplaats Burdeos op het eiland Polillo in de provincie Quezon bereikt. De orkaan was gisteren nog een storm met aanhoudende windsnelheden van 85 kilometer per uur om in een dag tijd aanzienlijk in kracht toe te nemen boven open zee. Daar zijn windsnelheden van 195 kilometer per uur en windstoten tot 240 kilometer per uur gemeten. Talloze veerdiensten zijn opgeschort en luchtvaartmaatschappijen hebben ongeveer dertig binnenlandse en internationale vluchten van en naar Manilla geannuleerd. De autoriteiten zijn begonnen met het evacueren van duizenden mensen uit de kustgebieden van het dichtbevolkte eiland Luzon, waar ook hoofdstad Manilla ligt. De burgemeester van de stad Dingalan, ook op Luzon, heeft gemeld dat op sommige plekken de stroom is uitgevallen. De verwachting is dat Noru voor zware regenbuien zal zorgen in Manilla en de nabijgelegen provincies. Daarna trekt de orkaan westwaarts om later vannacht of morgenochtend over de Zuid-Chinese Zee te trekken. Later in de week zal hij Vietnam aandoen, met nog altijd krachtige windsnelheden. In de Filippijnen, een archipel van meer dan 7600 eilanden, komen gemiddeld twintig tropische stormen per jaar voor. In april dit jaar eiste tropische storm Megi ruim 200 doden. De meeste slachtoffers vielen toen in de provincie Leyte, bijna 600 kilometer ten zuidoosten van de hoofdstad Manilla. Hier werden bij aardverschuivingen tientallen huizen verzwolgen en er waren zware overstromingen.||https://nos.nl/artikel/2445957-duizenden-mensen-geevacueerd-vanwege-orkaan-noru-in-de-filipijnen
2022-09-25||Minstens 36 doden in twee dagen tijd door extreem weer in Noord-India || In het noorden van India zijn in de afgelopen 48 uur zeker 36 mensen omgekomen als gevolg van gevaarlijke weersomstandigheden. In de deelstaat Uttar Pradesh kwamen 24 mensen om nadat hun huis was ingestort door hevige regenbuien. Twaalf mensen overleden na te zijn getroffen door de bliksem. Er zijn vaak blikseminslagen in India tijdens de moesson, die loopt van juni tot september. Jaarlijks vallen er doden door extreme regenval en blikseminslagen. Het aantal inslagen is het afgelopen jaar toegenomen met 34 procent. Hierdoor is het aantal doden ook fors opgelopen. In 2016 was het aantal doden door bliksem 1489, in 2021 was dit opgelopen tot 2869. In juli van dit jaar overleden er al 49 mensen in een week, door blikseminslagen in deelstaat Uttar Pradesh. De overheid probeert de bevolking op verschillende manieren te waarschuwen voor de weersomstandigheden. Via social media worden berichten verspreid om mensen te wijzen op het gevaar. Zo wordt de bevolking gewaarschuwd om het dak niet op te gaan. Veel Indiërs werken buiten in de landbouw, waar ze makkelijk getroffen kunnen worden. Ook wordt er gewerkt aan het verbeteren van de weermodellen om betere weersverwachtingen en klimaatscenario's te maken. Volgens een meteorologisch instituut in India dragen ontbossing, uitputting van het grondwater en luchtvervuiling bij aan klimaatverandering. Hierdoor zijn er ook meer blikseminslagen, blijkt uit onderzoek. Zo neemt door opwarming van de aarde de kans op bliksem toe. Een temperatuurstijging van 1 graad Celsius verhoogt de kans op onweer met 12 procent. Ook sterven er dieren door de veranderende weersomstandigheden. In 2021 gingen achttien olifanten dood nadat ze werden getroffen door blikseminslag.||https://nos.nl/artikel/2445955-minstens-36-doden-in-twee-dagen-tijd-door-extreem-weer-in-noord-india
2022-09-25||Automobilist komt om op N36 na botsing met camper|| Een automobilist is vanmiddag om het leven gekomen bij een botsing met een camper op de N36. Het gaat om een 43-jarige man uit de gemeente Ommen. Het ongeluk gebeurde op de weg tussen Ommen en Hardenberg, in Overijssel. Twee inzittenden van de camper zijn voor controle naar het ziekenhuis gebracht, meldt RTV Oost. De weg lag bezaaid met brokstukken en was in beide richtingen dicht. Rond 15.30 uur werd de weg weer vrijgegeven. Het is nog onduidelijk hoe het ongeluk kon gebeuren. De N36 staat bekend als 'dodenweg', omdat er de afgelopen jaren meerdere ongelukken gebeurden met fatale afloop. Volgens De Stentor vielen er tussen 2014 en 2020 achttien doden. Afgelopen februari vielen er nog twee doden en raakte iemand zwaargewond op de N-weg bij Sibculo. In juni raakten meerdere mensen gewond toen drie voertuigen op elkaar botsten bij Ommen. Eind juni werd bekend dat de weg mede daarom flink op de schop gaat. Er is 115 miljoen euro uitgetrokken om de weg veiliger te maken. Het uitgangspunt is om beide rijbanen van elkaar te scheiden, zegt de omroep. Het is nog niet duidelijk of dat gebeurt met een middengeleider of bijvoorbeeld een strook in het midden. De aanpak van de N36 start in 2025 of 2026.||https://nos.nl/artikel/2445951-automobilist-komt-om-op-n36-na-botsing-met-camper
2022-09-25||Hoe Oekraïne op het slagveld van de sociale media probeert te winnen|| De oorlog in Oekraïne is niet grappig, maar toch weten online strijders en sympathisanten humor in te zetten als effectief wapen. Met memes en grappige filmpjes wordt het Oekraïense succes gevierd en de Russische bezetter bespot, en met merchandise en inzamelingsacties worden miljoenen opgehaald voor het Oekraïense leger en specifiek het Georgische vrijwilligerslegioen. Inmiddels hebben de twitteraars, tiktokkers en redditors zich verenigd in een steeds serieuzere organisatie: de NAFO. Dat staat voor North Atlantic Fellas Organization, waarbij iedereen zich als fella kan aansluiten. De informele leider van de fellas is een Shiba-hond, die - op bewust amateuristische wijze - wordt gephotoshopt in een militaire outfit. Verschillende politici, zoals de Estse oud-president Ilvis, en buitenlandse legerleiders hebben zich 'lid' verklaard van de NAFO. Ook de Oekraïense defensieminister sloot zich onlangs bij de parodie op de NAVO aan. "NAFO-uitbreiding is niet onderhandelbaar", twitterde hij met een knipoog. "Het is geheel nieuwe vorm van oorlogsparticipatie. Zoals de Golfoorlog de eerste oorlog was die we via tv konden volgen, is dit de eerste oorlog waar sociale media zo'n grote rol spelen", zegt Tom Dobber, onderzoeker van politieke communicatie aan de Universiteit van Amsterdam. Het maken en verspreiden van memes is een effectief middel om mensen betrokken te houden bij de oorlog, ziet hij. "De NAFO is heel sterk gericht op het Westen. Niets voor niets zijn de meeste berichten in het Engels." Dobber verwacht dat de betrokkenheid van het publiek bij de oorlog minder snel wegebt: "Je verandert immers van passief nieuwsconsument tot actievere deelnemer in dit conflict." Naast humor heeft de NAFO nog een wapen: shitposting rond Russische propaganda, die gericht is op het laten afnemen van steun voor Oekraïne. Wanneer iemand zo'n bericht signaleert, wordt 'artikel 5' van NAFO ingeschakeld door te reageren met de hashtag #NAFOArticle5. Vervolgens spammen de NAFO-leden in de reacties dat er sprake is van nepnieuws. "Dat is een effectieve vorm van counterpropaganda." Daarnaast worden Russische militairen in memes bespot: De meest winstgevende bondgenoot van de NAFO is Saint Javelin van de Canadees-Oekraïense Christian Borys, die tot 2019 in Oekraïne woonde en werkte. Met merchandise van een bewapende heilige, vernoemd naar de effectieve Javelin-antitankwapens, wist hij al 1,3 miljoen euro op te halen. De opbrengsten gaan naar medische steun en de aankoop van drones. Borys besloot op 16 februari, een kleine week voor de Russische invasie begon, stickers van Saint Javelin te verkopen. "Vrienden in Oekraïne vertelden dat het echt menens was, dus ik wilde ze steunen", vertelt hij via Zoom vanuit Toronto. "Ik dacht hooguit een paar honderd dollar op te kunnen halen met de stickers, want die meme was toen nog maar bij een klein groepje mensen bekend." Het werd een doorslaand succes, mede vanwege de belangrijke rol die de echte Javelin, het wapen dus, op het slagveld bleek te spelen. "Mensen wilden daarom de waardering voor de Javelin laten zien." Van rockband Nine Inch Nails tot populaire youtubers: de stickers verschenen overal. "We hebben vooral veel bestellingen uit Finland, Zweden en Engeland. Nederland is goed voor 1,2 procent van de verkoop, wat neerkomt op zo'n 1800 aankopen." In Toronto is de eerste fysieke Saint Javelin-winkel geopend: Inmiddels heeft Borys vijftien mensen in dienst, veelal Oekraïners. "De jongste is 17 en recent gevlucht naar Canada, hij heeft dus nu al een baan." Saint Javelin moet uiteindelijk van meme-merchandise door ontwikkelen tot een duurzaam kledingmerk, met fysieke winkels over de hele wereld, maar productie in Oekraïne. "Zo kan ik blijvend iets betekenen voor Oekraïne." Een andere populaire inzamelingsactie is Sign My Rocket. Van een verjaardagswens tot een boodschap aan de Russen: tegen betaling wordt een tekst naar keuze op een raket of voertuig geschreven. Variërend van 200 dollar op een kogel tot 30.000 dollar op een gevechtsvliegtuig. Als dank krijgt de betaler een foto van het gesigneerde wapen opgestuurd. Er zijn al meerdere boodschappen verschenen met teksten waarin wordt verwezen naar het neerhalen van vliegtuig MH17: Zulke initiatieven zorgen voor nog een geheel andere betrokkenheid dan een onschuldige meme. "Hiermee word je echt de oorlog in getrokken. Je voegt iets toe, in ieder geval voor je gevoel", zegt onderzoeker Tom Dobber. Ook de NAFO-symbolen hebben inmiddels het slagveld bereikt. Aan het front rijdt een militair voertuig rond met de illustere naam Superbonker 9000, volgeplakt met Shibu-stickers.||https://nos.nl/artikel/2445943-hoe-oekraine-op-het-slagveld-van-de-sociale-media-probeert-te-winnen
2022-09-25||Intercity in Limburg ontspoord door dwarsliggend stuk rails|| De gedeeltelijke ontsporing van een intercitytrein afgelopen nacht in Limburg, op het traject tussen Weert en Haelen, is hoogstwaarschijnlijk veroorzaakt door een dwarsliggend stuk rails. Spoorbeheerder ProRail laat weten dat niet duidelijk is hoe de zogenoemde spoorstaaf op het spoor is terechtgekomen. "De politie doet nu onderzoek naar de toedracht", zegt een ProRail-woordvoerder. Er zaten zo'n 250 passagiers in de intercity toen het voorste deel van de trein ontspoorde. Niemand raakte daarbij gewond. De gestrande passagiers werden vervolgens via een andere trein naar het dichtstbijzijnde station in Roermond gebracht. Ook een tegemoetkomende trein, met daarin zo'n vijftien mensen, strandde.  De politie laat weten dat er naar "meerdere scenario's" wordt gekeken als het gaat om de toedracht van de ontsporing. Er zou sprake kunnen zijn van opzet, zegt een woordvoerder, maar de spoorstaaf zou ook bijvoorbeeld van een goederentrein gevallen kunnen zijn. "Het is een complex onderzoek. Je kunt het vergelijken met een onderzoek van duizend stukjes, waarbij we elk stukje nu nagaan", zegt de woordvoerder.  ProRail meldt dat zowel de trein als het spoor is beschadigd door de ontsporing. "Maar de schade is niet zo aanzienlijk dat het treinverkeer straks niet kan worden opgestart", zegt een woordvoerder. De ontspoorde trein is inmiddels teruggeplaatst en weggereden. De treindienst is rond 14.30 uur hervat.||https://nos.nl/artikel/2445942-intercity-in-limburg-ontspoord-door-dwarsliggend-stuk-rails
2022-09-25||'17-jarige betrokken bij lekken van beelden game Grand Theft Auto VI'|| Een 17-jarige jongen is mogelijk betrokken bij de recente hack van gamebedrijf Rockstar Games, waarbij beelden werden gelekt van de langverwachte nieuwe game Grand Theft Auto VI. De politie van Londen meldde vrijdag op Twitter dat er een jongen in Oxfordshire was opgepakt op verdenking van hacken. Al snel schreven techjournalisten op basis van politiebronnen dat het ging om de persoon achter de hack van Rockstar en mogelijk ook achter die bij taxidienst Uber eerder deze maand. De Britse politie kwam gisteren met een update over de arrestatie, met daarin de toevoeging dat de jongen ook wordt verdacht van het schenden van de voorwaarden waaronder hij eerder voorwaardelijk was vrijgelaten. Dat heeft mogelijk te maken met hacks eerder dit jaar bij de bedrijven Nvidia en Microsoft, zo bericht de goed geïnformeerde techjournalist Matthew Keys. De jongen was aangeklaagd voor betrokkenheid bij die hack en woonde in afwachting van de behandeling van die zaak thuis bij zijn moeder. Hij zou lid zijn van de hackgroep Lapsus$, die al vaker het nieuws haalde door het hacken van grote techbedrijven. Volgens Keys zouden er zeker twee anderen hebben samengewerkt met de jongen bij de hacks van Uber en Rockstar. Er worden meer arrestaties verwacht. Met name de hack van Rockstar leidde vorige week tot flink wat beroering. De game-industrie is een multi-miljardenbusiness en de Grand Theft Auto-serie is een van de succesvolste spellenreeksen ooit. Het laatste deel in de serie kwam in 2013 uit en bracht in een dag direct meer dan 850 miljoen dollar op. Eerder dit jaar werd enkel bevestigd dat het langverwachte zesde deel, Grand Theft Auto VI, in ontwikkeling was. Er was verder niets bekend over de inhoud of wanneer de game zou uitkomen, laat staan dat er beelden werden gedeeld. Dat veranderde dus met de hack, waarmee in tientallen video's zo'n vijftig minuten aan gameplay van een vroege versie van de game online verscheen. Rockstar bevestigde de authenticiteit van de beelden en zei "extreem teleurgesteld" over de gedeelde details.||https://nos.nl/artikel/2445933-17-jarige-betrokken-bij-lekken-van-beelden-game-grand-theft-auto-vi
2022-09-25||Al decennia demonstreren Iraanse vrouwen voor hun rechten, toch is het nu anders|| Hoewel het internet in delen van Iran al dagen platligt, blijven er beelden naar buiten komen van de protesten in het land. Daarop is te zien dat vrouwen hun hoofddoek in brand steken, de leus "vrouw, leven, vrijheid" scanderen, maar ook hoe demonstranten worden opgejaagd door de Revolutionaire Garde. In zo'n tachtig steden zijn inmiddels demonstraties of protestacties geweest, met de Koerdische regio in het noordwesten van het land als kloppend hart. Aanleiding is de dood van de 22-jarige Koerdische Mahsa Amini, vorige week. Amini (haar Koerdische voornaam is Jina, wat 'leven' betekent) werd in de hoofdstad Teheran opgepakt door de religieuze politie omdat ze haar hoofddoek niet volgens de strenge voorschriften droeg. Ze werd volgens ooggetuigen mishandeld en overleed later in het ziekenhuis. De demonstraties komen voor historicus en Iran-deskundige (Internationaal Instituut voor Sociale Geschiedenis) Peyman Jafari niet uit de lucht vallen. "Ze bouwen voort op een eeuw van vrouwenprotesten." Al tijdens de constitutionele revolutie in 1906 - die leidde tot de installatie van een parlement - speelden vrouwen een belangrijke rol, zegt hij. "Vrouwen stelden toen al politieke eisen. Zij vonden bijvoorbeeld dat het dragen van een hoofddoek een keuze moest zijn." Het land kent een ambigue geschiedenis als het gaat om de hijab. In 1936 werden hoofddoeken verboden, in 1979 - na de Islamitische Revolutie - werd het een advies, daarna een verplichting. Al die tijd is er al protest tegen de regelgeving geweest. "De afgelopen 40 jaar hebben vrouwen zich constant verzet tegen het verplicht stellen van de hoofddoek", zegt de Iraanse activist en academicus Mahya Ostovar. Ostovar, die in Ierland woont, maakte het zelf van dichtbij mee. "Vijftien jaar geleden zag ik op straat een vrouw door de zedenpolitie worden gearresteerd. Ze sloegen op haar in omdat ze zich verzette tegen haar aanhouding. Zij had ook Mahsa kunnen zijn. We hadden allemáál Mahsa kunnen zijn." Ostovar werkt nauw samen met Masih Alinejad, een Iraanse activiste en journalist en het 'brein' achter meerdere succesvolle vrouwenrechtencampagnes. De My Stealthy Freedom-campagne uit 2019 bijvoorbeeld, waarbij gedemonstreerd werd tegen het verplicht dragen van de hoofddoek. En ook White Wednesdays uit 2017, waarbij Iraanse vrouwen een tijdlang elke woensdag een witte hoofddoek droegen uit protest. "Ze hangen allemaal met elkaar samen", zegt Ostovar. Maar waar het bij 'witte woensdagen' kleine groepen vrouwen waren die meededen, zijn de protesten van nu veel groter, ziet Jafari. Ook is de toon veranderd. Bij eerdere acties ging het vaak om stil verzet: vrouwen droegen een witte hoofddoek of droegen deze niet precies volgens de regels. Bij de protesten van nu kiezen veel vrouwen ervoor helemaal geen hoofddoek te dragen en deze zelfs in brand te zetten. Ook knippen ze als daad van verzet hun haar af. "Het is nu echt collectief", zegt Jafari. "Je ziet dat het veelal jongeren zijn en vrouwen, maar er doen ook veel mannen mee." Dat veel jonge mannen zich ook aansluiten bij de vrouwenprotesten, komt volgens mensenrechtenactivist Mardjan Seighali doordat er in het land veel onvrede heerst. Zij komen in verzet tegen het regime. "Iraanse jongeren willen geen gezin meer omdat ze het financieel niet meer redden, er is geen perspectief", zegt Seighali, die zelf als Iraanse politieke vluchteling naar Nederland kwam. "De protesten gaan niet meer over Mahsa Amini, of haar Koerdische achtergrond of haar vrouw-zijn: het broeit overal in het land. Maar in zo'n totalitair regime hebben vrouwen meer te verduren, daarom begint het altijd bij hen." Wat Seighali opvalt aan de acties van nu, is dat vrouwen met en zonder hoofddoek samen optrekken. Zij juicht dat toe: "Die groepen lopen naast elkaar. Dat is een mooie ontwikkeling want het gaat om de keuze over het wel of niet dragen van een hoofddoek. Vrouwen moeten daar vrij in zijn." Ook Jafari ziet dat. Volgens hem overstijgen de protesten de tegenstellingen tussen seculiere en religieuze vrouwen. "De Staat moet zich er niet meer mee bemoeien, vinden zij. De kern is zelfbeschikking: het vrouwenlichaam moeten niet het strijdtoneel zijn voor mannen. Die gedachte brengt alle vrouwen samen en in dat opzicht lopen Iraniërs voorop op het debat hierover in het Westen." Om tegenwicht te bieden aan de grote protesten, organiseerde het regime gisteren "pro-hijab" betogingen. Ook grijpt de Revolutionaire Garde geregeld hard in. "De kledingvoorschriften werden de laatste jaren niet meer zo streng nageleefd en de zedenpolitie handhaafde minder. Maar toen president Raisi anderhalf jaar geleden aan de macht kwam, veranderde dat. De moraalpolitie is daarop veel strenger gaan toezien". De Iraanse activiste Mahya Ostovar is desondanks hoopvol. "Door de jaren heen zijn vrouwen veel dapperder geworden. Ze hebben geleerd zich openlijk te verzetten en nog belangrijker: om nooit op te geven". Daarvoor betalen sommigen wel de hoogste prijs. Bij het neerslaan van de protesten zijn al tientallen doden gevallen. Volgens Amnesty International vielen er afgelopen woensdag alleen al negentien slachtoffers, onder wie kinderen. President Raisi wil dat er "resoluut" wordt opgetreden tegen onruststokers: ||https://nos.nl/artikel/2445930-al-decennia-demonstreren-iraanse-vrouwen-voor-hun-rechten-toch-is-het-nu-anders
2022-09-25||Gaat extra werken meer opleveren na Prinsjesdag? || Als ik méér uren ga werken, hoeveel levert mij dat dan op? Het is een vraag die op tafel ligt bij veel huishoudens waar inflatie flinke gaten slaat in de koopkracht. Tegelijkertijd wordt meer uren maken in sectoren met grote personeelskrapte - zoals de zorg en het onderwijs - als één van de oplossingen voor die krapte gezien. Dat personeelsprobleem wordt in rap tempo erger. Donderdag meldde het UWV dat de krapte in het tweede kwartaal zo hard is opgelopen dat inmiddels alle beroepsgroepen een tekort aan personeel hebben. Tegelijkertijd is Nederland nog steeds kampioen deeltijdwerken in Europa, dus er is ruimte om meer te werken. De vraag is of dat ook gaat gebeuren. Want gaat extra werken ook meer opleveren na de Prinsjesdagmaatregelen van deze week? In de Miljoenennota staat onder meer dat werknemers minder belasting gaan betalen: het tarief van de eerste inkomstenbelastingschijf zal met 0,11 procentpunt dalen. Daarnaast stijgt de arbeidskorting en ook het minimumloon wordt in het nieuwe jaar 10 procent hoger. "Als de regering wil dat mensen veel meer gaan werken, dan moeten ze arbeid echt nog een stuk minder belasten dan ze nu gaan doen", zegt econoom Pieter Gautier, hoogleraar aan de Vrije Universiteit in Amsterdam. "Al wordt werken door de veranderingen wel íets aantrekkelijker gemaakt." Nog kritischer is Bastiaan Starink, hoogleraar arbeidsmarkt en werkzaam bij PwC. "De maatregelen die nu genomen worden, gaan er niet voor zorgen dat mensen meer gaan werken. Daar zijn ze niet op gericht." Dat komt volgens Starink omdat bijvoorbeeld de lagere arbeidsbelasting voor iedereen geldt en niet alleen voor hen die meer gaan werken. Het werk wat je al deed, loont wel iets meer maar je wordt niet extra beloond als je meer gaat werken, is het idee. Een prikkel die meer uren werken wel specifiek beloont, is volgens Starink de zogenoemde fulltime bonus. In dit plan van het kabinet zouden werknemers een financiële beloning krijgen als ze ervoor kiezen om voltijd gaan werken. In het begrotingsdebat op donderdag kreeg een motie van D66 en de VVD hierover een ruime meerderheid. Wel zijn details over de hoogte van de bonus, de financiering ervan en in welke sectoren deze zal gelden nog onbekend. Er wordt door het kabinet al langer naar deze maatregel gekeken maar hij ligt juridisch lastig, volgens minister Van Gennip van Sociale Zaken en Werkgelegenheid. "Dat is een uitspraak van de rechtbank geweest. Het zijn met name vrouwen die in deeltijd werken, is het dan niet een soort discriminatie van vrouwen?" Het College voor de Rechten van de Mens stelde vorig jaar dat er hierdoor indirect onderscheid op grond van geslacht kan optreden. Er wordt nu versneld gekeken hoe er aan de juridische bezwaren voldaan kan worden, volgens de minister. Verder is het volgens de economen van groot belang dat er naar toeslagen wordt gekeken. "Want voor sommige mensen betekent meer werken ook het verliezen van toeslagen", aldus Gautier. "Dan kan het zelfs ongunstiger worden." Het ministerie van Sociale Zaken en Werkgelegenheid (SZW) zegt in een reactie dat het voor een groot deel van de huishoudens wel loont om meer te werken, maar dat ze de komende jaren verder gaan werken aan het verlagen van de marginale druk, onder andere door het voornemen om kinderopvangtoeslag te verhogen tot 96 procent. Marginale druk is hoeveel je overhoudt als je meer gaat werken, na belasting en het eventuele verlies van toeslagen. Maar het gaat niet alleen om financiële afwegingen, volgens Starink. "Mijn oproep is echt: kijk dus ook naar kinderopvang en de parttime cultuur in Nederland." Ook werkdruk speelt een rol, zegt Gautier. "Dat is de paradox: doordat mensen in krappe sectoren het nu zo druk hebben, raken meer mensen overspannen waardoor de werkdruk voor de rest nog hoger wordt." Naast de vraag of meer werken loont en mogelijk is, is er nog de wenselijkheid hiervan. "Meer werken is niet per definitie goed, vrije tijd is ook waardevol," vervolgt Gautier. "Iedereen moet zijn eigen afweging hierover kunnen maken. Maar het kan niet zo zijn dat het belasting en toeslagensysteem die beslissing te veel verstoort. Daar moet wel wat aan gedaan worden."||https://nos.nl/artikel/2445923-gaat-extra-werken-meer-opleveren-na-prinsjesdag
2022-09-25||Steekpartij Rotterdam: twee gewonden, drie aanhoudingen|| Afgelopen nacht zijn twee mannen ernstig gewond geraakt bij een steekpartij op het Weena bij het Hofplein in het centrum van Rotterdam. De politie meldt dat even later twee andere mannen zijn aangehouden die er in een auto vandoor waren gegaan. Een van de gewonde mannen, die met spoed naar het ziekenhuis is gebracht, is ook direct aangehouden als verdachte. De politie meldt dat er een ruzie aan de steekpartij voorafging. Steekwapens zijn niet gevonden. Een andere man sprong tussen het ruziënde tweetal in, maar werd vervolgens zelf ook mishandeld waarbij hij gewond raakte. De twee mannen die gewond zijn geraakt zijn allebei 28 jaar en afkomstig uit Rotterdam. De mannen in de auto zijn allebei 24 jaar en komen ook uit Rotterdam. De politie onderzoekt het incident en sluit meer aanhoudingen niet uit. De politie zegt graag in contact te komen met mensen die informatie of camerabeelden van de steekpartij hebben.||https://nos.nl/artikel/2445922-steekpartij-rotterdam-twee-gewonden-drie-aanhoudingen
2022-09-25||Wekdienst 25/9: Verkiezingen in Italië • Nederlands elftal speelt tegen België|| Goedemorgen! Vandaag stemt Italië voor een nieuw parlement. En er is veel sport: in de Nations League spelen Nederland en België tegen elkaar en de Nederlandse volleybalsters spelen op het WK in Arnhem.  Eerst het weer: in de ochtend komen lokaal mistbanken voor en er kunnen buien vallen in de kustprovincies. Daarna wordt het zonnig. In de loop van de middag ontstaan er stapelwolken en neemt de buienkans toe. Het wordt zo'n 16 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Wielrenner Mathieu van der Poel is aan de vooravond van de wegwedstrijd op het wereldkampioenschap wielrennen gearresteerd door de Australische politie. De Nederlander zou in zijn hotel in Sydney twee kinderen hebben aangevallen, nadat het tweetal flinke lawaaioverlast zou hebben veroorzaakt. Van der Poel heeft tot diep in de nacht in de cel doorgebracht, alvorens hij om 04.00 uur op borgtocht werd vrijgelaten. Hij moet dinsdag voor de rechter verschijnen. De Nederlander startte wel in de wegwedstrijd, maar stapte bij de eerste passage in Wollongong af. Kort voor de start gaf hij een interview, waarin hij ontkende de meisjes te hebben aangevallen. NOS-verslaggever Sander van Hoorn werd bij opnames in het Oekraïense Zaporizja gevraagd naar een ludiek filmpje in De Avondshow van Arjen Lubach, over een referendum waarbij Russen voor annexatie door Nederland kunnen kiezen. Deze Oekraïner had het gezien en kon er hartelijk om lachen: Fijne zondag!||https://nos.nl/artikel/2445904-wekdienst-25-9-verkiezingen-in-italie-nederlands-elftal-speelt-tegen-belgie
2022-09-25||Aantal wachtenden bij de IND vrijwel terug op hoogste niveau ooit|| De achterstand bij het beoordelen van asielaanvragen door de Immigratie- en Naturalisatiedienst (IND) is bijna terug op recordhoogte. Het aantal asielzoekers dat wacht op een beslissing is nu 29.460, slechts 180 minder dan na de asielcrisis van 2015. Dat blijkt uit gegevens van statistiekbureau Eurostat. Op het hoogtepunt in 2015 ontving de IND zo'n 10.000 asielverzoeken per maand. Dat is een veelvoud van het aantal mensen dat nu om bescherming vraagt. Vluchtelingenwerk Nederland noemt de achterstand een tikkende tijdbom. "Hoe langer asielzoekers moeten wachten op hun procedure, hoe meer opvangplekken er nodig zijn", zegt woordvoerder Martijn van der Linden. "Dat de achterstand nu bijna een nieuw record bereikt terwijl de opvang overvol zit, is een crisis op een crisis." Dat de wachtrij nu zo lang is, komt volgens de IND doordat de huidige instroom van asielzoekers "groter is dan waar we als organisatie op zijn ingericht". Er komen nu relatief veel Afghanen, Syriërs, Turken en Jemenieten naar Nederland. Ook zijn veel reisbeperkingen uit de coronatijd ingetrokken. Volgens eerder gemaakte afspraken met het ministerie van Justitie en Veiligheid moet de IND dit jaar beslissen over 22.000 asielaanvragen. De organisatie zegt op koers te liggen om dat aantal dit jaar te halen. Wel is het zo dat het grootste deel van die behandelde aanvragen al in 2021 zijn ingediend. Volgens de regels moet de IND binnen een half jaar een besluit nemen over een asielaanvraag. In april van dit jaar lukte dat maar in een derde van de gevallen. Het kabinet gaat die 'beslistermijn' nu oprekken naar 15 maanden. "Iedereen is gebaat bij een snelle asielprocedure", zegt Van der Linden van Vluchtelingenwerk. Volgens hem hoeft dit politiek ook niet ingewikkeld te zijn omdat iedereen wil dat er snel wordt bepaald of een asielzoeker wel of niet recht heeft op asiel. "De politiek moet beter luisteren naar organisaties als de IND, die het beleid uitvoeren." Volgens Vluchtelingenwerk zou de IND structureler gefinancierd moeten worden, zoals afgesproken is in het coalitieakkoord. Ook moet er goed gekeken worden naar de uitvoerbaarheid van het asielbeleid. De IND heeft volgens een woordvoerder continu openstaande vacatures voor medewerkers die over asielverzoeken beslissen. Dit jaar zoekt de directie Asiel en Bescherming zo'n 380 fulltimers, voor die en andere functies. De IND zegt dat meer dan de helft daarvan inmiddels geworven is. Maar het aantrekken van nieuw personeel leidt niet direct tot een kortere wachtrij. Het duurt een jaar voordat nieuwe medewerkers zelfstandig asielaanvragen kunnen behandelen. Zij worden opgeleid door IND-medewerkers, die de tijd die ze kwijt zijn aan scholing niet kunnen besteden aan het beslissen over asielzaken. Daarnaast zegt te dienst te worstelen met 'buikpijnzaken', die veel tijd kosten. De laatste jaren is het hoor- en besliswerk volgens de IND steeds ingewikkelder geworden voor hun medewerkers. Dat komt bijvoorbeeld door uitspraken van rechters en Europese regels. "Hierdoor moeten we nog uitgebreider onderzoeken en motiveren waarom een besluit genomen wordt. Dit kost meer tijd en dus capaciteit." In 2020 werd een taskforce in het leven geroepen om achterstanden bij de IND weg te werken. In de zomer van 2021 werd die opgeheven, omdat de achterstand, zo'n 15.000 zaken, was weggewerkt. Ruim een jaar later zijn de achterstanden dus bijna twee keer zo groot. De begroting van de IND hangt nog altijd af van prognoses, zo blijkt ook weer uit de laatste Miljoenennota. De inschatting hoeveel asielzoekers volgend jaar naar Nederland zullen komen, bepaalt hoeveel geld de organisatie krijgt. Doordat de instroom de afgelopen jaren laag was, zegt de dienst nu onvoldoende opgeleide collega's te hebben om deze aantallen asielaanvragen te behandelen. De dienst zegt al langer te pleiten voor een stabiele financiering. Voor de komende jaren verwacht het ministerie dat de IND op het 'huidige productieniveau' blijft. Maar volgens de IND is er meer nodig dan alleen extra geld om de situatie op korte en lange termijn te verbeteren. De organisatie wil met het ministerie in gesprek over het grotere vraagstuk van migratiestromen naar Nederland.||https://nos.nl/artikel/2445902-aantal-wachtenden-bij-de-ind-vrijwel-terug-op-hoogste-niveau-ooit
2022-09-25||Italië naar stembus: wordt de radicaal-rechtse Meloni premier?|| Krap twee maanden na de val van regering-Draghi en een korte campagneperiode, kiest Italië vandaag een nieuw parlement. Zeer waarschijnlijk krijgt het land binnenkort een rechtse regering met aan het hoofd een vrouwelijke premier. Vanavond laat is er meer duidelijkheid. Niet geheel verrassend zijn de belangrijkste thema's van deze verkiezingen de hoge energieprijzen, de inflatie, de oorlog in Oekraïne en migratie. Doordat de regering-Draghi eind juli viel, en augustus traditioneel een maand is waarin weinig gebeurt in politiek Italië, was de campagnetijd kort en chaotisch. De laatste partijbijeenkomsten waren afgelopen vrijdag: de dag voor de verkiezingen mag er geen campagne meer worden gevoerd. De Italianen stemmen vandaag voor de Senaat en het Huis van Afgevaardigden. Als gevolg van een referendum uit 2020 komt er een afgeslankt parlement. De Senaat bestaat straks uit 200 zetels (voorheen 315) en het Huis van Afgevaardigden uit 400 (dat was 630). De inkrimping was een initiatief van anti-establishmentpartij Vijfsterrenbeweging, bedoeld om geld te besparen. De stemlokalen zijn geopend van 07.00 tot 23.00 uur. Dat betekent dat de eerste uitslagen vanavond laat pas bekend zijn. Tot 23.00 uur mogen er geen exitpolls worden gepubliceerd. Ook dateren de laatste peilingen van twee weken geleden; het is in Italië verboden om in de 14 dagen voor de verkiezingen peilingen te publiceren. De laatste peilingen laten zien dat de nationalistische Fratelli d'Italia bovenaan staat. Naar verwachting kan de partij, geleid door Giorgia Meloni, rekenen op zo'n 25 procent van de stemmen. Fratelli d'Italia voerde ten tijde van de regering-Draghi als enige oppositie. Meloni's partij staat bekend als nationalistisch en conservatief. En hoewel ze tegenspreekt fascist te zijn, hebben Meloni en haar partij wel fascistische wortels. Wie is Meloni en waar staat ze voor? Correspondent Heleen D'Haens legt het uit: Het is binnen de Italiaanse politiek gebruikelijk om voorafgaand aan de verkiezingen blokken te vormen. Fratelli d'Italia, de rechts-populistische Lega (geleid door Matteo Salvini) en Forza Italia (de partij van Silvio Berlusconi) vormen het rechtse blok. Naar alle waarschijnlijkheid lukt het hen om samen een absolute meerderheid te vormen. Als Fratelli d'Italia wint, is de kans zeer groot dat Meloni premier wordt. Italië krijgt dan een radicaal-rechtse premier en voor het eerst in de geschiedenis een vrouwelijke premier.  De tweede partij in de peilingen is de linkse Partito Democratico (Democratische Partij) onder leiding van oud-premier Enrico Letta. Hij trachtte de afgelopen periode een coalitie te vormen met linkse- en middenpartijen om rechts te verslaan. Dat ging met tegenslagen en sommige partijen trokken zich uiteindelijk terug: links blijkt verdeeld. Dan is er ook nog de Vijfsterrenbeweging onder leiding van oud-premier Giuseppe Conte. Zijn partij maakt geen deel uit van een coalitie en staat als derde in de peilingen. Bij de verkiezingen in 2018 was de partij nog de grote winnaar. Maar het afgelopen jaar rommelde het binnen de partij. Bovendien vinden veel kiezers dat de beweging in de regering te weinig verandering heeft gebracht. Peilingen van de laatste dagen zijn er dus niet. Maar persbureau Reuters, dat met diverse opiniepeilers sprak, schrijft dat de Vijfsterrenbeweging de afgelopen twee weken mogelijk toch een inhaalslag heeft gemaakt. Of het genoeg is om het rechtse blok zwakker te maken, moet blijken. ||https://nos.nl/artikel/2445900-italie-naar-stembus-wordt-de-radicaal-rechtse-meloni-premier
2022-09-25||94 doden geteld na ramp met migrantenboot voor kust Syrië|| Het dodental van de ramp met een migrantenboot voor de kust van Syrië is gestegen naar 94, meldt de Syrische staatstelevisie. Eerder deze week lag het dodental nog op 77, maar in het water bij de Syrische kustplaats Banyas zijn nog meer lichamen aangetroffen. Zeker twintig opvarenden hebben het overleefd. De boot, met voornamelijk Libanezen aan boord, vertrok afgelopen dinsdag uit Libanon. Twee dagen later zonk het schip in de Middellandse Zee ter hoogte van de Syrische havenstad Tartous. De oorzaak is nog altijd niet bekend. Het Libanese leger zegt dat een man is aangehouden die de tocht zou hebben geregeld. Persbureau Reuters meldt dat het de dodelijkste ramp is met een migrantenboot uit Libanon tot nu toe. Volgens de overlevenden waren er tussen de 120 en 150 mensen aan boord, onder wie ook Syriërs en Palestijnen. Ze probeerden de overtocht naar Europa te maken.||https://nos.nl/artikel/2445892-94-doden-geteld-na-ramp-met-migrantenboot-voor-kust-syrie
2022-09-25||Noord-Korea lanceert ballistische raket|| Noord-Korea heeft een ballistische raket afgevuurd, melden de Zuid-Koreaanse autoriteiten en de Japanse kustwacht. Volgens Japan kwam de raket neer in de zee tussen Noord-Korea en Japan. De legerleiding van Zuid-Korea zegt dat de raket een hoogte bereikte van 60 kilometer en zo'n 600 kilometer ver kwam. Het projectiel zou zijn gelanceerd vanuit de westelijk gelegen stad Taechon. Het Zuid-Koreaanse persbureau Yonhap meldde gisteren dat er signalen waren dat Noord-Korea van plan was om een rakettest uit te voeren vanaf een onderzeeër. Noord-Korea heeft dit jaar al meer dan dertig rakettesten uitgevoerd, een record ten opzichte van andere jaren. Ook is er dit jaar een intercontinentale raket getest, voor het eerst sinds 2017. De laatste lancering komt een aantal dagen na het aanmeren van een Amerikaans vliegdekschip in Zuid-Korea. De USS Reagan is daar voor militaire oefeningen samen met de Zuid-Koreanen. Het is voor het eerst in ruim vier jaar tijd dat er een Amerikaans vliegdekschip in Zuid-Korea ligt. De gezamenlijke oefeningen volgen op toenemende nucleaire dreigingen van Noord-Korea. Eerder deze maand liet Pyongyang een nieuwe kernwapenwet ingaan. Door die wet valt er niet meer met het land te onderhandelen over het bezit van kernwapens. Ook kan Noord-Korea bij een bedreiging automatisch een preventieve nucleaire aanval uitvoeren. De Amerikaanse vicepresident Harris brengt volgende week een bezoek aan de Zuid-Koreaanse hoofdstad Seoul en de Japanse hoofdstad Tokio. Naar verwachting wordt er dan ook gesproken over de dreiging vanuit Noord-Korea.||https://nos.nl/artikel/2445888-noord-korea-lanceert-ballistische-raket
2022-09-25||Deel intercitytrein ontspoord bij Weert, geen gewonden|| Tussen Weert en Haelen is rond middernacht het voorste deel van een intercitytrein ontspoord. In de trein zaten zo'n 250 passagiers, maar volgens de Veiligheidsregio Limburg-Noord raakte niemand gewond. Volgens de NS ontspoorde de intercity in de buurt van het dorp Leveroy. Op beelden is een ijzeren staaf te zien op het spoor. Een woordvoerder kan nog niet bevestigen dat een botsing met die staaf de oorzaak van de ontsporing is. De passagiers zijn met een vervangende trein of bus naar hun eindbestemming gebracht. De meeste reizigers waren jongeren die de kermis in Weert hadden bezocht. "Ook zaten er bezoekers van een hardcorefeest in Eindhoven in de trein", zegt de veiligheidsregio. De intercity bleef na de ontsporing overeind staan. Over schade is niets bekend en ook is nog onduidelijk hoeveel treinstellen er buiten de rails terechtkwamen. Een trein uit tegengestelde richting kwam ook stil te staan vanwege de ontsporing. De vijftien reizigers van die trein zijn per bus naar Eindhoven gebracht. Er waren meerdere hulpdiensten aanwezig, vooral om de evacuatie van de reizigers in goede banen te leiden. De NS verwacht dat er een groot deel van de dag geen treinverkeer mogelijk is tussen Weert en Roermond. Er rijden geen vervangende bussen, volgens de NS als gevolg van capaciteitsproblemen. ProRail is vanochtend gestart met het hersporen van de trein. Duidelijk is dat de trein en het spoor schade hebben opgelopen. De totale omvang hiervan wordt nog onderzocht. Seinen en bovenleiding hoeven niet te worden gerepareerd.||https://nos.nl/artikel/2445886-deel-intercitytrein-ontspoord-bij-weert-geen-gewonden
