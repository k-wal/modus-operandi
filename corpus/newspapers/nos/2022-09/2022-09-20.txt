2022-09-20||Boerenactie op A1, zo'n dertig betogers bekeurd|| Een aantal boeren heeft de afgelopen avond actie gevoerd op de A1 bij de afslag naar Markelo. Ze staken onder meer banden en hout in brand. De afslag was daardoor enige tijd afgesloten. Alle betogers zijn bekeurd, meldt de politie. Het ging volgens de politie om zo'n dertig demonstranten en twintig trekkers en andere landbouwvoertuigen. De betogers voerden actie tegen het stikstofbeleid van het kabinet. De brand veroorzaakte volgens de politie weinig overlast voor automobilisten. Wel werd de maximumsnelheid in de buurt van het protest verlaagd tot 70 kilometer per uur. Rond 23.30 uur waren de brandjes geblust.||https://nos.nl/artikel/2445359-boerenactie-op-a1-zo-n-dertig-betogers-bekeurd
2022-09-20||Drie demonstranten gedood bij Iraans protest na overlijden aangehouden vrouw|| Bij protesten naar aanleiding van het overlijden van de 22-jarige Mahsa Amini in Iran zijn drie demonstranten gedood. Dat hebben de Iraanse autoriteiten bevestigd. Grote groepen demonstranten trokken vandaag en gisteren door de straten uit woede over de behandeling van Amini door de Iraanse zedenpolitie. In de hoofdstad Teheran waren de protesten vanavond nog gaande. Een Koerdische mensenrechtenorganisatie zegt dat de Iraanse veiligheidsdiensten het vuur op de demonstranten openden. Naast de drie doden zouden ook nog eens 221 mensen gewond zijn geraakt. De Iraanse autoriteiten hebben niet gezegd hoe de drie zijn omgekomen, zij spreken alleen van "verdachte omstandigheden". De autoriteiten wijzen met de beschuldigende vinger naar 'vijanden in het buitenland' die het Iraanse regime via de protesten zouden proberen te destabiliseren. Volgens de gouverneur van Teheran zijn bij de demonstraties drie buitenlanders opgepakt. Ook zou een van de slachtoffers zijn omgebracht met een wapen dat niet door de Iraanse veiligheidsdiensten wordt gebruikt. In verschillende Iraanse steden trokken groepen demonstranten door de straten: De demonstraties zijn de hevigste die het land in tijden heeft gezien. Op sociale media circuleren beelden van protestacties in de noordwestelijke regio van Iran waar veel Koerden wonen. Te zien is hoe demonstranten op pleinen leuzen scanderen. Eerder deze week kwamen ook al beelden naar buiten van demonstrerende vrouwen die uit woede hun haar afknipten en hun hoofddoek in brand staken. Aanleiding voor de protesten is de dood van Mahsa Amini, de jonge Koerdische vrouw die vorige week in Teheran werd opgepakt door de religieuze politie. Amini bezocht de hoofdstad met familie en werd door de politie van straat geplukt. Volgens ooggetuigen werd ze na haar arrestatie mishandeld en zakte later op het politiebureau in elkaar. De autoriteiten stelden dat Amini aan een hartkwaal leed, maar volgens de vader van de jonge vrouw had zij geen gezondheidsproblemen. Hij houdt de zedenpolitie dan ook verantwoordelijk voor haar dood. Die politieafdeling is in het verleden overigens vaker beschuldigd van hardhandig optreden tegen vrouwen. Volgens het Bureau van de Hoge Commissaris voor de Mensenrechten van de VN heeft de zedenpolitie het aantal patrouilles de voorbije maanden fors opgeschroefd. Steeds vaker zouden zij vrouwen aanspreken die hun hijab niet volgens de extreem strenge kledingvoorschriften dragen. Vrouwen die de hoofddoek te losjes dragen, zouden bijvoorbeeld in het gezicht zijn geslagen.||https://nos.nl/artikel/2445358-drie-demonstranten-gedood-bij-iraans-protest-na-overlijden-aangehouden-vrouw
2022-09-20||Prinsjesdag 2022 in 17 video's|| Prinsjesdag draait om de Troonrede, de miljoenennota, de reacties op die stukken, de rijtoer en dit jaar ook protest. We hebben hier de video's van deze dag verzameld. Bekijk de samenvattende video, of scroll door de lijst met video's. Na twee jaar corona was er dit jaar weer een rijtoer en een balkonscene. Én het was de eerste Prinsjesdag voor Amalia. Er was ook protest. In de Troonrede stond de koning uitgebreid stil bij de problemen in het land. Bekijk hier de hele Troonrede. We keken naar de Troonrede samen met Natasja Bruns, ze heeft geldzorgen en moeite om de hoge energierekening te betalen. Wat vond zij van het verhaal van de koning? Een verslaggever van de NOS peilde de hele dag de reacties op de miljoenennota en de Troonrede op Den Haag Centraal.  De reacties vanuit de oppositie op de plannen van de regering waren duidelijk: het is te weinig en te laat. Minister Kaag mocht voor het eerst met het koffertje de Tweede Kamer betreden. Buiten de Kamer reageerde premier Rutte onder andere op de protesten en gaf hij een toelichting op de plannen voor 2023. En minister Jetten gaf een toelichting op het prijsplafond.  En tot slot, onvermijdelijk bij Prinsjesdag, de hoedjes.||https://nos.nl/collectie/13915/artikel/2445357-prinsjesdag-2022-in-17-video-s
2022-09-20||Haastig referendum Oost-Oekraïne luidt nieuwe fase in de oorlog in|| De plannen voor een referendum lagen er al langer, maar nu de Oekraïense troepen aan de rand van de regio Loegansk staan, kan de bevolking zich plotseling al deze week uitspreken over de vraag of ze zich bij Rusland willen aansluiten. In Oekraïne wordt rekening gehouden met verstrekkende gevolgen van een - onvermijdelijk - 'ja': algehele mobilisatie in Rusland en de ingelijfde gebieden en nieuwe nucleaire dreigementen. Het referendum wordt van 23 tot en met 27 september gehouden, kondigde het pro-Russische bestuur van de regio Loegansk aan. Direct daarop volgden de drie andere zuidoostelijke regio's Donetsk, Zaporizja en Cherson met eenzelfde aankondiging. Bekijk hier de aankondiging vanuit Cherson: "We willen dat tussen ons en Oekraïne de grens van de Russische federatie loopt. We willen deel uitmaken van één groot Rusland," zo klonk het op het pro-Russische Telegramkanaal Donbas besluit. Moskou schaart zich achter het initiatief. "Als ze zich rechtstreeks uitspreken voor aansluiting, steunen we hen," zei Doemavoorzitter Vjatsjelav Volodin in een reactie. En minister van Buitenlandse zaken Lavrov benadrukte dat het om een lokaal initiatief gaat: "De bevolking van de Donbas wil zeggenschap hebben over hun eigen lot." Dit scenario werd in 2014 al uitgerold op de Krim. Daar sprak de lokale bevolking zich zogenaamd uit voor aansluiting bij Rusland, kort nadat de Russen het Oekraïense schiereiland hadden bezet. Waarna Moskou zich bereid toonde 'de spontane uiting van de volkswil' te honoreren. 'Onze toekomst is samen met Rusland - voor eeuwig' is al sinds het begin van de zomer te lezen op billboards in de regio's Zaporizja en Cherson. Leden van vrijwilligersorganisaties als Jonge Gardisten en Wij Samen met Rusland verschenen in de straten om met de voorbereidingen van het referendum te helpen. De Rusland-gezinde mediakanalen verspreidden de beelden. "Dat was propaganda, bedoeld voor het thuisfront in Rusland", zegt journalist Konstantin Ryzjenko over de telefoon. "Vrijwilligers werden een dag lang in bussen langs verschillende locaties gereden. Ze trokken bij elke stop een ander T-shirt aan. Zo werd de schijn van drukke voorbereidingen alom gewekt. In werkelijkheid vertrokken ze weer de volgende dag." Ryzjenko, die op zijn Telegramkanaal clandestien verslag deed van het leven in bezet Cherson maar onlangs naar het vrije deel van Oekraïne uitweek, heeft met de exploitant van de billboards gebeld. "Hij vertelde dat Russen met machinegeweren langskwamen. Die hadden die plakkaten opgehangen. Zorg dat jullie er van afblijven, was hun boodschap." Naar schatting is meer dan 60 procent van de bevolking uit de door Rusland bezette gebieden gevlucht. "Daarmee kan het referendum onmogelijk representatief zijn. Zeg dat er 300.000 van de oorspronkelijke 900.000 inwoners van Cherson zijn overgebleven. De Russen beschikken helemaal niet over de capaciteit zoveel mensen een stem te laten uitbrengen", zegt journalist Ryzjenko. "Nu noemen ze het een internet-referendum. Het maakt ze niet uit. Niemand die het kan controleren. En de resultaten staan al vast." Volgens zogenaamde peilingen in de Donbas, deze zomer, is 70 procent van de lokale bevolking voorstander van aansluiting bij Rusland. Dat cijfer zal met het internetreferendum alleen maar hoger uitvallen. "De Russen maken vanwege het Oekraïens tegenoffensief haast met het referendum," zegt Olga Aivazovska via Skype vanuit Kiev. Zij is van de mensenrechtenorganisatie Opora die een rapport over het referendum heeft uitgebracht. Daarin worden de verstrekkende gevolgen van een referendum voor het verloop van de oorlog geschetst. "Als de bezette gebieden eenmaal bij Rusland horen, is Poetins militaire doctrine van kracht. Die bepaalt dat in geval van een aanval op Russisch grondgebied, Rusland kernwapens zal inzetten", aldus Aivazovska. Inmiddels wordt op sociale media door Russen en Oekraïners breed gespeculeerd over die nucleaire dreiging. Daarmee zal het hele speelveld veranderen, zegt Aivazovska. "Het nucleaire dreigement strekt zich dan uit tot het hele Europese continent. Rusland redeneert immers dat het wordt aangevallen door wapens uit het Westen." Inmiddels verwachten Kremlin-watchers in binnen- en buitenland dat direct na samenvoeging van de bezette gebieden met Rusland Poetin de algehele mobilisatie uit zal roepen. Dat baart Aivazovska nog de meeste zorgen. "Het Russische leger kampt over de gehele linie met een tekort aan mankrachten. Na annexatie zal Rusland de lokale bevolking dwingen de Russische nationaliteit aan te nemen. Vervolgens zal het de Oekraïense mannen tot mobilisatie dwingen." In de 'volksrepublieken' Donetsk en Loegansk hebben de pro-Russische autoriteiten de Oekraïense mannelijke inwoners al in een eerdere fase opgeroepen voor het leger. Aivazovska: "Die worden dan slecht bewapend naar het front gestuurd. Het idee er achter: Oekraïners zullen Oekraïners doden."||https://nos.nl/artikel/2445354-haastig-referendum-oost-oekraine-luidt-nieuwe-fase-in-de-oorlog-in
2022-09-20||Kunstmatige riffen bij Lauwersoog blijken vol leven te zitten|| De kunstmatige riffen die bijna een jaar geleden in de Waddenzee zijn geplaatst, blijken vol met leven te zitten. Dat meldt het waterschap Noorderzijlvest. De 'riffen' zijn gemaakt van betonnen elementen waar onder meer vissen, krabben en kreeften in kunnen schuilen, en mosselen en oesters zich aan kunnen hechten. Vorig jaar werden enkele tientallen blokken van zo'n twee meter lengte langs de Lauwersmeerdijk in Groningen geplaatst. De riffen zijn bedoeld om de flora en fauna van de Waddenzee te versterken. Het waterschap Noorderzijlvest, de Leeuwarder hogeschool Van Hall Larenstein en de Rijksuniversiteit Groningen onderzoeken de kunstmatige riffen en wat hun effect is op de natuur. Onlangs zijn ze voor het eerst uit het water gehaald. Onderzoekscoördinator Jorien Rippen is positief over de eerste resultaten. "We zien een rif vol leven. Zo zagen we dat er veel palingen uit het rif tevoorschijn kwamen. Maar ook voor schelpdieren, stekelhuidigen en algen zijn de riffen een fijne plek om zich op te hechten", zegt ze bij RTV Noord. "Wat we zien is dat de kunstmatige riffen langs de zeedijk werken", zegt Britas Klemens Eriksson, professor mariene ecologie bij de RUG. "We hebben veel biodiversiteit ontdekt. Dit is echt goed nieuws." Naast het versterken van de natuur moeten de betonnen bouwwerken bijdragen aan de stevigheid van de dijk, onder meer door de golfslag te breken. "Van volwassen oester- of koraalriffen is bekend dat ze golven kunnen dempen en een rol kunnen spelen in de kustbescherming", legt Rippen uit. "Met het huidige aantal kunstriffen gaat dat nog niet lukken. Maar als de resultaten positief blijven, zouden we kunnen opschalen." Het is voor het eerst dat er op deze schaal wordt proefgedraaid met kunstmatige elementen. Er zijn zes verschillende types geplaatst. De komende twee jaar worden gebruikt om te onderzoeken wat er op en rond de riffen leeft en welke constructies het beste werken. Daarna wordt bepaald welke kunstmatige riffen een definitieve plek krijgen langs de zeedijk.||https://nos.nl/artikel/2445352-kunstmatige-riffen-bij-lauwersoog-blijken-vol-leven-te-zitten
2022-09-20||Zeven kinderen dood bij legeraanval op school in Myanmar|| Bij een aanval op een schoolgebouw in Myanmar zijn dertien doden gevallen, onder wie zeven kinderen. De school in het dorp Let Yet Konm in het midden van het land, werd vanuit de lucht door gevechtshelikopters onder vuur genomen, meldt het schoolhoofd aan The Guardian. Het leger beweert dat rebellen het gebouw gebruikten voor aanvallen. Volgens de directeur werd de school, waar 240 leerlingen op zitten, beschoten met zware wapens. Ze zegt dat de militairen een uur lang onophoudelijk vuurden op het gebouw. Na de helikopteraanval trokken circa tachtig militairen het dorp binnen, aldus de schooldirecteur. Ze vielen de tempel binnen waar de school deel van uitmaakt en begonnen te schieten. Een lokaal radiostation meldt op basis van ooggetuigen dat de doden zijn meegenomen door de militairen. Zo'n 7 kilometer verderop zouden de lichamen zijn verbrand of begraven. Zeker 2000 mensen zijn gevlucht vanwege de geweldsuitbarsting. Het leger meldt dat opstandige milities het dorp gebruikten om wapens te verspreiden naar omliggende gebieden.  De schaduwregering van het land, bekend als de National Unity Government, roept het leger op om de twintig leerlingen en leraren die gearresteerd zijn na de aanval, vrij te laten. Sinds het leger begin vorig jaar de macht greep in Myanmar zijn er geregeld gewapende confrontaties tussen het regeringsleger en regionale milities. Daarbij zijn inmiddels duizenden doden gevallen. Volgens de hulporganisatie Safe the Children worden scholen in Myanmar vaker gebruikt als uitvalsbasis door zowel het leger als de rebellen. De Verenigde Naties zeggen dat er 260 aanvallen op scholen zijn geweest sinds de coup.||https://nos.nl/artikel/2445350-zeven-kinderen-dood-bij-legeraanval-op-school-in-myanmar
2022-09-20||Vullen van gasopslag Norg kost dit jaar 8,5 miljard euro|| Het vullen van de gasopslag in Norg kost de Nederlandse staat dit jaar 8,5 miljard euro. Dat blijkt uit de begroting van het ministerie van Economische Zaken. Voor 2023 en 2024 is nog eens 3,5 miljard begroot. Door de opgelopen gasprijs vallen de bedragen een stuk hoger uit dan waar eerder rekening mee werd gehouden. Het geld wordt betaald aan de NAM, dat voor de helft van Shell en voor de andere helft van Exxon Mobil is. Het gaat om een vergoeding voor het vervroegd sluiten van het Groninger gasveld. Voordat de gaswinning in Groningen werd teruggeschroefd, werd de gasopslag met gas uit het Groninger veld gevuld. Tegenwoordig gebeurt dit (voor een groot deel) met gas dat elders wordt ingekocht. De staat vergoed de extra kosten die de NAM hierdoor maakt. Die kosten zijn hoog omdat het ingekochte gas een stuk duurder is geworden. Naast het duurdere buitenlandse gas is de NAM ook meer geld kwijt aan onder andere het transport van gas. Volgens een woordvoerder van het ministerie van Economische Zaken en Klimaat vloeit een groot deel van het geld naar het rijk terug "omdat de Staat circa 70% van de winst van NAM terugkrijgt."||https://nos.nl/collectie/13915/artikel/2445349-vullen-van-gasopslag-norg-kost-dit-jaar-8-5-miljard-euro
2022-09-20||Aanpak georganiseerde misdaad heeft 'hoogste prioriteit' voor kabinet|| De aanpak van georganiseerde misdaad heeft de hoogste prioriteit, zei koning Willem-Alexander vandaag in de Troonrede. Het kabinet maakt er opnieuw extra geld voor vrij. Er wordt onder andere geïnvesteerd in de opsporing en vervolging van criminelen en het afpakken van hun vermogen. Het kabinet wil ook voorkomen dat "kleine jongens uitgroeien tot grote criminelen". Daarom gaat er 103 miljoen euro naar initiatieven om te voorkomen dat jongeren afglijden. Inmiddels lopen er in zestien wijken in gemeenten uitgebreide projecten om jeugdcriminaliteit tegen te gaan. Dit aantal wordt verder uitgebreid. Jongeren krijgen er hulp bij het vinden van een dagbesteding, opleiding en een baan. Verder komen er maatregelen tegen een "buitencategorie zware criminelen, die vaak meedogenloos en gevaarlijk blijken, ook vanuit de gevangenis". Er wordt 34 miljoen uitgetrokken om te voorkomen dat zij vanuit de gevangenis doorgaan met criminele praktijken. Zo krijgen gevangenissen extra geld om inlichtingen te verzamelen over hun gedetineerden en komen er meer afdelingen met een strenger regime. Ook zijn enkele tientallen miljoenen extra vrijgemaakt voor het bestrijden van drugshandel, bijvoorbeeld via de haven en Schiphol. Dit bedrag is bedoeld voor extra camera's, betere toegangscontroles en het screenen van medewerkers. In de justitiebegroting is meer budget gereserveerd voor de hele strafrechtketen, van politie en Openbaar Ministerie tot gevangenissen en reclassering. Het is bedoeld voor extra personeel, maar ook voor nieuwe technologie. De rechtspraak bijvoorbeeld kan rekenen op 155 miljoen euro extra per jaar, onder meer voor het aanstellen van extra rechters. Dit moet ervoor zorgen dat rechtszaken sneller behandeld worden. Verder gaan de vergoedingen voor sociale advocatuur omhoog en de kosten voor het starten van een rechtszaak gaan vanaf 2024 met een kwart omlaag. Het kabinet hoopt dat hiermee de drempel om naar de rechter te stappen lager wordt voor burgers en het midden- en kleinbedrijf (MKB). Tegelijkertijd is het de bedoeling om rechtszaken zoveel mogelijk te voorkomen door mensen op een andere manier te helpen. Er wordt gekeken naar bemiddeling en naar juridische spreekuren in de wijk of online. "Het echt helpen oplossen van problemen, dat is waar het om gaat", aldus het kabinet.||https://nos.nl/collectie/13915/artikel/2445348-aanpak-georganiseerde-misdaad-heeft-hoogste-prioriteit-voor-kabinet
2022-09-20||Vaccinatie tegen rotavirus opgenomen in landelijk vaccinatieprogramma|| Het vaccin tegen het rotavirus wordt opgenomen in het rijksvaccinatieprogramma. Dat staat in de vandaag gepresenteerde Miljoenennota. Daarmee kunnen jaarlijks tussen de 1900 en 3400 ziekenhuisopnames van kinderen onder de 5 jaar worden voorkomen, denkt het kabinet. Het kabinet volgt een eerdere aanbeveling van de Gezondheidsraad om alle pasgeborenen het 'drinkvaccin' te geven. Kinderen krijgen geen prik, maar drinken de vloeistof op. Het vaccin wordt vanaf 2024 gratis voor alle zuigelingen aangeboden. Het kabinet hoopt dat het aantal ziekenhuisopnames van kinderen - circa 3600 per jaar - hierdoor "aanmerkelijk" zal teruglopen. Ook zou het vijf tot zes overlijdens per jaar kunnen voorkomen. Vorig jaar bracht de Gezondheidsraad het rotavaccinatie-advies naar buiten. Het adviesorgaan baseerde zich op internationale onderzoeken die aantonen dat het aantal ziekenhuisopnamen van besmette kinderen erdoor kan dalen met 80 procent. Maar staatssecretaris Van Ooijen van VWS besloot het vaccin niet op te nemen in het landelijk vaccinatieprogramma omdat er geen geld beschikbaar was om deze extra vaccinatie te bekostigen. Dat betekende dat ouders de kosten van de vaccinatie dan zelf moesten betalen, zo'n 90 euro voor de twee noodzakelijke doses. Het rotavirus kan een ontsteking in de maag en darmen veroorzaken. Volgens het RIVM krijgt bijna ieder kind onder de 5 jaar te maken met het virus. Besmetting treedt op als het virus in de mond terechtkomt, door contact met besmette personen of voorwerpen. Ziekteverschijnselen zijn koorts, misselijkheid, overgeven en diarree. Jaarlijks worden duizenden kinderen met het virus in het ziekenhuis opgenomen. Met name kinderen die bijvoorbeeld te vroeg geboren zijn, een te laag geboortegewicht hadden of een aangeboren aandoening van bijvoorbeeld hart, zenuwstelsel of darmen hebben, worden erg ziek. In 2017 adviseerde de Gezondheidsraad al om die groepen kinderen te vaccineren tegen het rotavirus. Voor vaccinaties uit het Rijksvaccinatieprogramma hoeven ouders niet zelf te betalen. Of ouders hun kinderen laten vaccineren, is een vrijwillige keuze.||https://nos.nl/artikel/2445346-vaccinatie-tegen-rotavirus-opgenomen-in-landelijk-vaccinatieprogramma
2022-09-20||Vakbonden, belangengroepen: 'Kabinet heeft geluisterd, maar te laat'|| De grootste vakbond FNV vindt dat de maatregelen van het kabinet om de koopkracht te ondersteunen veel te laat komen. "Nu is het voornamelijk pleisters plakken." Volgens de bond heeft een steeds grotere groep moeite om rond te komen, en dat was ook al zo vóór de energiecrisis. De verhoging van het minimumloon met 10 procent is nog steeds "structureel te weinig". Vakbond CNV is blij met de aandacht voor mensen met een lager inkomen, maar waarschuwt dat er te weinig oog is voor de middeninkomens, waar men ook met financiële problemen kampt. Het kabinet trekt ruim 17 miljard euro uit om de koopkracht op peil te houden, zo blijkt uit de Miljoenennota. In het nieuwe jaar stijgt het minimumloon met 10 procent, waardoor ook gekoppelde uitkeringen zoals de AOW stijgen. Voor werknemers daalt het tarief van de eerste inkomstenbelastingschijf met 0,11 procentpunt en stijgt de arbeidskorting. Daardoor moet werken meer gaan lonen. Ook het budgetvoorlichtingsbureau Nibud vindt dat de maatregelen van het kabinet te laat komen. Traditiegetrouw maakt het Nibud aan de hand van de kabinetsplannen koopkrachtplaatjes van 117 verschillende soorten huishoudens. Die berekeningen zijn dit jaar nog ingewikkelder dan normaal, door de grote verschillen tussen huishoudens in dezelfde inkomensgroep. Ook blijven er grote onzekerheden bij het voorspellen van de koopkrachteffecten omdat er nog nieuwe regelingen kunnen volgen. Zo kon het Nibud in de berekeningen nog niet het energieplafond meenemen. Het instituut meldt opgelucht te zijn over die maatregel, omdat die tot financiële verlichting zal leiden. Toch vraagt het Nibud iedereen om voorzichtig te blijven met geld uitgeven en niet te lang te wachten met hulp inroepen. De lagere inkomens lijken er wel wat lucht door te krijgen, zegt de vereniging voor schuldhulpverlening NVVK over de koopkrachtmaatregelen. De vereniging doelt in eerste instantie op de verhoging van de bijstandsuitkering, de huur- en zorgtoeslag en de verlenging van de energietoeslag. "Het kabinet heeft duidelijk geluisterd naar noodkreten uit de maatschappij." Aan het begin van de Troonrede benoemde koning Willem-Alexander de onzekerheid waarin veel Nederlanders leven. Hij wees op tegenstrijdigheden zoals de bestaanszekerheid van mensen die onder druk staat en de toenemende armoede in een tijd van economische groei en lage werkloosheid. In een verwijzing naar deze passage zegt de FNV dat de groei in Nederland eerlijker verdeeld moet worden. "Nu blijft het geld in beperkte zakken hangen." De koning stond in de Troonrede ook stil bij het midden- en kleinbedrijf dat in de problemen komt door "enorme kostenstijgingen". Het kabinet maakt in de komende jaren 500 miljoen vrij voor lastenverlichting voor het mkb. Wel moeten de bedrijven meer winstbelasting gaan betalen. De belangenorganisatie MKB-Nederland zegt dat veel ondernemers het "ongelooflijk zwaar hebben" doordat hun kosten stijgen. MKB-Nederland en werkgeversorganisatie VNO-NCW zijn blij met het maatregelenpakket van het kabinet, maar blijven bezorgd over de lastenverzwaringen en de hoge energieprijzen. Klimaatminister Jetten wil binnenkort meer duidelijkheid geven over compensatie voor mkb'ers die veel energie gebruiken, zoals tuinders en bakkers. Het kabinet vroeg werkgevers onlangs om de lonen te verhogen om de inflatie te compenseren. Werkgeversvereniging AWVN vindt dat met een loonsverhoging een te groot deel van de rekening bij de werkgevers wordt neergelegd, zonder dat het duidelijk is of dit gecompenseerd wordt. Wel hopen de werkgevers dat de koopkrachtmaatregelen leiden tot een verminderde druk op de komende cao-onderhandelingen. In de plannen van het kabinet gaan studenten er ook op vooruit. Ze hebben weer recht op een basisbeurs met ingang van het studiejaar 2023/2024. De terugkeer van de basisbeurs is bedoeld om financiële drempels weg te nemen om te gaan studeren. Die basisbeurs wordt tijdelijk verhoogd vanwege de hoge kosten van levensonderhoud: uitwonende studenten kunnen rekenen op 165 euro extra per maand. De studentenvakbond LSVb heeft "gemengde gevoelens" over de plannen. De herinvoering van de basisbeurs noemen ze een positieve ontwikkeling, maar het is niet "de oplossing voor de grote financiële zorgen onder studenten". De basisbeurs stijgt nu mee met de inflatie. "Dat is mooi, maar uit berekeningen van het Nibud blijkt dat de basisbeurs niet toereikend is", zegt FNV Jong. "Daarbij is de verhoging tijdelijk, en pas vanaf volgend jaar."||https://nos.nl/collectie/13915/artikel/2445343-vakbonden-belangengroepen-kabinet-heeft-geluisterd-maar-te-laat
2022-09-20||Miljarden extra naar asiel en migratie|| Het kabinet trekt in de Miljoenennota ruim 4 miljard euro uit voor de opvang van Oekraïners en voor alles wat met asiel en migratie te maken heeft. Er gaat zo'n 1,9 miljard euro naar de zogeheten asielketen en er wordt nog eens 2,1 miljard euro gereserveerd voor gemeenten, die met dat geld Oekraïners kunnen opvangen. "Deze zomer ontstond er in korte tijd een tekort aan opvangplekken voor asielzoekers", zei koning Willem-Alexander in de Troonrede. "Met schrijnende en ongewenste situaties tot gevolg." Dat terwijl deskundigen al in 2018 waarschuwden dat er door het constant op- en afschalen van uitvoeringsdiensten tekorten zouden ontstaan. Sinds de zomer van 2021 zijn die tekorten er ook. Tijdens de coronapandemie kwamen er minder asielzoekers naar Nederland. En toen zij zich in 2021 weer meldden hadden het COA (Centraal Orgaan opvang asielzoekers) en de IND (Immigratie- en Naturalisatiedienst) nog zo weinig capaciteit dat er al snel veel te veel mensen waren om op te vangen, waardoor er dagelijks honderden buiten de poorten van Ter Apel sliepen. Eind augustus werd in de asieldeal aangekondigd dat het kabinet tot 2027 al 740 miljoen euro extra beschikbaar stelt voor huisvesting, opvang en inburgering. Nu blijkt dat bedrag te zijn verhoogd. Tussen 2022 en 2027 gaat het om opgeteld ruim 1 miljard euro. Aan de ene kant wordt er structureel geïnvesteerd in de uitvoeringsinstanties COA en IND. Zij krijgen meer geld, zodat de asielprocedures en de asielopvang stabieler en toekomstbestendiger worden. Extra geld maakt het mogelijk dat de organisaties niet direct hoeven te bezuinigen op personeel en opvangplekken als de asielinstroom weer daalt. Dat betekent nu investeren, maar leidt volgens het kabinet uiteindelijk tot goedkopere en stabielere opvang. Het grootste deel van dat extra geld gaat naar het COA. In 2022 krijgt die instantie 1,2 miljard euro. Dat is bijna een verdubbeling ten opzichte van de 744 miljoen die het in 2021 kreeg. Deels heeft het te maken met een hogere raming van het aantal asielzoekers dat naar Nederland komt dit jaar en de langere periode dat ze in opvang zitten, maar ook komt er meer budget voor het COA: oplopend van 25,1 miljoen in 2022 naar 277,1 miljoen euro in 2027. Daarnaast krijgt het COA dit jaar een nabetaling van 75,6 miljoen euro over 2021, omdat er meer opvang georganiseerd moest worden dan bij de najaarsnota in 2021 werd verwacht. Nidos, de organisatie die verantwoordelijk is voor de voogdij en bijdraagt aan de opvang van minderjarige asielzoekers, krijgt volgend jaar 125 miljoen euro. Veel meer dan afgelopen jaar toen er, mede door de lage instroom, nog maar 65 miljoen euro naartoe ging. Daarnaast gaat de stichting vanaf 2023 van jongeren tot 21 jaar, in plaats alleen minderjarigen bijstaan. Daarom krijgt de organisatie er structureel 40 miljoen bij vanaf 2023. Ook Stichting VluchtelingenWerk krijgt meer geld voor de ondersteuning aan vluchtelingen in de asielprocedure, nu de opvang overal stokt. Zij krijgen in 2022 ongeveer 10 miljoen euro. Enerzijds wil staatssecretaris Eric van der Burg (Asiel en Migratie, VVD) zorgen voor voldoende opvangplekken en een duurzame financiering van de hele asielketen. Anderzijds wil hij ook harder optreden tegen overlastgevers en strenger handhaven op uitzetting van mensen die geen recht hebben om in Nederland te blijven. Daarvoor werden in de asieldeal van eind augustus al plannen opgenomen, die ook in deze begroting zijn terug te zien. Zo wordt er jaarlijks 15 miljoen euro beschikbaar gesteld om overlast te bestrijden en 15 miljoen euro voor een nieuwe sobere opvang, waar zware overlastgevers met extra handhaving en toezicht zullen worden geplaatst. Ook gaat er 15 miljoen euro naar een gespecialiseerd team van de Dienst Terugkeer & Vertrek (DT&V) om het terugsturen van overlastgevers te bevorderen.||https://nos.nl/collectie/13915/artikel/2445341-miljarden-extra-naar-asiel-en-migratie
2022-09-20||'Protest op Prinsjesdag ongebruikelijk, maar door polarisatie niet verrassend'|| Boegeroep en demonstranten die hun middelvinger opsteken en "landverrader" roepen richting koning Willem-Alexander, koningin Máxima en prinses Amalia. De betoging bij de rijtoer en de balkonscène was voor Prinsjesdag uniek, maar gezien de polarisatie in de samenleving niet voor iedereen een verrassing. De omgekeerde Nederlandse vlaggen en het gejoel richting de Glazen Koets waren niet te missen. "Er wordt duidelijk minder gejuicht dan andere jaren", zei Hans Jacobs, journalist koninklijk huis - met gevoel voor understatement - in de uitzending op NPO 1. Na de rijtoer meldde de politie dat vijf betogers zijn opgepakt, onder meer voor belediging. Zes trekkers zijn in beslag genomen. "Laten we niet vergeten dat het heel ongebruikelijk is om op Prinsjesdag te demonstreren", zegt Jacquelien van Stekelenburg, hoogleraar sociale verandering en conflict aan de Vrije Universiteit Amsterdam. "Over het algemeen is dit juist een dag waarop de Oranjegezinden zich op straat begeven. Het is echt een Oranjefeestje." Toch is ze niet verbaasd over het protest. "De relatie tussen bepaalde groepen en de overheid staat op zo'n gespannen voet dat het niet verrassend is dat ze ook op Prinsjesdag hun stem laten horen. Deze dag staat toch symbool voor het overheidsbeleid." Toeschouwers van de rijtoer reageren wisselend op het protest: Van Stekelenburg wijst erop dat er ook grootschalige protesten waren bij een ander evenement waarbij de hoofdpersonen tot dan toe vooral werden toegejuicht: "Bij de intocht van Sinterklaas hebben we dit ook zien ontstaan." Een groot deel van de boosheid betrof de stikstofplannen van het kabinet, en dat is voor de hoogleraar niet verrassend. "Omdat juist ook vanuit de boeren heel erg die polarisatie wordt ervaren met Den Haag. Ook waren zij al meerdere keren met het tractoren naar Den Haag gereden. Het feit dat ze dat vandaag weer deden, verbaast me niet." Dat sommige demonstranten "landverrader" naar de koning riepen, noemt premier Rutte 'belachelijk'. Hij zei het begrijpelijk te vinden dat mensen hun woede uiten: "Maar ik ga niet goedpraten dat mensen de koning voor landverrader uitmaken." Volgens hem ging het trouwens grotendeels om ordelijke protesten: Dat de betogers zich met opgestoken middelvinger en "landverraders" roepend rechtstreeks tegen Willem-Alexander lijken te richten, betekent volgens Jacquelien van Stekelenburg niet automatisch dat ze tegen de koning zijn. "Ik denk dat ze hem meer zien als vertegenwoordiging van de politici op wie ze zo boos zijn." Bij het voorbij rijden van de Glazen Koets scandeerde een deel van de demonstranten verder: "Revolutie! Revolutie!" Ook dat wordt vaak niet letterlijk bedoeld, zegt de hoogleraar. "We hebben in het verleden veel onderzoek gedaan naar groepen betogers. Over het algemeen wil slechts een klein deel daadwerkelijk een revolutie. De meesten streven naar veranderingen binnen het bestel en binnen de grenzen van de rechtstaat." Het protest was onder meer bij de Raad van State, waar prinses Beatrix naar de rijtoer keek: Door het gejoel en gefluit was het voor de paarden die de rijtuigen en koetsen trokken een stuk onrustiger dan op een gebruikelijke Prinsjesdag. Dat ze redelijk onverstoorbaar doorliepen, komt onder meer door hun training. Al in mei hebben ze geoefend met een blaaskapel die steeds luider ging spelen, zegt journalist koninklijk huis Hans Jacobs. "Die training is dit jaar extra nodig geweest." Ondanks de protesten waren er natuurlijk ook veel Oranjefans bij de rijtoer, zag ook hoogleraar Van Stekelenburg: "Dit is hun feestje. Ze hebben de hele dag een bijna Mona Lisa-achtige glimlach van: dit is geweldig."||https://nos.nl/collectie/13915/artikel/2445335-protest-op-prinsjesdag-ongebruikelijk-maar-door-polarisatie-niet-verrassend
2022-09-20||Zwollenaar vrijgesproken van bekladden tientallen treinstellen|| Een 41-jarige man uit Zwolle is vrijgesproken van het bekladden van tientallen metro- en treinstellen in Zwolle. Volgens de rechtbank kan niet bewezen worden dat de man de treinstellen met graffiti heeft bespoten. Het Openbaar Ministerie eiste een celstraf van acht maanden, waarvan vier voorwaardelijk. Tussen augustus 2018 en juli 2020 zijn ruim honderd treinstellen en enkele metrostellen op het rangeerterrein in Zwolle met de teksten 'Sole' en 'Same' bespoten. Veel van deze graffiti kwamen qua stijl en vormgeving overheen. Ook stond er bij een groot deel van de werken een zogeheten 'tag', de handtekening van de graffiti-artiest, meldt RTV Oost. Uit onderzoek is gebleken dat de man een prominente figuur is in de graffiti-wereld. Volgens het OM zijn alle teksten met hem in verband te brengen en is er voldoende bewijs tegen hem. Zo werden in maart 2020 op het terrein van de NS in Zwolle werkhandschoenen aangetroffen met dna van de verdachte, terwijl er ook graffiti was gespoten en een gat in het hekwerk van het terrein was geknipt. Bij een doorzoeking van de woning van de Zwollenaar werden naast een grote hoeveelheid spuitbussen en stickers, met daarop de naam 'Sole' en 'Same', sleutels aangetroffen waarmee treinen en rangeerterreinen geopend kunnen worden. Ook werd hij in 2018 aangehouden bij de A28 op verdenking van het aanbrengen van graffiti met de naam 'Same' langs die snelweg. In Duitsland is hij drie keer aangehouden na het bespuiten van materieel van openbaarvervoerbedrijven. In Italië werd de naam 'Same' meerdere malen gezien in dezelfde periode dat de man er geld opnam. Verder is hij in het verleden veroordeeld voor soortgelijke feiten in onder meer Haarlem, Amsterdam en Zwolle. De Zwollenaar heeft altijd ontkend. Tijdens de zitting verklaarde hij dat hij al jaren geen illegale graffiti heeft aangebracht. Hij beweerde zich tegenwoordig bezig te houden met het geven van graffiti-workshops aan onder andere scholieren. Volgens de rechtbank is er te weinig bewijs om vast te stellen dat de man de treinstellen heeft bespoten. Hoewel in het dossier onderdelen wijzen op zijn betrokkenheid bij de graffitiscene en het bespuiten van treinstellen, oordeelt de rechtbank dat dit niet genoeg is om hem te koppelen aan deze beschuldigingen. NS had een schadeclaim van 160.000 euro bij hem ingediend, maar omdat de man is vrijgesproken hoeft hij die niet te betalen.||https://nos.nl/artikel/2445332-zwollenaar-vrijgesproken-van-bekladden-tientallen-treinstellen
2022-09-20||'Duitsland kondigt morgen nationalisatie energiebedrijf Uniper aan'|| De Duitse regering maakt morgen naar alle waarschijnlijkheid de nationalisatie van energiebedrijf Uniper bekend. Duitsland zou van plan zijn 8 miljard euro in de noodlijdende gasimporteur te steken, meldt persbureau Reuters op basis van betrokkenen bij de deal. Als Duitsland het energiebedrijf inderdaad nationaliseert, komt de totale kapitaalinjectie van de Duitse overheid in het bedrijf uit op 29 miljard euro. De afgelopen maanden werd Uniper namelijk al ondersteund met leningen en vermogen van de staat. De overheid wil nu een meerderheidsbelang in Uniper van 78 procent kopen. De aandelen worden overgenomen van het Finse moederbedrijf van Uniper, Fortum, waar de Finse overheid weer grootaandeelhouder van is. Een woordvoerder van Uniper laat weten dat de deal nog niet rond is. Volgens het energiebedrijf worden er wel "afrondende gesprekken" met de overheid gevoerd. Morgen staat een persconferentie gepland. De voorzitter van de ondernemingsraad van Uniper benadrukt in de Duitse krant Rheinische Post dat de nationalisatie goed nieuws is. "We moeten de staat als grootaandeelhouder hebben om de energiecrisis te overleven en om op lange termijn de energietransitie succesvol te doorlopen." Met de overname moet voorkomen worden dat de Duitse energiesector omvalt. Energiebedrijven in het land hebben het financieel zwaar nu er nauwelijks gas uit Rusland komt vanwege de westerse sancties. Zo heeft Rusland de gasleveringen via de belangrijke gaspijplijn Nord Stream 1 al enige tijd stilgelegd. Uniper moet echter nog steeds gas aan klanten leveren en is daarom genoodzaakt elders peperduur gas in te kopen. Faillissementen van grote energiebedrijven zouden een klap zijn voor de Duitse economie. Persbureau Bloomberg meldde onlangs dat de Duitse regering ook vergevorderde gesprekken voert over de aankoop van een meerderheidsbelang in energieconcerns VNG en Securing Energy for Europe (SEFE).||https://nos.nl/artikel/2445328-duitsland-kondigt-morgen-nationalisatie-energiebedrijf-uniper-aan
2022-09-20||Dit zijn de plannen uit de Miljoenennota (en het inlegvel)|| Dat er ongekende maatregelen worden genomen voor de koopkracht, was al duidelijk sinds het kabinet de begroting afrondde een paar weken geleden. Traditiegetrouw was van alles uitgelekt, maar afgelopen nacht kwam er toch nog een inlegvelletje bij. Hieronder een overzicht van de kabinetsplannen voor komend jaar. Voor huishoudens komt er een prijsplafond voor gas en elektriciteit. Dat betekent dat de overheid een deel van de energierekening overneemt. De korting die een gemiddeld huishouden hiermee krijgt, schat het kabinet "omgeven met onzekerheden" over een jaar op 2280 euro. Het plan gaat uit van een gemiddeld energiegebruik. Dat is 1200 m3 gas en 2400 kWh elektriciteit per jaar. Het kabinet denkt aan een plafond van zo'n 1,50 euro voor een kuub gas en van 70 cent voor een kWh elektra. Voor het verbruik boven de 1200 m3 en 2400 kWh betalen huishoudens wel gewoon het volle pond. Het kabinet werkt nog aan een pakket voor het midden- en kleinbedrijf. De Miljoenennota lekte afgelopen vrijdag in zijn geheel al uit. Volgens de begroting wordt volgend jaar 395 miljard euro uitgegeven, en komt er 366,4 miljard euro binnen. De kosten voor het energieplafond zijn hierin overigens nog niet opgenomen. Het kabinet verwacht voor volgend jaar een economische groei van 1,5 procent, voor dit jaar wordt uitgegaan van 4,6 procent. Bekijk hieronder hoe de inkomsten en uitgaven zijn verdeeld: Het kabinet trekt (los van het prijsplafond) 17,2 miljard euro extra uit om de koopkracht te verbeteren. De oorlog in Oekraïne heeft de energieprijzen opgestuwd, maar ook de boodschappen zijn veel duurder geworden. Dus gaat het minimumloon met 10 procent omhoog, waardoor ook de gekoppelde uitkeringen zoals de AOW stijgen. De huurtoeslag gaat structureel omhoog met een bedrag van 16,94 euro per maand. De zorgtoeslag wordt eenmalig verhoogd met 412 euro. Ouders met kinderen kunnen rekenen op een hoger kindgebonden budget; het bedrag voor het derde kind stijgt en wordt gelijk aan het bedrag voor het tweede kind. Verder kunnen alleenstaande ouders ook nog op een extraatje rekenen, maar daar zijn nog geen exacte bedragen van bekend. Uitwonende studenten kunnen rekenen op 165 euro extra per maand. Het tarief van de eerste inkomstenbelastingschijf voor inkomens tot 70.000 euro wordt verlaagd met 0,11 procentpunt. Om de energierekening binnen de perken te houden is in de Miljoenennota een verlaging van de energiebelasting aangekondigd. Maar deze maatregel wordt geschrapt en vervangen door het eerder genoemde prijsplafond. Een aangekondigde energietoeslag van 1300 euro voor kwetsbare huishoudens blijft wel. En ook de verlaging van de brandstofaccijns in april wordt verlengd tot zeker juni 2023. Sindsdien betalen we 17 eurocent minder voor een liter benzine en 11 eurocent minder voor een liter diesel. De rekening wordt deels bij bedrijven gelegd. Daarvoor worden energiebedrijven als Shell en Exxon hoger aangeslagen. De zogeheten mijnbouwheffing die ze betalen voor het winnen van olie en gas gaat omhoog. Ook vermogenden gaan meer belasting betalen. De belasting op het rendement van vermogen gaat volgend jaar omhoog van 31 procent naar 34 procent. Het bedrag waarover je geen vermogensrendementsheffing hoeft te betalen gaat wel iets omhoog om zogenoemde kleine spaarders te ontzien. Nu is dat ruim 50.000 euro, het wordt 57.000 euro. De oppositie vindt het vooral te weinig en te laat: Het vullen van de gasopslag in Norg kost de Nederlandse staat dit jaar 8,5 miljard euro. Dat blijkt uit de begroting van het ministerie van Economische Zaken. Voor 2023 en 2024 is nog eens 3,5 miljard begroot. Door de opgelopen gasprijs vallen de bedragen een stuk hoger uit dan waar eerder rekening mee werd gehouden. Nederland trekt ruim 3,9 miljard euro uit voor steun aan Oekraïne. Het gaat zowel om militaire als humanitaire ondersteuning, maar de opvang van Oekraïense vluchtelingen is de grootste post: 2,6 miljard euro. Daarvoor werd dit jaar nog 503 miljoen euro uitgetrokken. Tot 2027 is ruim 1 miljard euro voor de crisisopvang voor asielzoekers en de huisvesting en inburgering van statushouders uitgetrokken. Het kabinet maakt zich zorgen over de 'dalende trend' in de onderwijsprestaties in het basis- en voortgezet onderwijs. Er komt 1 miljard extra voor de aanpak van kansenongelijkheid, 1 miljard voor de verbetering van de kwaliteit van het onderwijs en ook eens 800 miljoen extra voor goede leraren, schoolleiders en onderwijsondersteuners. Ook is er nog 1 miljard euro uitgetrokken voor een betere tegemoetkoming voor de studenten die "geen recht hebben gehad op de basisbeurs". Voor maatregelen die moeten voorkomen dat kwetsbare jongeren in de criminaliteit belanden trekt het kabinet in 2023 100 miljoen euro uit. Eenzelfde bedrag staat in de uitgelekte Miljoenennota gereserveerd voor een efficiëntere bestrijding van drugscriminaliteit. Verder gaan de defensie-uitgaven, zoals aangekondigd, flink omhoog. Tegen 2024-2025 moet met jaarlijks 5 miljard euro extra de NAVO-norm van 2 procent van het bruto binnenlands product (bbp) worden gehaald. Het kabinet doet ook investeringen in het Klimaatfonds, voor het stimuleren van de productie van duurzame waterstof (145 miljoen euro), wind op zee (180 miljoen) en warmtenetten (200 miljoen). Ook in 2023 wordt er geld vrijgemaakt voor maatregelen om het coronavirus te beteugelen; in totaal is daar 5,2 miljard euro voor uitgetrokken. De aanpak van georganiseerde misdaad heeft de hoogste prioriteit, zei koning Willem-Alexander vandaag in de Troonrede. Het kabinet maakt er opnieuw extra geld voor vrij. Er wordt onder andere geïnvesteerd in de opsporing en vervolging van criminelen en het afpakken van hun vermogen. De leden van het Koninklijk Huis, - koning Willem-Alexander, koningin Máxima en prinses Beatrix - krijgen voor hun inkomen, hun personele en materiële kosten rond de 450.000 euro meer in 2023. Hun salaris stijgt, zoals al jaren, mee met de salarisstijgingen van de rijksambtenaren en de vicevoorzitter van de Raad van State. Prinses Amalia heeft aangegeven van haar inkomen af te zien zolang ze nog studeert. De totale uitgaven in de begroting 'De Koning' stijgen van 48,2 miljoen dit jaar naar 50,1 miljoen euro volgend jaar. Om de investeringen te bekostigen, laat het kabinet het begrotingstekort tijdelijk oplopen. Volgend jaar komt het op 3 procent van het bbp. Dat is net binnen de norm die de Europese Unie doorgaans hanteert. De staatsschuld blijft met 49,5 procent van het bbp wel ruim binnen de Europese afspraken. Maar op de langere termijn ziet het er minder rooskleurig uit. Door de aanhoudende tekorten komt de staatsschuld in 2030 mogelijk wel boven de grens van 60 procent uit. Wat als de overheid maar 1000 euro te verdelen had? NOS op 3 rekende de miljarden in de Miljoenennota terug tot kleinere bedragen.||https://nos.nl/collectie/13915/artikel/2445327-dit-zijn-de-plannen-uit-de-miljoenennota-en-het-inlegvel
2022-09-20||Zaak gedode Al Jazeera-journalist doorverwezen naar Internationaal Strafhof|| De zaak van de in mei gedode Palestijns-Amerikaanse journalist Shireen Abu Akleh is op verzoek van haar nabestaanden naar het Internationaal Strafhof in Den Haag doorverwezen. Zij willen dat het Strafhof onderzoek gaat doen naar de dood van de vooraanstaande Midden-Oosten-verslaggever. Volgens Abu Aklehs werkgever Al Jazeera gaat het om een nieuwe klacht, maar persbureau AP schrijft dat de zaak is toegevoegd aan een lopende aanklacht tegen Israël. Die gaat over het gericht schieten op Palestijnse journalisten op de Westelijke Jordaanoever. De nabestaanden van Abu Akleh hebben een verklaring over het besluit laten uitgaan. "Shireen werd vier maanden geleden gedood. Onze familie zou geen dag langer meer moeten hoeven wachten op gerechtigheid", schrijven zij. Tegen Al Jazeera zegt haar broer dat de schutters verantwoordelijk moeten worden gehouden. "Er zijn meer dan 16 kogels afgevuurd op Shireen en haar collega's toen ze in die steeg stonden", stelt haar broer Anton Abu Akleh. "Er is zelfs geschoten op de persoon die haar in veiligheid probeerde te brengen, toen ze was neergeschoten". De Palestijnse vakbond voor journalisten en de Internationale Federatie van Journalisten steunen de nabestaanden in hun aanklacht, meldt de zender. Begin deze maand eiste de familie al een diepgravend onderzoek door de Verenigde Staten en het Internationaal Strafhof. Dat de zaak naar het Internationaal Strafhof wordt doorverwezen, betekent overigens niet dat het Hof de zaak ook direct oppakt. Als dat wel gebeurt, kan het bovendien jaren duren voor het tot vervolging komt. Abu Akleh werd op 11 mei neergeschoten toen ze verslag deed van een Israëlische inval in de stad Jenin op de bezette Westelijke Jordaanoever. Ze werd door een kogel in haar hoofd getroffen, hoewel ze op dat moment een helm en een kogelvrij vest droeg waarop duidelijk het woord 'pers' stond. Haar dood leidde tot grote woede onder Palestijnen, die het Israëlische leger als schuldigen aanwezen. Ook haar werkgever Al Jazeera en de Palestijnse autoriteiten spraken al snel van een aanslag op de journalist en hielden Israël verantwoordelijk. De Londense onderzoeksgroep Forensic Architecture deed samen met de Palestijnse organisatie Al Haq een onderzoek. Zij wijzen in vandaag gepresenteerde resultaten naar een Israëlische militair. Uit het moment waarop de kogels werden afgevuurd en de weg die deze hebben afgelegd zou zijn af te leiden dat er bewust is geschoten op Abu Akleh. Aanvankelijk zeiden de Israëlische autoriteiten dat Abu Akleh vermoedelijk door een Palestijnse schutter was gedood. Toch stelde Israël een eigen onderzoek in, waarvan de resultaten begin deze maand werden gepubliceerd. Het leger stelde daarin dat er toch een "grote kans" is dat Abu Akleh door Israëlisch vuur is gedood. Maar dat zou per ongeluk zijn gebeurd en Israël heeft daarom geen strafrechtelijke vervolging ingesteld. Internationale media als CNN, persbureau AP en onderzoekscollectief Bellingcat concludeerden overigens al eerder dat Israël verantwoordelijk is voor haar dood, net als het mensenrechtenbureau van de Verenigde Naties.||https://nos.nl/artikel/2445325-zaak-gedode-al-jazeera-journalist-doorverwezen-naar-internationaal-strafhof
2022-09-20||Vlaamse kerk gaat homostellen zegenen: 'Een ware bominslag'|| De Rooms-Katholieke kardinaal Jozef de Kesel en de bisschoppen van Vlaanderen hebben een aanspreekpunt 'Homoseksualiteit & geloof' opgericht en een voorbeeldliturgie voor de kerkelijke zegening van homostellen gepubliceerd. Hiermee gaan ze lijnrecht in tegen het Vaticaan, dat het zegenen van homoseksuele relaties verbiedt.   De Vlaamse bisschoppen schrijven zich "gesteund" te voelen door wat paus Franciscus schreef in het document De vreugde van de liefde over pastorale zorg. Hierin stelde de paus dat elk mens, ongeacht zijn seksuele geaardheid, respectvol behandeld moet worden. De bisschoppen schrijven dat het homostellen pijn doet als ze het gevoel krijgen er niet bij te horen, en dat ze met deze toenadering duidelijkheid en respect willen tonen. Daarnaast zeggen de geestelijken toe dat ze "hun pastorale betrokkenheid op homoseksuele personen en paren structureel willen verankeren." "Veel homostellen hebben de Vlaamse Kerk gevraagd om een gebedsmoment, om God te vragen dat Hij dit engagement van liefde en trouw mag zegenen en bestendigen," schrijven de bisschoppen. Ze delen hiervoor een voorbeeldliturgie, maar geven ook aan dat het verschil met een 'sacramenteel huwelijk' duidelijk moet blijven, doelend op het traditionele huwelijk tussen man en vrouw. De Vlaamse bisschoppen reizen eind november naar het Vaticaan voor hun geplande Ad Limina-bezoek, een soort functioneringsgesprek. Europese bisschoppen reizen om de vijf jaar naar Rome voor meerdere bezoeken aan verschillende onderdelen van het Vaticaan. Ook ontmoeten ze dan de paus. Hoewel het Vaticaan niet gereageerd heeft op het bericht van de Vlaamse bisschoppen, is het nieuws wel opgemerkt in Italië. Zo spreekt de Italiaanse krant Corriere della Sera over een "breuk met het Vaticaan." Ook in andere landen speelt de vraag over een verandering in benadering van de Rooms-Katholieke Kerk al langer. Vorig jaar gaven Duitse bisschoppen aan niet blij te zijn met oproepen van Duitse priesters en medewerkers van de Rooms-Katholieke Kerk om het zegenen van homoseksuele relaties toe te staan. ||https://nos.nl/artikel/2445324-vlaamse-kerk-gaat-homostellen-zegenen-een-ware-bominslag
2022-09-20||Nederlands echtpaar verdronken voor de kust van Spaanse badplaats|| Bij de Spaanse badplaats Torrevieja in de provincie Alicante is een Nederlands echtpaar verdronken. Spaanse media melden dat de twee uit het water zijn gehaald door omstanders, onder wie medewerkers van een restaurant. De man van 56 jaar zou gisteren in de problemen zijn gekomen door sterke stroming langs de kust van Playa de la Mata. Het lukte hem niet om terug naar het strand te komen. Zijn 55-jarige vrouw sprong in het water om hem te helpen, maar kwam daardoor zelf ook om het leven, meldt de lokale krant Informacion. De man was al overleden toen hij aan land werd gebracht, maar de vrouw zou nog even hebben geleefd. Pogingen om haar te reanimeren mochten niet meer baten. De zee bij Torrevieja was gisteren verraderlijk vanwege de harde wind. Op het strand waren bovendien geen badmeesters aanwezig, omdat het vakantieseizoen sinds 15 september voorbij is. Op dagen dat de zee gevaarlijk is wordt er vaak een rode vlag gehesen. Het is niet duidelijk of die vlag gisteren op Playa de la Mata hing. Ondanks het weer waren er toch tientallen mensen in het water. Er komen vaker zwemmers in de problemen in de zee bij Torrevieja, melden Spaanse media. Een jaar geleden kwamen in september een Zweedse vrouw en een Russische man om. Een maand eerder verdronk een Scandinavisch stel en in 2020 een 60-jarige Duitse man toen hij zijn echtgenote uit het water probeerde te redden.||https://nos.nl/artikel/2445319-nederlands-echtpaar-verdronken-voor-de-kust-van-spaanse-badplaats
2022-09-20||Maximale zwaarte Groningse aardbevingen iets lager ingeschat|| Het risico op hele zware aardbevingen in Groningen wordt iets lager ingeschat, komt naar voren in nieuwe wetenschappelijke inzichten. De sterkst mogelijk geachte beving ligt nu ergens tussen de 4,0 en 6,5, waarbij de meest waarschijnlijke kracht wordt ingeschat op 4,6. De nieuwe inschatting is de uitkomst van een internationale conferentie waar experts zich hebben gebogen over die maximale zwaarte van de gasbevingen. De conferentie was door de NAM georganiseerd en stond onder toezicht van het Staatstoezicht op de Mijnen. Bij de vorige inschatting, in 2016, kwamen experts nog tot een bandbreedte van 4,0 tot 7,2, met als meest waarschijnlijke sterkte 5,0. Het rapport is gepubliceerd op de website van de NAM. Het Staatstoezicht op de Mijnen (SodM) onderschrijft de nieuwe inzichten. Maar ook al wordt de zwaarst mogelijke beving iets lager ingeschat, het is volgens het SodM nog altijd niet mogelijk om meer gas te winnen in Groningen omdat aardgaswinning nog steeds een veiligheidsrisico voor bewoners vormt. Al drie jaar op rij zijn er meer aardbevingen dan werd verwacht. "Deze aardbevingen worden veroorzaakt door vereffening van de drukverschillen in het Groningen-gasveld, die door decennialange winning zijn ontstaan. Dit proces kan nog enkele jaren duren", schrijft het SodM. Daarnaast loopt de versterkingsoperatie niet zo voorspoedig als gepland. Er moeten nog steeds duizenden huizen worden versterkt, omdat ze op dit moment onveilig zijn. Ook leidt het lange wachten op versterking en de trage afhandeling van aardbevingsschade tot gezondheidsschade en zelfs voortijdige sterfgevallen in Groningen. "Het blijft daarom van belang voor de veiligheid van de inwoners om de gaswinning af te bouwen, en de huizen zo snel mogelijk te versterken." Het is nog niet duidelijk in hoeverre de nieuwe berekening van de maximale zwaarte van de aardbevingen zal leiden tot een aanpassing van het aantal huizen dat versterkt zal moeten worden. Tijdens de conferentie van experts, die deze zomer plaatsvond, ging het ook over eerdere zware aardbevingen als gevolg van olie- en gaswinning elders in de wereld. De zwaarste beving deed zich voor zover bekend voor in Oezbekistan. De regio Gazli in dat land is al drie keer getroffen door een hevige aardbeving van 7,0 tot 7,3.||https://nos.nl/collectie/13902/artikel/2445314-maximale-zwaarte-groningse-aardbevingen-iets-lager-ingeschat
2022-09-20||Oppositie over Prinsjesdagplannen: te weinig en te laat || De oppositie vindt dat het kabinet te weinig doet en te laat handelt om de koopkracht van mensen te verbeteren. PVV-leider Wilders zegt dat hij niet onder de indruk is van een bedrag van 18 miljard euro. "Dat is ongeveer hetzelfde als wat ze hebben opgehaald aan btw en gasbaten." De voorman van de grootste oppositiepartij zegt dat het kabinet "inmiddels alle vertrouwen heeft verspeeld bij mij en een groot deel van Nederland". "Ik ben er eerlijk gezegd wel een beetje klaar mee." SP-leider Marijnissen vindt ook dat het kabinet "zeker te laat" is. Zij wijst erop dat andere landen al crisismaatregelen hebben genomen. "Dat prijsplafond voor de energie had er natuurlijk allang kunnen zijn. En we hebben zoveel voorstellen gedaan om de huurverlaging naar voren te halen bijvoorbeeld, en het minimumloon eerder omhoog te doen. Maar dat is allemaal nagelaten en daardoor kunnen steeds meer mensen hun rekeningen niet meer betalen. In een tijd waarin het zo goed gaat met de economie is dat ronduit asociaal." Kuiken, politiek leider van de PvdA, noemt het "pijnlijk om te constateren dat het kabinet doof en blind is voor de zorgen van de mensen thuis" en daardoor te laat over de brug komt met "te weinig". Ze zegt dat het pakket aan koopkrachtmaatregelen omvangrijk lijkt. "Maar de maatregelen gelden maar voor één jaar en het wantrouwen is zo groot. Als je een huis wilt kopen, moet je weten waar je aan toe bent." Klaver van GroenLinks zegt dat het kabinet alle grote problemen voor zich uit schuift. "Of het nou gaat om bestaanszekerheid, de klimaat- of stikstofcrisis." Hij is blij met het prijsplafond voor energierekeningen, maar heeft daar nog veel vragen bij. "Hoe hoog wordt dat plafond? Op welk prijspeil? Wij blijven strijden tot er een plan ligt dat Nederlanders de winter door helpt." BBB-leider Van der Plas vindt dat het kabinet te weinig oog heeft voor "de gewone burger buiten de Randstad". Eerdmans van JA21 wil meer maatregelen voor het mkb. De coalitiepartijen spreken wel lovend over de plannen. D66-Kamerlid Paternotte spreekt van "het grootste koopkrachtpakket dat ooit op Prinsjesdag is gepresenteerd: 18 miljard en dat prijsplafond zou daar nog eens bovenop komen. Dat is echt ongekend." Datzelfde zegt Segers van de ChristenUnie. "De grote vraag is natuurlijk: is het genoeg? Als dat niet zo is, dan moet er meer gebeuren. maar dit is wat mij betreft hopelijk een vertrouwenwekkende stap."||https://nos.nl/collectie/13915/artikel/2445312-oppositie-over-prinsjesdagplannen-te-weinig-en-te-laat
2022-09-20||Raad van State kritisch over haastwerk bij opstellen begroting || De Raad van State heeft kritiek op de manier waarop de Rijksbegroting tot stand is gekomen. Er is op het laatste moment gekozen om vergaande maatregelen te nemen om de koopkracht te verbeteren en daarmee zijn de eigen begrotingsregels overschreden. "Dat is een zorgwekkende ontwikkeling", schrijft de onafhankelijk adviseur van de regering. "Het is in het democratische belang het begrotingsproces ordentelijk in te richten om zo onafhankelijk inzicht te kunnen bieden in de gevolgen van het kabinetsbeleid voor de samenleving, economie en de begroting. Ook in bijzondere situaties.' De Raad van State brengt elk jaar advies uit over de Miljoenennota en stelt dat dit jaar "uitzonderlijk" was. Er was net gekozen voor een nieuwe werkwijze, waarbij de Voorjaarsnota een belangrijkere rol speelt. Op die manier zou er meer rust in het begrotingsproces komen en zou het parlement betere besluiten kunnen nemen, was de gedachte. Maar door de "ongekend hoge koopkrachtdaling" die onverwachts werd voorzien, zijn er nu op het laatste moment besluiten genomen waarvan de consequenties niet duidelijk zijn. Dat "haastige proces" staat volgens de Raad van State zorgvuldige besluitvorming in de weg. "maar brengt ook de uitvoerbaarheid van maatregelen voor burgers en bedrijven niet dichterbij". Daar komt nog bij dat het kabinet in mei al stelde dat na alle coronapakketten de grens was bereikt van wat er ongedekt kon worden uitgegeven, terwijl er nu - in opnieuw een noodsituatie - opnieuw voor overschrijding is gekozen. De raad heeft alle begrip voor de omstandigheden waaronder de begroting voor volgend jaar tot stand is gekomen, maar adviseert dringend om volgend jaar wel de eigen procedureafspraken in acht te nemen.||https://nos.nl/collectie/13915/artikel/2445308-raad-van-state-kritisch-over-haastwerk-bij-opstellen-begroting
2022-09-20||Schatting kabinet: prijsplafond energie scheelt gemiddeld huishouden 2280 euro in een jaar|| Vanaf 1 januari geldt een 'prijsplafond' voor gas en elektriciteit. Op die manier wil het kabinet verlichting voor de energierekening brengen nu de inflatie hoog is en steeds meer mensen in de problemen dreigen te komen. De korting die een gemiddeld huishouden door het plafond krijgt, schat het kabinet voorlopig op 2280 euro per jaar, al erkent het dat er allerlei onzekerheden zijn. De maatregel gaat dus volgend jaar in en loopt door tot het eind van het jaar. Maar de termijnbedragen worden vanaf november dit jaar al verlaagd. Het is de inzet van het kabinet dat minimaal de helft van de huishoudens helemaal onder het prijsplafond valt, als ze blijvend energie besparen. Het plafond heeft gevolgen voor allerlei plannen die op Prinsjesdag zijn gepresenteerd. Tot op het laatste moment is aan de plannen gewerkt. Vrijdag gingen de voorstellen voor de begroting voor volgend jaar onder embargo naar de Tweede Kamer en nog diezelfde middag lekten ze uit. Maar de dagen erna werden kabinet en energiebedrijven het eens over maatregelen om de energierekening omlaag te brengen en dat pakket heeft diverse consequenties. Het plan gaat uit van een gemiddeld energiegebruik. Dat is 1200 m3 gas en 2400 kWh elektriciteit per jaar. Het kabinet denkt aan een plafond van zo'n 1,50 euro voor een kuub gas en van 70 cent voor een kWh elektra. Als de ontwikkeling van de prijs meevalt, wordt het prijsplafond verlaagd, maar het zal voor gas niet beneden de 1,20 euro per kuub komen. Als huishoudens niet boven de genoemde hoeveelheden gas en elektriciteit komen, profiteren ze dus van een vastgesteld tarief. Voor het deel dat ze erboven zitten, geldt de volle prijs. Dat moet mensen blijven prikkelen om energie te besparen, nu in Europa steeds minder gas beschikbaar is. Het kabinet zegt ervoor te willen zorgen dat iedereen zijn rekening kan betalen. Gemeenten mogen een deel van de energietoelage die voor volgend jaar was voorzien al dit jaar uitkeren. Verder komt er een noodfonds om te voorkomen dat huishoudens met een betalingsachterstand grote schulden opbouwen. Wat de maatregelen precies kosten is nog onduidelijk. Het kabinet heeft er voorlopig in elk geval 5,4 miljard euro voor gereserveerd. Het was eerder de bedoeling dat de energiebelasting ook volgend jaar zou worden verlaagd, maar nu er een prijsplafond komt, gaat dat niet meer door. Het prijsplafond gaat ook gelden voor ondernemers die recht hebben op belastingvermindering in de energiebelasting. Het kabinet werkt nog aan een pakket voor het midden- en kleinbedrijf. Minister Jetten zei vandaag dat hij denkt aan een aparte subsidieregeling voor "energie-intensieve mkb'ers". Hoe dat laatste precies wordt vormgegeven, weet hij nog niet. "De regeling moet wel uitvoerbaar zijn", voegde hij eraan toe. In de Miljoenennota die minister Kaag van Financiën aan de Tweede Kamer heeft aangeboden, sprak ze van koopkrachtmaatregelen "historisch in omvang". In de Kamer voegde ze eraan toe dat het kabinet vooral voor lage en middeninkomens de gevolgen van de inflatie wil verzachten. Maar "het blijft zoeken naar de balans op een heel smal koord", erkende de minister: "We zullen niet alle mensen bereiken." Het kabinet is onder meer van plan het minimumloon volgend jaar met 10 procent te verhogen. Ook de daaraan gekoppelde uitkeringen en de AOW stijgen met dat percentage. Voor de kwetsbaarste huishoudens komt er een energietoeslag. De zorg- en huurtoeslag, het kindgebonden budget en de arbeidskorting worden verhoogd en het tarief van de eerste schijf in de inkomstenbelasting gaat omlaag. Dat wordt deels gedekt door een hogere belasting op winst en vermogen. Minister Kaag van Financiën overhandigt het koffertje met de Miljoenennota aan de Tweede Kamer: Ook is er extra steun voor de koopkracht van uitwonende studenten. Deze groep kan rekenen op 165 euro meer per maand. Het kabinet verwacht dat de premie voor de basisverzekering tegen zorgkosten volgend jaar ongeveer 11 euro per maand omhooggaat en uitkomt op 137 euro. De verzekeraars stellen de uiteindelijke premies later dit jaar vast. Volgens de cijfers van het Centraal Planbureau groeit de economie volgend jaar met 1,5 procent. Kaag noemde in de Tweede Kamer het fundament van de economie "nog steeds sterk". Het kabinet gaat ervan uit dat het begrotingstekort volgend jaar oploopt tot 3 procent van het bruto binnenlands product. Volgens Kaag blijft de staatsschuld, mede door de hoge inflatie, volgend jaar relatief beperkt. "Maar op de langere termijn is het risico dat rekeningen worden doorgeschoven naar toekomstige generaties", erkent het kabinet.||https://nos.nl/collectie/13915/artikel/2445305-schatting-kabinet-prijsplafond-energie-scheelt-gemiddeld-huishouden-2280-euro-in-een-jaar
2022-09-20||CPB: minder Nederlanders in armoede door koopkrachtmaatregelen kabinet|| Het koopkrachtpakket van het kabinet leidt ertoe dat honderdduizenden mensen minder in armoede terechtkomen en de koopkracht volgend jaar voor een doorsnee huishouden beter herstelt. Dat blijkt uit de macro-economische verkenning van het Centraal Planbureau, die zojuist gepubliceerd is. Daarin zijn de effecten van het nieuwe beleid van de overheid meegenomen, waaronder de verhoging van het minimumloon, de zorgtoeslag en de huurtoeslag, de energietoeslag voor kwetsbare huishoudens en de verlengde verlaging van de brandstofaccijnzen. De nieuwste maatregel, het 'prijsplafond' voor de energierekening, is nog niet in deze cijfers meegenomen. De gevolgen van het nieuwe beleid voor de armoede zijn hoe dan ook groot, blijkt uit de cijfers. Niet 1.3 miljoen mensen komen door de inflatie onder de armoedegrens, zoals het Centraal Planbureau in augustus nog voorspelde, maar naar verwachting 830.000 mensen. De koopkrachtmaatregelen hebben wel gevolgen voor de overheidsfinanciën: het begrotingstekort wordt 'fors' groter, zegt het CPB. In augustus kondigde het CPB de grote koopkrachtklap aan: zonder nieuw beleid zou een doorsnee huishouden er dit jaar met 6,8 procent op achteruit gaan. Volgend jaar zou dat maar licht herstellen met 0,6 procent. De klap voor dit jaar wordt niet minder hard door de nieuwe maatregelen die het CPB heeft meegenomen in de berekening. Een doorsnee huishouden levert dit jaar nog steeds 6,8 procent aan koopkracht in, maar het herstel volgend jaar is dankzij het nieuwe beleid een stuk groter dan eerder werd geraamd: 3,9 procent. In de grafiek hieronder zie je hoeveel de koopkracht van verschillende huishoudens erop vooruitgaat met het nieuwe beleid: De laagste inkomens gaan er volgend jaar zelfs op vooruit. Dit jaar gaan zij er nog 5,4 procent op achteruit en volgend jaar 7,4 procent op vooruit. Dat komt door beleid gericht op die laagste inkomens, zoals de energietoeslag, de verhoging van het minimumloon en de verhoging van de zorg- en huurtoeslag. Het CPB maakt wel de kanttekening dat een deel van de aangekondigde maatregelen tijdelijk zijn. Als de energieprijzen ook na 2023 hoog blijven, kunnen meer mensen alsnog in de problemen komen als het beleid wordt aangepast of wegvalt. In zomer verwachtte het CPB nog dat de armoede zou toenemen. Vorig jaar leefden 960.000 mensen in armoede, en het CPB verwachtte dat dat zou oplopen naar bijna 1,3 miljoen mensen doordat de kosten voor levensonderhoud zo sterk zijn gestegen. Maar door het nieuwe beleid gaat de beweging juist de andere kant op: het aantal mensen in armoede daalt waarschijnlijk, naar 833.000. Ook het aantal kinderen dat in armoede opgroeit daalt naar verwachting door dit nieuwe beleid: van 234.000 in 2021 naar 219.000 volgend jaar. De gevolgen van het voornemen om een prijsplafond voor de energierekening in te stellen, zitten dus nog niet in deze cijfers. Gisteren werd bekend dat het kabinet en energiebedrijven het in grote lijnen eens zijn geworden over maatregelen om de energierekening omlaag te brengen. Die komen erop neer dat mensen voor het eerste deel van hun energierekening een vaste, lagere prijs betalen. Het kabinet neemt daarmee het risico van een verdere stijging van de gasprijs over van huishoudens. Wat dat gaat kosten en waar de overheid dat van wil betalen is nog niet duidelijk. Voor de overheidsfinanciën maakt het wel uit: als het kabinet er extra geld voor uittrekt kan het begrotingstekort verder oplopen. En dat tekort is al groter door dit pakket aan maatregelen: het komt volgend jaar uit op -2,5 procent, terwijl in augustus nog een tekort van -1,1 procent werd verwacht. Dit soort cijfers over de verwachtingen van de economie zijn altijd onzeker, maar dit keer benadrukt het CPB dat nog extra. Vooral de gasprijs is onvoorspelbaar: de afgelopen maand is die van zo'n 240 euro per megawattuur opgelopen naar ruim 300 euro, en weer teruggezakt tot onder de 200 euro. Die gasprijs bepaalt voor een groot deel de inflatie, blijkt uit de analyse van het CPB. In een scenario met een 'lage' gasprijs, waarbij die in de loop van 2023 zakt naar onder de 150 euro per megawattuur, komt de inflatie volgend jaar uit onder de 1 procent. Maar met een hoge gasprijs, van geruime tijd rond de 300 euro volgend jaar, zal de inflatie een stuk hoger zijn: 5,5 procent.||https://nos.nl/collectie/13915/artikel/2445304-cpb-minder-nederlanders-in-armoede-door-koopkrachtmaatregelen-kabinet
2022-09-20||Referenda in bezette delen Oekraïne over inlijving door Rusland|| De leiders van de zelfverklaarde volksrepublieken Loegansk en Donetsk in het oosten van Oekraïne hebben voor eind deze week referenda uitgeschreven waarin de bevolking kan kiezen voor annexatie door Rusland. De volksraadpleging vindt plaats van vrijdag tot en met maandag, melden Russische staatspersbureaus. Ook de door Rusland aangestelde leiders van de (deels) bezette regio's Cherson en Zaporizja in het zuiden van Oekraïne houden een referendum dit weekend. Nu al is duidelijk dat de uitkomst niet door Oekraïne of door de internationale gemeenschap zal worden erkend, omdat de stembusgang naar verwachting niet in vrijheid verloopt. De volksraadpleging wordt vooral gezien als Russische propaganda. "De Russen kunnen doen wat ze willen. Het gaat niets veranderen", zei de Oekraïense minister van Buitenlandse Zaken Koeleba na de aankondiging van de zelfverklaarde volksrepublieken. De Russische minister van Buitenlandse Zaken Lavrov zegt in een reactie dat Rusland altijd heeft gevonden dat de inwoners van de regio's zelf moeten uitmaken wat ze willen. Eerder op de dag verklaarde oud-president Medvedev, tegenwoordig vicevoorzitter van de Russische veiligheidsraad, zich voorstander van referenda. Hij zou goed zijn voor de regio's zelf en zou Rusland beter in staat stellen om de gebieden te verdedigen.||https://nos.nl/artikel/2445298-referenda-in-bezette-delen-oekraine-over-inlijving-door-rusland
2022-09-20||Agent lost schot bij aanhouding van tieners met gelblasters in Waalwijk|| Bij de aanhouding van twee tieners in Waalwijk (NB) heeft de politie een waarschuwingsschot gelost. De politie had gehoord dat de twee al een uur met pistolen in de auto zaten. Achteraf bleken de vermeende pistolen zogenoemde gelblasters, schrijft Omroep Brabant. Dat zijn speelgoedgeweren die worden gevuld met gelballetjes, maar vaak niet van echte wapens te onderscheiden zijn. Volgens de politie luisterde een van hen niet toen agenten de twee opdroegen stil te blijven staan. Een politieman zag dat de bestuurder een pakkende beweging naar voren maakte en loste een waarschuwingsschot. Daarna kon het duo worden aangehouden. In de auto werden twee zogenaamde gelballetjespistolen, drie zakjes hennep en een zakje hasj gevonden. De jongens (16 en 18) komen uit Waalwijk en Nieuwkuijk. De politie waarschuwde vorige week nog voor de 'gelblaster-challenge' op TikTok. Deze trend daagt jongeren uit om op voorbijgangers te schieten met automatische speelgoedgeweren. Dat leidt in heel het land tot incidenten.||https://nos.nl/artikel/2445296-agent-lost-schot-bij-aanhouding-van-tieners-met-gelblasters-in-waalwijk
2022-09-20||Financiële regeling bereikt voor deel zorgpersoneel met long covid|| Medewerkers met long covid die in verpleeg- en verzorgingshuizen en in de thuiszorg werken, kunnen een aanvullende arbeidsongeschiktheidsuitkering krijgen. Dat hebben vakbonden en werkgevers afgesproken met zorgverzekeraar Loyalis. Het is de eerste financiële regeling voor een groep zorgmedewerkers die langdurige klachten heeft overgehouden aan een coronabesmetting op het werk. Afgesproken is dat de regeling met terugwerkende kracht ingaat per maart 2020. Alle medewerkers in de instellingen met long covid krijgen vanaf het derde ziektejaar een aanvulling tot minimaal 70 procent van hun laatstverdiende loon tot aan hun AOW-leeftijd, ook als ze gedeeltelijk arbeidsongeschikt zijn verklaard. Zonder de nieuwe afspraak zou die laatste groep een lager percentage krijgen, afhankelijk van hoeveel ze nog zouden kunnen verdienen. Volgens FNV-onderhandelaar Bert de Haas geeft het akkoord "een gevoel van erkenning en empathie voor de frontstrijders". Met name vanuit de verpleeghuizen zegt vakbond FNV veel meldingen te hebben gekrgen van werknemers die vaak onbeschermd moesten doorwerken, long covid ontwikkelden en na twee jaar ziekte arbeidsongeschikt zijn verklaard. Hun inkomsten zijn vaak meer dan 30 procent gedaald, terwijl ze veel geld kwijt zijn door onder andere revalidatiekosten. Vanuit de overheid en zorgverzekering is er vaak maar recht op één jaar herstelzorg. De regeling geldt niet voor andere sectoren in de zorg. Zaterdag werd bekend dat FNV en CNV een kort geding voorbereiden om een snelle tegemoetkomingsregeling voor alle zorgmedewerkers met long covid af te dwingen. De vakbonden vragen al zo'n twee jaar om financiële compensatie voor de zorgmedewerkers, van wie er velen zijn ontslagen nadat ze lang met long covid ziek thuis hadden gezeten. Een grotere groep kan nog altijd minder werken door de klachten dan voor de pandemie, waardoor ze nu een veel lager inkomen hebben en financieel in de problemen dreigen te raken. De FNV benadrukt dat de afspraak die nu met de zorgverzekeraar is gemaakt, losstaat van de juridische procedure.||https://nos.nl/artikel/2445295-financiele-regeling-bereikt-voor-deel-zorgpersoneel-met-long-covid
2022-09-20||Boegeroep en gefluit bij rijtoer Glazen Koets en balkonscène, vijf arrestaties|| Langs de route van de Glazen Koets tussen Paleis Noordeinde en de Koninklijke Schouwburg stonden op meerdere plekken groepjes mensen met omgekeerde vlaggen. Ook klonk er boegeroep en werd er op fluitjes geblazen toen de koets met Willem-Alexander, koningin Máxima en prinses Amalia langsreed. De politie heeft bij die protesten in totaal vijf mensen gearresteerd, onder andere voor belediging. Een persoon werd opgepakt omdat hij weigerde een stok in te leveren waaraan hij een protestvlag had vastgemaakt. Er stonden ook mensen met omgekeerde vlaggen voor het gebouw van de Raad van State. Prinses Beatrix, die vanuit dat gebouw naar de stoet keek, leek daardoor de koets niet te kunnen zien.  Ook op de terugweg naar Paleis Noordeinde klonk er gejoel en boegeroep en stonden er mensen met omgekeerde vlaggen. Bij de Raad van State werd er veelvuldig "landverraders" geschreeuwd, terwijl prinses Beatrix, die was gaan staan om de koets te kunnen zien, stond te zwaaien. Ook bij de balkonscène was opnieuw een groep demonstranten met omgekeerde vlaggen te horen en te zien. Het luide gejuich van de aanwezige kinderen en andere koningsgezinden werd deels overstemd door het boegeroep.  ||https://nos.nl/artikel/2445291-boegeroep-en-gefluit-bij-rijtoer-glazen-koets-en-balkonscene-vijf-arrestaties
2022-09-20||Koning in Troonrede: pijnlijk dat mensen moeite hebben hun rekeningen te betalen|| "Het is pijnlijk dat steeds meer mensen in Nederland moeite hebben met het betalen van hun huur, boodschappen, zorgpremie of energierekening." Dat zei koning Willem-Alexander in de Troonrede die hij voorlas in de Koninklijke Schouwburg in Den Haag. Namens de regering zei de koning dat we leven "in een tijd van tegenstrijdigheden en onzekerheden". Tegenstrijdig is dat de bestaanszekerheid van mensen onder druk staat en armoede toeneemt ten tijde van economische groei en lage werkloosheid. De koning zei dat er 18 miljard euro wordt uitgetrokken om vooral de lagere en middeninkomens tegemoet te komen. "Maar zelfs daarmee kunnen niet alle prijsstijgingen voor iedereen worden gecompenseerd." De Troonrede is op het laatste moment nog aangepast, want de koning refereerde aan een prijsplafond voor energie waar tot vannacht nog over is onderhandeld. De koning benadrukte dat de toekomst ongewis is. "Onze huidige manier van leven stuit op economische, sociale en ecologische grenzen." Dat vergt de komende tijd allerlei ingrijpende aanpassingen, zette de koning uiteen. "Maar wat niet verandert, is dat samenwerking Nederland sterker maakt dan polarisatie. Dat is van alle tijden." Willem-Alexander ging ook in op het gedaalde vertrouwen in de politiek. Hij noemde het "zorgwekkend dat mensen in een volwassen democratie het vertrouwen verliezen in het oplossend vermogen van politiek en bestuur". Het vertrouwen in de politiek was de laatste jaren nog nooit zo laag als nu, bleek vanochtend uit een Ipsos-onderzoek in opdracht van de NOS. Volgens de koning realiseert het kabinet zich dat Nederlanders kritisch zijn op het "politiek-bestuurlijke bestel". "Tegelijkertijd is een ruime meerderheid tevreden over het functioneren van de democratie." Het kabinet ervaart dat dan ook als een aansporing om "maatregelen te nemen die echt nodig zijn en daarover open en transparant te zijn". De regering benadrukte verder, bij monde van de koning, dat de inwoners van het aardbevingsgebied in Groningen en de slachtoffers van de toeslagenaffaire recht gedaan moet worden. "Het blijft pijnlijk en beschamend dat zoveel mensen en gezinnen in grote problemen zijn gekomen door fouten en nalatigheid van de overheid." De koning ging in op een aantal andere gevoelige thema's. Zo zei hij begrip te hebben voor de boeren die bezorgd zijn over "de toekomst van hun familiebedrijf, waar ze zo trots op zijn". Maar hij noemde tegelijkertijd de halvering van de stikstofuitstoot "onontkoombaar". Koning Willem-Alexander noemde verder de situatie op de woningmarkt nijpend en sprak van ongewenste situaties rond asiel. In een passage over racisme en discriminatie benadrukte hij dat een open blik nodig is op de "minder mooie bladzijden uit onze geschiedenis". Het was de langste Troonrede tot nu toe. De Troonrede van dit jaar was op papier 2838 woorden lang, dat is bijna 300 woorden langer dan vorig jaar, schrijft persbureau ANP. De kortste Troonrede van Willem-Alexander, die sinds 2013 koning is, was in 2017. Toen was de tekst 'slechts' 1667 woorden lang. Kijk hier de volledige troonrede terug:||https://nos.nl/collectie/13915/artikel/2445290-koning-in-troonrede-pijnlijk-dat-mensen-moeite-hebben-hun-rekeningen-te-betalen
2022-09-20||Vijftig ADO-hooligans krijgen landelijk stadionverbod, meer verboden volgen|| Vijftig ADO Den Haag-hooligans krijgen een landelijk stadionverbod. De straffen volgen naar aanleiding van rellen tijdens en na de promotie-degradatiewedstrijd tussen ADO en Excelsior van 29 mei. De stadionverboden variëren van één jaar tot meer dan tien jaar. De komende periode zullen nog een flink aantal meer verboden worden uitgedeeld, zegt een woordvoerder van de politie tegen Omroep West. Ook zijn naast deze landelijke stadionverboden een aantal voorwaardelijke stadionverboden opgelegd. Na afloop van de verloren play-offsfinale tegen Excelsior stormden ADO-fans over het veld richting het uitvak voor een confrontatie. Vuurwerk en een stoel werden naar het vak met uitsupporters van Excelsior gegooid. Buiten de stadionmuren raakten ADO-fans slaags met de politie. Bij de rellen raakten acht politieagenten gewond. Naar aanleiding van de rellen deden de gemeente Den Haag, politie en het Openbaar Ministerie onderzoek naar de veiligheidsmaatregelen bij ADO Den Haag. Die bleken ondermaats. Op dit moment zijn er 39 aanhoudingen verricht. Op 29 mei werden er acht aanhoudingen verricht, waarna in de afgelopen maanden nog eens 31 aanhoudingen volgden. Voor de opgelegde stadionverboden werkte de KVNB samen met ADO Den Haag en het Openbaar Ministerie.||https://nos.nl/artikel/2445279-vijftig-ado-hooligans-krijgen-landelijk-stadionverbod-meer-verboden-volgen
2022-09-20||Opnieuw Haagse ambtenaar verdacht van het uitgeven valse ID-bewijzen|| In Den Haag heeft vermoedelijk opnieuw een ambtenaar kans gezien valse paspoorten, rijbewijzen en ID-kaarten te verstrekken. De baliemedewerker (32) is ontslagen en werd woensdag gearresteerd. De man werkte sinds maart als uitzendkracht bij de gemeente, schrijft Omroep West. Hij wordt verdacht van het tegen betaling leveren van valse documenten. Het is nog niet duidelijk hoe vaak hij dat zou hebben gedaan. De zaak kwam aan het rollen doordat de Rijksdienst voor het Wegverkeer (RDW) begin deze maand ontdekte dat een pasfoto voor op een nieuw rijbewijs afweek van eerdere foto's. De RDW meldde dit bij de gemeente, die aangifte deed bij de Rijksrecherche. De kwestie ligt gevoelig bij de gemeente, omdat twee jaar geleden een 50-jarige ambtenaar werd ontslagen die tientallen paspoorten zou hebben vervalst voor criminelen, onder wie Ridouan Taghi. De gemeente zegt het te betreuren dat ze wederom slachtoffer is geworden van strafbare feiten. "Om herhaling te voorkomen zijn de werkprocessen aangescherpt", aldus Den Haag. "Deze nieuwe casus vraagt om een nog steviger aanpak bij de verstrekking van identiteitsbewijzen. Extra maatregelen worden voorbereid, zoals de aanscherping van de werving en screening van nieuwe medewerkers."||https://nos.nl/artikel/2445277-opnieuw-haagse-ambtenaar-verdacht-van-het-uitgeven-valse-id-bewijzen
2022-09-20||Nederlander (27) in Oekraïne gesneuveld|| Bij de oorlog in Oekraïne is deze week een Nederlander gesneuveld. Het gaat om een 27-jarige man, bevestigt het ministerie van Buitenlandse Zaken na berichtgeving in De Telegraaf. Over de locatie en de omstandigheden van zijn overlijden wil het ministerie om privacyredenen geen mededelingen doen. Een woordvoerder zegt wel dat er contact is met de familie van de man. Volgens Buitenlandse Zaken is dit voor zover bekend de tweede dode onder Nederlanders die zich hebben aangesloten bij de strijd tegen de Russische invasie. In mei kwam een 55-jarige Nederlandse man om het leven. Het ministerie zegt dat het moeilijk is om een compleet overzicht te krijgen van het aantal gewonden en doden, omdat Nederlanders vaak op eigen houtje vertrekken en de Nederlandse overheid niet informeren over hun reis. Daardoor is ook niet duidelijk hoeveel Nederlanders nu actief zijn bij de Oekraïense strijd. In maart, vlak na de Russische invasie, meldde de Oekraïense ambassade in Nederland dat tientallen Nederlanders zich hadden gemeld om mee te vechten.||https://nos.nl/artikel/2445276-nederlander-27-in-oekraine-gesneuveld
2022-09-20||Kwart miljoen mensen namen persoonlijk afscheid van Elizabeth II|| Zeker 250.000 mensen hebben in de dagen voor de uitvaart van koningin Elizabeth afscheid van haar genomen door langs haar kist te lopen, schat de Britse regering. De kist stond vijf dagen in Westminster Hall in het centrum van Londen. Voorafgaand werd geschat dat 750.000 mensen erlangs zouden willen lopen.  Ook al was de belangstelling minder dan verwacht, er stond een rij tot wel 8 kilometer lang en de wachttijd liep op tot 16 uur. Vrijdag sloten de autoriteiten de rij daarom voor een aantal uur. De laatste keer dat het publiek op deze manier afscheid kon nemen van iemand, was in 1965 toen oorlogspremier Winston Churchill was overleden. Toen gingen er in drie dagen ruim 320.000 mensen langs de kist. Gisterochtend liepen de laatste mensen langs de kist van de koningin, waarna de uitvaart van de langstzittende Britse vorst volgde. Hoeveel mensen er naar de ceremonie hebben gekeken, op straat in Londen, langs de route naar Windsor en op televisie, tablet of mobiel, is nog niet bekendgemaakt. Bekijk ook deze samenvatting van de uitvaart: Met het bijzetten van de koningin in Windsor kwam er ook een einde aan de periode van nationale rouw in het Verenigd Koninkrijk. De vlaggen in het land hangen niet meer halfstok. Alleen op de huizen van de koninklijke familie hangen ze nog niet in top. Ook het politieke leven gaat weer verder. De kersverse premier Truss kan eindelijk aan de slag met haar plannen om de Britten financieel te ondersteunen. Vrijdag maakt haar minister van Financiën Kwarteng naar verwachting bekend wat de regering voor lastenverlichtingen in petto heeft.||https://nos.nl/artikel/2445274-kwart-miljoen-mensen-namen-persoonlijk-afscheid-van-elizabeth-ii
2022-09-20||Prinses Amalia maakt haar debuut op Prinsjesdag|| Prinses Amalia was er dit jaar voor het eerst bij als haar vader koning Willem-Alexander de Troonrede voorleest. De 18-jarige Prinses van Oranje reed met haar ouders mee in de Glazen Koets tijdens de rijtoer van paleis Noordeinde naar de Koninklijke Schouwburg in Den Haag, waar de ceremonie dit jaar plaatsvond. Bij haar eerste optreden op Prinsjesdag droeg Amalia "een donkergroene japon van voile met uitlopende plissé en bijpassende hoed", meldt het Koninklijk Huis. Haar eerste rit in de Glazen Koets: Afgelopen weekend meldde De Telegraaf dat de veiligheidsmaatregelen rond prinses Amalia en premier Rutte zijn opgeschroefd, omdat er aanwijzingen zouden zijn dat de georganiseerde misdaad plannen heeft voor een aanslag of een ontvoering. Of er extra maatregelen zijn genomen voor Prinsjesdag zegt de Rijksvoorlichtingsdienst niet. Ook de politie en het Openbaar Ministerie doen daar geen uitspraken over. Na afloop van de Troonrede keerde Amalia met haar ouders in de Glazen Koets terug naar paleis Noordeinde, waar ze samen op het balkon zwaaiden naar het toegestroomde publiek. Het publiek was er voor het eerst in drie jaar weer als vanouds bij op Prinsjesdag. Vanwege de coronamaatregelen gingen de rijtoer en de balkonscène op Prinsjesdag de afgelopen twee jaar niet door. In de schouwburg zat Amalia naast haar oom en tante, prins Constantijn en prinses Laurentien. In het verleden was het nog gebruikelijk dat de troonopvolger op Prinsjesdag plaatsnam op het podium. Zo zaten Amalia's oma Beatrix en overgrootmoeder Juliana vanaf hun 18e jaar op een troon naast het staatshoofd. Sinds eind jaren 60 zit de troonopvolger in de zaal naast andere leden van het Koninklijk Huis. Amalia is begin deze maand gestart met haar studie Politics, Psychology, Law and Economics (PPLE) aan de Universiteit van Amsterdam. Daar waar haar studie het toelaat, zal ze af en toe ook officiële taken verrichten in haar rol als troonopvolgster, zoals haar aanwezigheid vandaag op Prinsjesdag. Uit de Prinsjesdag-enquête die bureau Ipsos heeft uitgevoerd in opdracht van de NOS blijkt dat bijna vier op de tien Nederlanders het niet nodig vinden dat Amalia vaker in het openbaar optreedt, nu ze 18 jaar is. Als voornaamste redenen worden gegeven dat de prinses daar nog te jong voor is en dat ze meer opleiding nodig heeft. Bijna 30 procent wil haar wel vaker in het openbaar zien en dan met name bij officiële gelegenheden zoals de Nationale Dodenherdenking of bij officiële bezoeken en openingen. Amalia's belangstelling voor Prinsjesdag bleek al afgelopen juni, toen ze met haar paard Mojito deelnam aan een oefening voor de rijtoer. De prinses, die dol is op paardrijden, wilde op eigen verzoek meemaken hoe de paarden in de binnenstad van Den Haag worden voorbereid op Prinsjesdag. In deze video vertelt de nieuwe stalmeester van het Koninklijk Staldepartement, Hans Veenhuijzen, wat erbij komt kijken om de rijtoer in goede banen te leiden. Amalia's eerste officiële optreden in het openbaar was vorig jaar december, een dag na haar 18e verjaardag, toen ze door haar vader werd binnengeleid in de Raad van State. Als voorbereiding op het koningschap mag ze de vergaderingen van de Afdeling advisering bijwonen, maar ze heeft geen stemrecht. Naar verwachting zal ze pas na haar studie met enige regelmaat een vergadering bijwonen. Vorige week bood ze samen met koning Willem-Alexander en koningin Máxima de leden van de Raad van State een diner aan. Voor Amalia was het de eerste keer dat ze gastvrouw was tijdens het tweejaarlijkse diner op paleis Noordeinde. Voor Amalia staat er ook een kennismakingsbezoek aan het Caribisch deel van het koninkrijk op het programma. Samen met koning Willem-Alexander en koningin Máxima reist de prinses eind januari en begin februari volgend jaar naar Aruba, Curaçao, Sint-Maarten, Bonaire, Sint-Eustatius en Saba. De invulling van hun programma is nog niet bekend.||https://nos.nl/collectie/13915/artikel/2445272-prinses-amalia-maakt-haar-debuut-op-prinsjesdag
2022-09-20||Dorp in Loegansk ingenomen, opmars Oekraïens leger zet door|| Voor het eerst sinds de Russische invasie in Oekraïne hebben Oekraïense troepen een dorp in de regio Loegansk heroverd op de Russen. Volgens de Oekraïense gouverneur in de regio heeft Oekraïne de "volledige controle" over Bilohorivka. In februari erkende de Russische president Poetin de onafhankelijkheid van de zelfverklaarde Volksrepublieken Donetsk en Loegansk. Een paar dagen later begon de oorlog. Volledige controle over die regio's was een van de doelen van Poetin. Bilohorivka is een plaats in de buurt van Lysytsjansk. Die stad werd zo'n 2,5 maand geleden na zware gevechten ingenomen door de Russen. De stad Severodonetsk ligt daar vlakbij. De terugtrekking van Oekraïense troepen destijds betekende dat de regio Loegansk volledig in handen van Rusland was. Ook zo'n 40 kilometer noordelijker, in Krasnoritsjenske, zetten Oekraïense troepen het tegenoffensief voort. Volgens het Russische staatspersbureau Tass zijn er bij een Oekraïense aanval zeven mensen om het leven gekomen. Volgens het Institute for the Study of War, dat de oorlog op de voet volgt, wordt er door de separatistische leiders van Loegansk en Donetsk druk overlegd over een annexatie van de gebieden door Rusland. Er zou gesproken worden over referenda over aansluiting bij Rusland, die op korte termijn georganiseerd moeten worden. Voormalig president en tegenwoordig vice-voorzitter van de Russische veiligheidsraad, Dmitri Medvedev, zegt dat de referenda moeten worden uitgerold. Hij noemt het een belangrijke stap in het beschermen van de belangen van Loegansk en Donetsk. Daarnaast zou het volgens hem Russische militaire actie rechtvaardigen. Vandaag begint in New York de Algemene Vergadering van de Verenigde Naties. De Britse premier Truss gaat daar bekendmaken dat het Verenigd Koninkrijk Oekraïne ook volgend jaar blijft steunen. "Mijn boodschap aan de mensen in Oekraïne is dat het VK bij elke stap achter jullie blijft staan. Jullie veiligheid is onze veiligheid", zei ze voorafgaand aan de top. Ook noemt ze de recente Oekraïense overwinningen "inspirerend". Dit jaar ging er al omgerekend 2,6 miljard euro aan Britse steun naar Oekraïne. Truss gaat waarschijnlijk bekendmaken dat er volgend jaar eenzelfde bedrag wordt vrijgemaakt. Volgens CNN wordt er ook in de Verenigde Staten gesproken over het voortzetten van de steun aan Oekraïne. Een hoge legerfunctionaris zegt dat het leveren van tanks in de toekomst op tafel ligt: "We kijken naar de totale staat van het Oekraïense leger, wat ze nodig hebben en hoe de VS met zijn bondgenoten Oekraïne daarin kunnen steunen."||https://nos.nl/artikel/2445271-dorp-in-loegansk-ingenomen-opmars-oekraiens-leger-zet-door
2022-09-20||Asielinstroom beperken of niet? De verschillen tussen enquêtes verklaard|| Twee enquêtes in opdracht van de NOS verschenen deze week kort na elkaar: vandaag het bredere jaarlijkse Ipsos-Prinsjesdagonderzoek naar de staat van Nederland en twee dagen geleden het onderzoek dat I&O maandelijks voor de NOS doet naar actuele onderwerpen. Beide representatieve steekproeven die volgens de regelen van de kunst zijn uitgevoerd, maar die toch schijnbaar verschillende uitkomsten hebben op het punt van asielbeleid. Hoe kan dat, vroegen we ons uiteraard af. Kunnen de resultaten naast elkaar bestaan? Ja, zo blijkt. Een uitleg. In het zondag gepubliceerde onderzoek van I&O Research staat dat zes op de tien Nederlanders het een 'morele plicht' vinden om asielzoekers op te vangen. Toch meldt Ipsos in het onderzoek dat we vandaag publiceerden dat een meerderheid de instroom wil beperken. Is dat in tegenspraak met elkaar? Nee, zegt onderzoeker Asher van der Schelde van I&O Research. Hij verwijst daarbij naar de huidige 'opvangcrisis', die ertoe leidde dat afgelopen zomer soms honderden mensen buiten moesten slapen bij het aanmeldcentrum in Ter Apel. "Het is heel goed mogelijk", zegt Van der Schelde, "dat mensen vinden dat het in algemene zin onze plicht is om asielzoekers fatsoenlijk op te vangen, maar dat ze tegelijkertijd zien dat we daar op dit moment als land niet in slagen. Daarom kan een beperking nu een tijdelijke, praktische oplossing zijn." Sander Nieuwkerk, van onderzoeksbureau Ipsos, onderschrijft dit. "Uit eerder onderzoek is gebleken dat veel Nederlanders het algemene principe van opvang van vluchtelingen steunen, en dat het daarom dus goed mogelijk is dat de huidige opvangcrisis het sentiment om de instroom te beperken heeft beïnvloed." Iets soortgelijks is aan de hand met de vragen van beide bureaus over de komst van nieuwe asielzoekerscentra (azc's). I&O Research vroeg aan Nederlanders zonder azc in de buurt wat zij ervan zouden vinden als er zo'n centrum zou komen met circa 300 asielzoekers. 17 procent van hen zou dat acceptabel vinden en 38 procent onder voorwaarden, bijvoorbeeld over de omvang van het azc in verhouding tot het aantal inwoners. Bij elkaar is dat 55 procent. Ipsos stelde een andere vraag, aan alle Nederlanders. De respondenten kregen de stelling voorgelegd: "Er moeten meer asielzoekerscentra komen, ook als dat betekent dat er een asielzoekerscentrum in mijn gemeente geplaatst wordt." Dan zegt 32 procent dat ze het daar (helemaal) mee eens zijn. Is dat strijdig met elkaar? Ook hier lijken de vragen op elkaar, maar zijn ze toch op essentiële punten verschillend, legt Van der Schelde uit. "In de Ipsos-stelling staan twee voorwaarden die je beide moet onderschrijven om 'eens' te antwoorden. Je moet zowel vinden dat er meer asielzoekerscentra moeten komen, als een azc in de eigen buurt willen. Het is logisch dat daar meer mensen negatief op antwoorden dan op onze beperktere vraag." "Ipsos heeft bewust gekozen voor de toevoeging 'ook als dat betekent dat er een asielzoekerscentrum in mijn gemeente geplaatst wordt'", zegt Nieuwkerk van Ipsos. "Op deze manier wordt de stelling minder vrijblijvend. Een andere verklaring voor het verschil kan zijn dat er in het I&O-onderzoek voor is gekozen om de vragen in te leiden met verwijzingen naar internationale verdragen omtrent migratie. Dat hebben wij niet gedaan. De context die wordt gegeven bij een vraagstelling kan de resultaten beïnvloeden." Een ander verschil is dat I&O Research de mogelijkheid gaf aan respondenten om voorwaarden te verbinden aan de vestiging van een azc in de eigen buurt. Van der Schelde: "Dat kon bij Ipsos niet, waardoor het ook aanlokkelijker wordt voor sceptici om het oneens te zijn met de stelling." Al met al spreken de antwoorden van beide enquêtes elkaar niet tegen, maar belichten ze verschillende aspecten van dezelfde kwestie en vullen ze elkaar op punten aan. Daaruit blijkt weer hoe bepalend in opinieonderzoek de exacte vraagstelling is voor de uitkomsten. Wat zegt ons dit nu allemaal over de manier waarop Nederlanders naar asielopvang kijken? Dat dat beeld genuanceerd is en de cijfers om nadere context en invulling vragen. Juist daarom is dit soort publieksonderzoeken een waardevolle inbreng voor journalistieke verhalen.||https://nos.nl/artikel/2445270-asielinstroom-beperken-of-niet-de-verschillen-tussen-enquetes-verklaard
2022-09-20||Zeker een geval van ebola vastgesteld in Uganda, mogelijk grotere uitbraak|| In Uganda is mogelijk sprake van een ebola-uitbraak. Zeker een persoon is aan de ziekte overleden. Deze maand waren er al zes sterfgevallen die mogelijk ook te wijten zijn aan ebola. Een man die gisteren stierf, werd vandaag positief getest op het virus dat de ziekte veroorzaakt. De 24-jarige man woonde in het centraal gelegen district Mubende. Hij vertoonde voor zijn overlijden symptomen van ebola. Ook de zes andere sterfgevallen waren in dat district. Volgens de Wereldgezondheidsorganisatie (WHO) gaat het om de relatief zeldzame Sudan-variant van ebola. Acht mensen zijn opgenomen met verdachte symptomen. Volgens de WHO zijn er mogelijk nog meer gevallen. De organisatie helpt de autoriteiten met onderzoek en stuurt ook personeel naar de getroffen gebieden. Ebola wordt overgebracht via lichaamsvloeistoffen. Besmette personen kunnen hoge koorts en ernstige bloedingen krijgen. In Uganda zijn vaker uitbraken geweest. In 2000 kostte een ebola-uitbraak honderden mensen het leven. In buurland Congo stierven tussen 2018 en 2020 meer dan 2000 mensen. In die periode werden ook enkele gevallen in Uganda gemeld. Een uitbraak in Ghana van een andere ernstige besmettelijke ziekte, het Marburg-virus, is volgens de autoriteiten voorbij. Het virus lijkt op ebola. Sinds de uitbraak in juli zijn er volgens de Ghanese gezondheidsautoriteiten drie mensen overleden. De WHO meldde vorige week nog twee nieuwe gevallen. Een van de twee, een kind, is overleden.||https://nos.nl/artikel/2445269-zeker-een-geval-van-ebola-vastgesteld-in-uganda-mogelijk-grotere-uitbraak
2022-09-20||Airco populair om kamer te verwarmen: 'Scheelt helft gasrekening'|| Vanwege de gestegen gasprijzen zijn steeds meer mensen op zoek naar een oplossing voor de almaar hoger wordende energierekening. Naast elektrische kachels, warmtepompen en houtkachels laten veel mensen nu een airco installeren om deze winter hun huis te verwarmen. Installatiebedrijven in het hele land melden grote drukte bij het installeren van airconditioning en zien duidelijk een nieuwe trend. "Door de enorme gasprijzen zijn mensen een beetje in paniek, merk ik wel. Mensen willen nu verwarmen met stroom in plaats van met gas, door die enorm hoge gasprijs", zegt Martijn Verspeek, die een installatiebedrijf in Valkenswaard heeft. Zijn bedrijf is nu zeker voor de helft van de tijd bezig met het installeren van airco's. De trend is ook een beetje noodgedwongen. Een warmtepomp zou ook een oplossing zijn, maar de levertijd daarvan is momenteel twaalf maanden, zegt Verspeek. "Dus daar heb je komende winter helemaal niks aan. Airco's zijn wonderbaarlijk genoeg wel goed leverbaar." Ook brancheorganisatie Techniek NL herkent de trend: "Wanneer je de centrale verwarming aanzet om één of twee kamers in huis op te warmen, verbruikt de cv-ketel relatief veel gas. In bepaalde situaties kan het dan efficiënter zijn om de kamer te verwarmen met behulp van een airco." Voorlichtingsorganisatie Milieu Centraal krijgt veel vragen van consumenten over alternatieven voor de verwarming, ook over de airco. "In de winter kan een airco inderdaad goedkoper en ook duurzamer zijn, alhoewel je wel maar één of twee kamers tegelijk verwarmt. Je energierekening kan dan halveren in vergelijking met het gebruik van een cv-ketel", zegt een woordvoerder. Goedkoop is een airco overigens niet. Een standaard-airco kost al snel rond de 2500 euro, een luxe uitvoering zo'n 4000 euro. Voor veel gezinnen een onhaalbare investering. Milieu Centraal ziet er het voordeel wel van in, maar toch geeft de organisatie nog altijd de voorkeur aan betere isolatie of een warmtepomp. Hiervoor zijn ook nog subsidies te krijgen, voor een airco niet. "Daarnaast zijn airco's wel echt alleen goedkoop en duurzaam in de winter", aldus Milieu Centraal. "In de zomer slurpen ze juist energie en ben je uiteindelijk duurder uit."||https://nos.nl/artikel/2445261-airco-populair-om-kamer-te-verwarmen-scheelt-helft-gasrekening
2022-09-20||Lokale politici willen zwart op wit dat aanmeldcentrum Bant niet doorgaat|| Politici in de gemeente Noordoostpolder zijn er niet gerust op dat er echt geen aanmeldcentrum komt in Bant. Het baart ze zorgen dat in de brief van het COA die gisteren werd verstuurd, niet zwart op wit staat dat Bant niet doorgaat. "Als ik de brief lees, dan zie ik daar niet staan dat de locatie Bant volledig uit beeld is", zegt VVD-fractievoorzitter Jasper van Os bij Omroep Flevoland. "Er wordt alleen gevraagd mee te denken over een alternatieve locatie, maar er staat niet dat het COA niet in Bant een aanmeldcentrum gaat realiseren." Ook Wiemer Haagsma van de Politieke Unie noemt de brief bij de regionale omroep onduidelijk. "Ik lees daar: wij snappen dat Bant lastig ligt, wij gaan eens kijken naar een alternatief. Maar ik had daar graag ook achter gezien: wij zullen voor Bant de aanvraag intrekken." Burgemeester Roger de Groot zegt de brief wel te lezen met de boodschap dat Bant van de baan is. Hij zegt dat op te maken uit gesprekken met het COA en staatssecretaris Eric van der Burg. "Zij hebben heel duidelijk aangegeven te merken dat er geen draagvlak is voor het oorspronkelijke plan, maar ze hebben wel een behoefte aan alternatieven." Dat alternatief is waar alles volgens de burgemeester nu op gericht is. "Dan kun je zeggen: daarmee hebben ze het eerste verzoek niet weggehaald. Maar ze hebben wel een nieuw verzoek neergelegd. En dat is volgens mij het verzoek waar we nu mee aan de gang gaan." Toch erkent ook De Groot dat het schrappen van het centrum in Bant niet zwart op wit staat in de brief. "Maar ik lees hem zoals ik hem lees."||https://nos.nl/artikel/2445259-lokale-politici-willen-zwart-op-wit-dat-aanmeldcentrum-bant-niet-doorgaat
2022-09-20||Ooit zo goed als Van Dijk, nu wil Solovei maar één ding: 'Terug naar Oekraïne'|| Haar bekende bloemenhelm ontbreekt deze week bij de wereldkampioenschappen wielrennen in Wollongong. Ooit was Anna Solovei een geduchte concurrente voor Ellen van Dijk en Annemiek van Vleuten op de tijdrit. Nu brengt ze haar tijd vooral door in een klein appartement in Leuven. Met haar telefoon, om niets te missen van wat zich afspeelt in haar thuisland Oekraïne. Het is warm in Vlaams-Brabant als we aanbellen. In het donkere trappenhuis ruikt het naar grootmoeders groentesoep. Op de vierde verdieping schijnt licht uit de deuropening. "Wacht even, ik kom eraan", horen we in het Engels, met een Slavisch accent. Solovei draagt een polo van haar ploeg Lviv Cycling Team, met sponsors als Van der Valk Beveren en Brugse pannenkoeken. Op haar arm heeft ze een opvallende tatoeage. Never give up, staat er. "Kom binnen. Pas op voor de fietsen, ze staan een beetje in de weg." Intussen is het al acht jaar geleden dat Solovei zich brutaal op het podium fietste bij de WK tijdrijden in Ponferrada, achttien seconden achter winnares Lisa Brennauer. We schrijven 2014, het jaar van de EuroMaidan-revolutie waarbij de pro-Russische president Janoekovitsj na wekenlange protesten in Kiev van het pluche werd verdreven. De pro-Europese betogers droegen potten en pannen op het hoofd als symbolisch tegenwicht voor de zwaarbewapende ordetroepen. Vrouwen droegen bloemen in het haar, zoals Joelia Timoestjenko in 2006 had gedaan bij de Oranje-revolutie, de eerste keer dat het Oekraïense volk opstond tegen de pro-Russische machthebbers. In 2014 veranderde veel, voor Solovei en haar omgeving. In reactie op de politieke omwenteling in Kiev, verklaarden de oostelijke provincies Donetsk en Loehansk zich zelfstandig. Met steun van Rusland uiteraard, dat zelf zonder gêne De Krim bezette. "Ik trainde in Loehansk op de universiteit, toen opeens het alarm afging", vertelt Solovei. "Buiten stonden overal wegblokkades met militairen. Ik kon niet meer vrij reizen in mijn eigen Oekraïne!" Voor veel Nederlanders was het nog vooral een ver-van-mijn-bed-show, totdat in de zomer het passagiersvliegtuig MH-17 uit de lucht werd geschoten. De bloemenhelm die Solovei in Ponferrada droeg, werd in het westen opgevat als een politiek statement. "Zo was het niet bedoeld", vertelt Solovei nu. "Ik wilde wel iets speciaals doen voor het WK en zocht naar een typisch Oekraïens symbool. Op een avond kwam mijn coach binnen op mijn hotelkamer en riep: 'Ik weet het! Bloemen.'" Solovei groeide op in Chmelnytsky, in het westen van Oekraïne, en viel op tijdens de sportlessen op de middelbare school. Als klein meisje droomde ze van een carrière als Jana Klotsjkova, olympisch zwemkampioene van Sydney en Athene. Maar haar toekomst lag in het wielrennen. Een wielercoach uit Loehansk nam haar onder zijn hoede en in het oosten van Oekraïne groeide Solovei uit tot een wereldtopper in de jeugdcategorieën. "Trainingen in die tijd waren echt nog zoals vroeger tijdens het communisme: drie per dag, loodzwaar." Ook de begeleiding bleek van de oude stempel. In 2011 werd Solovei voor twee jaar geschorst vanwege het gebruik van drostanolone, een anabole steroïde. Jaren later spreekt ze er opvallend nuchter over, achteloos bijna. "Van mijn coach kreeg ik pilletjes, wat precies wist ik ook niet. Zo ging dat nu eenmaal." Toen ze in 2013 terugkeerde in het peloton, werd ze niet meteen met open armen ontvangen. Solovei haalt haar schouders erover op. "Er werd zoveel gebruikt en er waren zoveel rensters met een verleden." Na haar tweede plaats bij het WK van 2014 was Solovei een vrouw om rekening mee te houden. De bevestiging kwam bij de Europese Spelen van Bakoe, waar ze opnieuw tweede werd op de tijdrit. Op het podium straalde ze tussen het oranje van winnares Van Dijk en nummer drie Annemiek van Vleuten. "Niet slecht, hè", zegt ze lachend, als ze een foto van toen onder ogen krijgt. Solovei: "Ellen en Annemiek, die zijn echt van een andere planeet. Echte trainingsbeesten, die niets aan het toeval overlaten. Ik ben een beetje een flierefluiter. Ik heb nog nooit met een vermogensmeter gereden, bijvoorbeeld." "Anna weet niet eens hoe zo'n ding werkt", vult haar jongere huis- en ploegenootje Ksenia Fedotova lachend aan. "En ze is altijd haar telefoon kwijt. Altijd." "Klopt", zegt Solovei. "Maar sinds het begin van de oorlog zit ik ieder moment op mijn telefoon. Ik wil altijd weten hoe het met mijn ouders gaat in Chmelnytsky. En met mijn vriend (oud-renner Vladislav Keminskyi) en zijn familie in Vinnytsja." Op 14 juli werd een plein in Vinnytsja door de Russen onder vuur genomen. "Mijn vriend en zijn ouders wonen vlak bij dat plein. Gelukkig bleven ze ongedeerd, maar in Oekraïne is niemand veilig. Op zulke momenten kan wielrennen me gewoon niet zoveel schelen." Voor Van Dijk en Van Vleuten bleek het podium in Bakoe een voetnoot op een eindeloze erelijst. Voor Solovei was het één van de laatste hoogtepunten. Ze reed van 2016 tot 2019 voor de Nederlandse ploeg Parkhotel Valkenburg, maar een volgende stap bleef uit. "Mijn focus ontbrak misschien. Ik reed op de weg en op de baan en kon niet echt een keuze maken. Toen mijn contract afliep, ben ik teruggegaan naar Oekraïne en ben ik me meer gaan richten op het baanwielrennen." Af en toe liet Solovei nog iets van haar klasse zien. Zo won ze in 2019 de puntenkoers bij de Europese Spelen in Minsk. Bij terugkomst mocht ze op visite bij haar nieuwe president, Volodymyr Zelensky. Ze denkt er nog vaak aan terug. "Een ontzettend vriendelijke man. Wij hebben een president waarmee je gewoon koffie kan gaan drinken. Heel wat anders dan in Rusland." Dit seizoen reed Solovei vooral Belgische kermiskoersen. Grote koersen mijdt ze liever, zeker als er Russische deelnemers aan de start staan. "Hoe kan ik nu tegen Russische rensters rijden?", zegt ze met stemverheffing. "Ze doen alsof het allemaal normaal is, terwijl de mensen in Oekraïne sterven. Het lijkt wel of ze gehersenspoeld zijn." Voor de WK-tijdrit in Wollongong werd ze niet geselecteerd. Ze hoopt op een goed WK op de baan, eind oktober, maar op basis van het EK in München hoeven we geen wonderen te verwachten. Solovei haalt haar schouders nog maar een keer op. "In 2014 was wielrennen mijn leven. Nu ben ik 30 en achterhaald door de concurrentie. Het maakt me ook niet zoveel uit. Ik wil maar één ding: terug naar Oekraïne." Anna Solovei en Ksenia Fedotova vonden onderdak in Leuven. Een ander deel van de Oekraïense baanselectie werd opgevangen in Aigle, bij het trainingscentrum van de UCI. Daar kregen ze eind april bezoek van IOC-voorzitter Thomas Bach en atletiekgrootheid Sergej Boebka.||https://nos.nl/artikel/2445257-ooit-zo-goed-als-van-dijk-nu-wil-solovei-maar-een-ding-terug-naar-oekraine
2022-09-20||Prinsjesdag: Burgemeester blikt grotendeels tevreden terug|| We sluiten het liveblog, lees hier een overzicht van alle plannen. Of bekijk hier in de collectie een overzicht van nog meer verhalen over Prinsjesdag 2022. Het kabinet haalt de komende twee jaar 2,8 miljard euro aan extra belastingen op bij gasproducenten. Bedrijven als de NAM (Shell/ExxonMobil), OneDyas en Neptune die op land en op de Noordzee naar gas boren, profiteren flink van de hoog opgelopen gasprijzen als gevolg van de verminderde levering uit Rusland. De extra inkomsten uit de zogenoemde mijnbouwheffing worden mede gebruikt om de compensatiemaatregelen voor burgers te financieren. Het gaat dan onder meer om het prijsplafond voor de energierekening van huishoudens dat het kabinet in november wil laten ingaan. Boegeroep, gefluit en kreten als 'landverraders' en 'oprutte' waren te horen op sommige plekken langs de rijtoer van de Glazen Koets. Andere toeschouwers reageerden er wisselend op. Het ministerie van Defensie wil het aantal reservisten uitbreiden. Het gaat om mensen die gemiddeld tien weken per jaar beschikbaar zijn voor de krijgsmacht. "Dit is een optimale manier om de inzet van arbeidspotentieel te delen met andere werkgevers in plaats van elkaars concurrent te zijn op een krappe arbeidsmarkt", meldt de begroting. Het budget voor defensie groeit volgend jaar naar 15,2 miljard euro. Dat is 1,66 procent van het bruto binnenlands product. In 2025 moet dat zijn opgelopen naar ruim 2 procent, waarmee Nederland voor het eerst in ruim twintig jaar voldoet aan de NAVO-norm. Op korte termijn wordt geld uitgegeven aan het op peil brengen van de voorraden. In verband met de oorlog in Oekraïne worden investeringen in munitie naar voren gehaald. Eind dit jaar worden de eerste leveringen verwacht. In 2023 trekt het kabinet 200 miljoen euro uit voor de voorbereiding op pandemieën. Zo komen er kennis- en innovatieprogramma's op het gebied van virusverspreiding en ventilatie. Minister Kuipers wil verder dat Nederland minder afhankelijk wordt van landen buiten de EU als het gaat om de beschikbaarheid van geneesmiddelen en persoonlijke beschermingsmiddelen. Burgemeester van Den Haag Jan van Zanen blikt grotendeels tevreden terug op Prinsjesdag van dit jaar. Tijdens de tocht van de Glazen Koets en bij de balkonscène was naast gejuich ook boegeroep te horen van demonstranten. Van Zanen: "Op een dag als vandaag, een belangrijke dag voor de democratie, is er natuurlijk ruimte om meningen te uiten. Dat gebeurde veelvuldig, langs de route en tijdens de balkonscène. Daarnaast waren er vijf demonstraties aangemeld, die goed zijn verlopen." Er werden door de politie zes tractoren in beslag genomen en vijf mensen werden gearresteerd. "Demonstreren mag, maar niet met groot materieel", zegt de burgemeester. Volgens de burgemeester zou de aanwezigheid van tractoren "gevaar hebben opgeleverd voor de vele toeschouwers en overige mensen die vandaag in de stad waren. Daarnaast vormden zij een risico voor de verkeersveiligheid en de aanvoerroutes voor de hulpdiensten tijdens dit nationale evenement." De burgemeester bedankt de politie en defensie voor hun inzet en zegt blij te zijn met de tijdelijke nieuwe locatie voor de Troonrede. "Gelukkig konden we dit jaar weer een Prinsjesdag met al haar facetten beleven. Mét rijtoer, balkonscène en militair ceremonieel. De Koninklijke Schouwburg bleek een waardig alternatief voor de Ridderzaal." Gemeenten, aanbieders, jongeren en het Rijk zijn het erover eens dat flinke hervormingen in de jeugdzorg nodig zijn, zodat kinderen en gezinnen de juiste zorg op de juiste plek krijgen. Die hervormingen moeten ook tot een beheersing van de uitgaven leiden. Het kabinet stelt voor 2023 eenmalig 1,454 miljard euro extra beschikbaar voor de jeugdzorg. Het kabinet gaat ervan uit dat gemeenten zelf volgend jaar 374 miljoen op de jeugdzorguitgaven besparen. In een aparte concept-klimaatnota heeft minister Jetten voor Klimaat een aantal maatregelen opgesomd, die het klimaatdoel voor 2030 dichterbij moeten brengen. Eerder vandaag bleek dat het gat tussen het streefdoel van het kabinet voor 2030 en de te verwachte uitstoot van broeikasgassen groot is. Daarom wil het kabinet het zakelijke wagenpark sneller verduurzamen. Het kabinet wil onderzoeken of het mogelijk is dat alle nieuwe zakelijke auto's al in 2024/2025 uitstootvrij kunnen zijn. Daarnaast wordt ingezet op een versnelling van de elektrificatie in de industrie en de glastuinbouw. Bijvoorbeeld door de inzet van elektrische boilers, die met subsidie kunnen worden aangeschaft. Ook het zogenoemde biobased en circulair bouwen wil het kabinet versnellen. En het gebruik van het huidige plastic, dat met fossiel wordt gemaakt, moet worden afgebouwd, en vervangen door duurzame kunststoffen. Als vijfde en laatste maatregel wil het kabinet er met 'normering' voor zorgen dat de elektriciteitsproductie eerder CO2-vrij wordt, namelijk in 2040 in plaats van pas in 2050. Eerste Kamerlid Kees Vendrik van GroenLinks wordt de voorzitter van een nieuw platform om de klimaattransitie te versnellen. Dit platform start in november, en zal het Voortgangsoverleg van het Klimaatakkoord vervangen. De huidige voorzitter van dat voortgangsoverleg, Ed Nijpels, legt dan na tien jaar betrokkenheid bij het klimaatbeleid zijn functie neer. Het nieuwe platform zal actief de dialoog met de samenleving zoeken over het klimaatbeleid. Ook zal het platform de minister voor Klimaat en Energie gevraagd en ongevraagd adviseren over klimaatmaatregelen. Het Nationaal Instituut voor Budgetvoorlichting (Nibud) is opgelucht over het energieprijsplafond. Alhoewel het Nibud niet verwacht dat het de financiële problemen van alle huishoudens oplost, denkt het wel dat het veel huishoudens zal helpen met het rondkrijgen van hun begroting en het inlopen op betalingsachterstanden. Nibud-directeur Arjan Vliegenthart: "Grote groepen zitten op dit moment structureel klem, en het is fijn dat nu de ergste paniek over de hoge energierekening eraf is." Wel stelt het instituut dat de maatregelen van het kabinet te laat zijn gekomen en te weinig oog hebben voor huishoudens rond het modale inkomen. Traditiegetrouw maakt het Nibud aan de hand van de kabinetsplannen koopkrachtplaatjes van 117 verschillende soorten huishoudens. Maar die berekeningen zijn dit jaar nog ingewikkelder dan normaal. De verschillen in uitgaven zijn namelijk tussen huishoudens in dezelfde inkomensgroep door verschillende energiecontracten en mate van isolatie steeds meer uit elkaar gaan lopen. En de opeenvolging van regelingen zorgen ervoor dat de koopkrachtvoorspellingen van vandaag er morgen weer heel anders uit kunnen zien. In hun berekeningen kon het Nibud dus bijvoorbeeld nog niet het energieplafond meenemen. Over die regeling zegt het instituut wel opgelucht te zijn, en dat dat tot wat financiële verlichting zal leiden. Toch blijft het instituut erop hameren dat mensen voorzichtig moeten blijven met geld uitgeven en niet te lang moeten wachten met het vragen van hulp. Het Nibud maakt zich met name zorgen om huishoudens die geen buffer meer hebben. In dit artikel leggen we uit waarom het koopkrachtcijfer dit jaar nog minder zegt dan normaal: De loon- en inkomstenbelasting leveren de schatkist het meeste geld op, de zorg is de grootste uitgavenpost. Hieronder de rijksbegroting samengevat: De basisbeurs voor uitwonende mbo-, hbo- en universitaire studenten gaat in studiejaar 2023/2024 met 165 euro per maand omhoog. Hiermee worden uitwonende studenten gecompenseerd voor de hoge inflatie. De tijdelijke verhoging hangt samen met de herinvoering van de basisbeurs in het volgende studiejaar. Het kabinet trekt structureel 150 miljoen extra uit voor het mbo. Dat is boven op de 200 miljoen die afgelopen zomer al structureel beschikbaar werd gesteld. Het geld moet de kansengelijkheid vergroten, een impuls geven aan de kwaliteit en innovatie van het onderwijs en zorgen voor een betere aansluiting op de arbeidsmarkt. Uit het coalitieakkoord bleek eerder al dat er jaarlijks 1 miljard extra wordt uitgetrokken om de basisvaardigheden te verbeteren. Minister Rob Jetten verwacht dat mensen door het aangekondigde prijsplafond van de energierekening beter weten waar ze aan toe zijn. "De internationale energiemarkt blijft erg onrustig en we verwachten dat dat de komende tijd nog zal voortduren, maar we willen voor mensen thuis veel meer rust en zekerheid over die energierekening", zegt hij. "Heel veel mensen lagen nu wakker: wat gaat er volgende maand gebeuren, schiet die rekening dan weer omhoog? En het risico van die extreme prijsstijgingen komt nu bij de overheid te liggen." Ook de Autoriteit Persoonsgegevens (AP) krijgt meer geld, meer dan vorig jaar al extra was toegezegd. Het kabinet blijkt gevoelig voor de noodkreet van de AP over een te karig budget. Extern was er ook kritiek. Er zouden veel zaken blijven liggen of helemaal niet worden opgepakt. Het budget stijgt van 29 miljoen dit jaar naar 41,3 miljoen in 2027. Volgend jaar gaat het om 34,4 miljoen euro. De AP denkt zelf per jaar 100 miljoen nodig te hebben om al z'n taken goed uit te kunnen voeren. Ook het Nationaal Cyber Security Centrum (NCSC) krijgt een ruimer budget: dit jaar nog 7 miljoen euro, volgend jaar 23 miljoen, oplopend naar 42 miljoen in 2027. Een verzesvoudiging dus in vijf jaar tijd. Dat geld is deels bedoeld om extra taken op zich te kunnen nemen, zoals het helpen van bedrijven. Nu is het NCSC er alleen voor de overheid en de vitale infrastructuur. De taakuitbreiding hangt samen met de fusie van het Digital Trust Center, dat nu nog onder Economische Zaken valt en speciaal voor bedrijven bedoeld is. Het kabinet zegt fors te investeren in de aanpak van georganiseerde misdaad en wil voorkomen dat "kleine jongens uitgroeien tot grote criminelen". Daarom gaat er 103 miljoen euro naar initiatieven om jongeren op het rechte pad te houden. Jeugdcriminaliteit krijgt extra aandacht in een aantal wijken. Het kabinet belooft investeringen in de hele strafrechtketen, van politie tot reclassering. Het gaat dan om extra personeel en nieuwe technologie. Ook is er geld voor het bestrijden van drugshandel, bijvoorbeeld via de haven en Schiphol. Dit geld is onder andere bedoeld voor extra camera's, betere toegangscontroles en het screenen van medewerkers. Mensen die bij een woningcorporatie huren krijgen vanaf 1 juli volgend jaar een huurverlaging. Volgens het kabinet geldt dit voor een half miljoen Nederlanders, die gemiddeld 57 euro per maand minder hoeven te betalen. Eerder werd al bekend dat de huurtoeslag wordt verhoogd, doordat de eigen bijdrage lager wordt. Mensen die recht hebben op huurtoeslag krijgen vanaf 1 januari 16,94 per maand meer. Ook op belastinggebied wil het kabinet veranderingen maken. Dit zijn de belangrijkste: Het kabinet investeert komend jaar 4 miljard euro in infrastructuur. De helft daarvan gaat naar het spoor, 1 miljard naar wegen, 500 miljoen naar vaarwegen en 500 miljoen naar waterbeheer, zoals dijken. In het Regeerakkoord is afgesproken dat er jaarlijks ongeveer 1,25 miljard euro extra naar onderhoud gaat. "Onze wegen, ons spoor, onze vaarwegen, ze worden iedere dag intensief gebruikt. Daarom moeten we zorgen dat ze goed onderhouden worden en veilig zijn. Zo houden we Nederland goed bereikbaar", zegt verantwoordelijk minister Harbers (VVD) van Infrastructuur en Waterstaat. Mogelijk zijn de investeringen niet voldoende om al het achterstallige onderhoud weg te werken. Als het niet voldoende blijkt te zijn, moet het ministerie keuzes maken welke onderhoudsprojecten het als eerste oppakt, zegt een woordvoerder tegen het ANP. Ook een tekort aan arbeidskrachten kan tot meer vertraging leiden. Voor de bereikbaarheid van nieuwe woonwijken trekt het kabinet in 2023 900 miljoen euro uit. Dat geld gaat volgens het ministerie bijvoorbeeld naar het verbeteren van bestaande wegen, extra bruggen of ov-verbindingen, maar ook naar "slimme ideeën vanuit gemeenten, zoals een extra fietstunnel of een rotonde". Ook wordt er 25 miljoen euro geïnvesteerd in meer veiligheid op Rijks-N-wegen, waar relatief veel verkeersslachtoffers vallen. Door bijvoorbeeld bermen aan te pakken, kan volgens Harbers de veiligheid op de weg verbeterd worden. De politie heeft tijdens Prinsjesdag in Den Haag in totaal vijf mensen aangehouden, onder meer vanwege belediging en het niet opvolgen van het noodbevel dat in het centrum van de stad gold. Al vroeg in de ochtend waren demonstrerende boeren naar de hofstad gekomen om te protesteren. Een aantal van hen had een trekker meegenomen. Zes trekkers zijn in beslag genomen. Ook is één boete uitgedeeld vanwege gevaarlijk rijgedrag. De oppositie vindt dat het kabinet te weinig doet en te laat handelt om de koopkracht van mensen te verbeteren. PVV-leider Wilders zegt dat hij niet onder de indruk is van een bedrag van 18 miljard euro. "Dat is ongeveer hetzelfde als wat ze hebben opgehaald aan btw en gasbaten." De voorman van de grootste oppositiepartij zegt dat het kabinet "inmiddels alle vertrouwen heeft verspeeld bij mij en een groot deel van Nederland". "Ik ben er eerlijk gezegd wel een beetje klaar mee." SP-leider Marijnissen vindt ook dat het kabinet "zeker te laat" is. Zij wijst erop dat andere landen al crisismaatregelen hebben genomen. "Dat prijsplafond voor de energie had er natuurlijk allang kunnen zijn." De totale uitgaven in de begroting 'De Koning' stijgen van 48,2 miljoen dit jaar naar 50,1 miljoen euro volgend jaar. Het salaris dat leden van het Koninklijk Huis ontvangen bedraagt in totaal 10,9 miljoen euro. Prinses Amalia zal daarvan 1,7 miljoen euro terugstorten omdat zij vorig jaar heeft laten weten dat ze het ongemakkelijk vindt om een uitkering te krijgen zolang ze daar weinig als tegenprestatie tegenover kan stellen. Koning Willem-Alexander, koningin Máxima en prinses Beatrix mogen ook functionele uitgaven doen voor personeel zoals de hofhouding en materieel. Dat stijgt komend jaar met ruim 1 miljoen euro van 31,1 miljoen euro naar 32,2 miljoen euro. De salarisstijgingen zijn gebaseerd op de cao Rijksambtenaren. Koning Willem-Alexander ontvangt dit jaar 1.007.000 euro aan inkomen en 5.125.000 euro voor personeel en materieel. Volgend jaar is dat 1.035.000 aan salaris en 5.373.000 euro voor personeel en materieel. Koningin Maxima krijgt nu 400.000 euro aan salaris. Ze krijgt 667.000 euro voor personeel en materieel. Volgend jaar is dat 411.000 euro salaris en 700.000 euro voor personeel en materieel. Prinses Beatrix ontvangt dit jaar 569.000 euro aan salaris en 1.100.000 euro voor personeel en materieel. Volgend jaar is dat 585.000 euro aan inkomen en 1.154.000 euro voor personeel en materieel. Uit de begroting blijkt verder dat de leden van het Koninklijk Huis komend jaar niet minder willen vliegen. Dit jaar stond er voor 880.000 euro op de begroting en dat bedrag staat ook voor komend jaar op de rol. In 2023 staat er 23 miljoen gereserveerd voor onderhoud aan het dak van het Paleis op de Dam. Dat moet in 2025-2026 zijn afgerond. Voor het meerjarige groot onderhoud aan De Groene Draeck is inmiddels 226.275 euro aan onderhoudskosten uitgegeven. Tot en met 2025 mag er nog 200.000 aan onderhoudskosten gemaakt worden, op laste van deze begroting. De Groene Draeck is in 1957 door de Nederlandse bevolking aan toenmalig kroonprinses Beatrix geschonken. De staat gaf bij deze gelegenheid mede het onderhoud van de Groene Draeck als geschenk. Premier Rutte vindt het "belachelijk" dat sommige demonstranten tijdens de tocht van koning Willem-Alexander in de Glazen Koets "landverrader" naar de koning riepen. Langs de route waren op sommige plekken demonstranten te zien met omgekeerde Nederlandse vlaggen en er klonk boegeroep. "Ik vind het begrijpelijk dat mensen zich uiten", zegt de premier tegen de NOS. Hij sprak over grotendeels "nette protesten" waarbij mensen hun zorgen uitten over energierekeningen en stikstof. "Maar ik ga niet goedpraten dat mensen de koning voor landverrader uitmaken." Premier Rutte in gesprek met Xander van der Wulp:  De Miljoenennota is zojuist aan alle Tweede Kamerleden aangeboden. We komen de komende uren met een aantal samenvattingen en enkele plannen lekten al uit, maar wie alles wil bekijken, kan alle teksten die zijn aangeboden hier bekijken.  De Raad van State zegt in zijn advies over de klimaatplannen van het kabinet dat er extra stappen moeten worden gezet om de klimaatdoelen voor 2030 te halen. "Met nog iets meer dan zeven jaar te gaan tot 2030 is het essentieel dat nu extra maatregelen worden genomen. Het kabinet moet knopen doorhakken over concrete maatregelen en prioriteiten stellen." Volgens de raad laten de voorlopige cijfers van het Planbureau voor de Leefomgeving zien dat de afstand tussen het wettelijke streefdoel van een emissiereductie van 55 procent in 2030 bij ongewijzigd beleid niet wordt gehaald. De reductie komt dan uit tussen 39 procent en 50 procent. Het kabinet erkent dat er nog een grote afstand moet worden overbrugd en kondigt aanvullend klimaatbeleid aan. Het kabinet toont grote ambitie, maar geeft te weinig inzicht in wat er op korte termijn en op lange termijn concreet gaat gebeuren, aldus de raad. Minister Kaag (Economie) heeft de Miljoenennota gepresenteerd aan de Tweede Kamer. Rond 15.30 uur liep ze de Tweede Kamer binnen met het bekende koffertje. Ze sprak de Kamer toe en zei onder meer dat Prinsjesdag "van oudsher een feestelijke dag is vol traditie en die beleven we vandaag, maar voor veel Nederlanders is het geen feestelijke dag". Ze sprak onder meer over maatregelen om de energieprijs voor Nederlanders in toom te houden. Ze stelde dat "de Miljoenennota gaat over onze plannen in 2022, maar mensen die nu in nood zijn kunnen daar niet op wachten." Het kabinet schat dat het prijsplafond voor gas en elektriciteit een gemiddeld huishouden volgend jaar 2280 euro oplevert. Het plan gaat uit van een gemiddeld energiegebruik van 1200 m3 gas en 2400 kWh elektriciteit per jaar. Het kabinet denkt aan een plafond van zo'n 1,50 euro voor een kuub gas en van 70 eurocent voor een kWh elektra. Als de ontwikkeling van de prijs meevalt, wordt het prijsplafond verlaagd, maar het zal voor gas niet beneden de 1,20 euro per kuub komen. Voor het deel dat huishoudens meer verbruiken, betalen ze de volle prijs. Dat moet mensen blijven prikkelen om energie te besparen, nu in Europa steeds minder gas beschikbaar is. Berekeningen van het Centraal Planbureau laten zien dat de koopkrachtmaatregelen van het kabinet voorkomen dat honderdduizenden mensen in armoede terechtkomen. Daarnaast herstelt de koopkracht voor een doorsneehuishouden. Toch leven er volgend jaar zo'n 830.000 mensen onder de armoedegrens. In de berekeningen zijn de effecten van het nieuwe beleid van de overheid meegenomen, waaronder de verhoging van het minimumloon, de zorgtoeslag en de huurtoeslag, de energietoeslag voor kwetsbare huishoudens en de verlengde verlaging van de brandstofaccijnzen. De nieuwste maatregel, het 'prijsplafond' voor de energierekening, is nog niet in deze cijfers meegenomen. Het is nog wachten op de aanbieding van de Miljoenennota aan de Tweede Kamer. Dat geeft ruimte voor wat statistische feitjes. Koning Willem-Alexander heeft vandaag zijn langste Troonrede tot nu toe voorgelezen. De Troonrede van dit jaar was op papier 2838 woorden lang, dat is bijna 300 woorden langer dan vorig jaar, schrijft persbureau ANP. De kortste Troonrede van Willem-Alexander, die sinds 2013 koning is, was in 2017. Toen was de tekst 'slechts' 1667 woorden lang. Hieronder de video van de Troonrede van dit jaar. Voor wie hem heeft gemist of hem nog eens wil zien. Het programma van Prinsjesdag is ongeveer een half uur uitgelopen. Als gevolg daarvan wordt de Miljoenennota nu om 15.30 uur aan de Kamer gepresenteerd in plaats van om 15.00 uur. Dat komt onder meer doordat de Troonrede van de koning dit jaar langer was dan gebruikelijk, maar ook doordat de aanloop langer duurde dan verwacht. Voorzitter van de Eerste Kamer Jan Anthonie Bruijn zei in afwachting van de koning in de schouwburg: "Dit hadden we beter moeten timen." Ook hadden de bussen met Kamerleden vertraging vanaf de schouwburg vanwege verkeersdrukte. Het officiële deel van Prinsjesdag zit er voor de koninklijke familie op. Nu is het wachten op de Miljoenennota, die om 15.30 uur door minister Kaag van Financiën wordt aangeboden aan de Tweede Kamer. Daarna krijgen we ook meer details over de manier waarop het kabinet omgaat met de energiecrisis. Al eerder lekte uit dat burgers voor een deel van hun energiekosten een lager tarief gaan betalen.||https://nos.nl/collectie/13915/liveblog/2445256-prinsjesdag-burgemeester-blikt-grotendeels-tevreden-terug
2022-09-20||Wekdienst 20/9: Prinsjesdag • VN bijeen voor Algemene Vergadering|| Goedemorgen! Vandaag is het Prinsjesdag en voor het eerst sinds corona kan dat weer met publiek, de traditionele rijtoer én een balkonscène. De hele dag is live te volgen bij de NOS. En in New York begint de Algemene Vergadering van de Verenigde Naties. Met een frisse noordwestenwind worden nog enkele buien aangevoerd. In de loop van de dag wordt het droger met meer ruimte voor de zon. Het wordt 's middags maximaal 17 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. In Den Haag bestaat er een "ernstige vrees voor verstoring van de openbare orde en veiligheid op Prinsjesdag." Volgens de politie waren er rond 06.30 uur enkele trekkers tegengehouden in de stad. Er geldt vandaag een noodbevel voor het centrum van Den Haag. Boeren die met trekkers naar de stad komen, worden teruggestuurd, meldt de gemeente. Voor het eerst sinds corona is Prinsjesdag weer op een traditionele manier, al wijkt de locatie af. De ceremonie is niet in de Ridderzaal, maar in de Koninklijke Schouwburg in Den Haag. Vanaf 13.00 uur vertrekt de rijtoer van Paleis Noordeinde naar de schouwburg. Stalmeester Hans Veenhuijzen van het Koninklijk Staldepartement zorgt ervoor dat die rijtoer vlekkeloos verloopt: Mooie dinsdag!||https://nos.nl/artikel/2445246-wekdienst-20-9-prinsjesdag-vn-bijeen-voor-algemene-vergadering
2022-09-20||Prinsjesdag in een roerige tijd, overleg tot het allerlaatste moment|| Het is zeer uitzonderlijk: tot de dag voor Prinsjesdag heeft het kabinet koortsachtig onderhandeld over het vertimmeren van de begroting. Eind vorige maand was het financiële plaatje eigenlijk al rond, maar er bleek meer nodig in deze tijd van oorlog en inflatie. Het leidt tot een situatie in Den Haag die je gerust chaotisch kan noemen. De afgelopen weken lekten traditiegetrouw de kabinetsplannen voor volgend jaar uit, met als sluitstuk, afgelopen vrijdag, de gehele Miljoenennota. Het kabinet komt met zo'n 17 miljard euro om de koopkracht te stutten. Belastingen gaan omlaag en het minimumloon stijgt met een historische 10 procent. Maar de plannen om de gevolgen van de torenhoge inflatie te dempen zijn niet genoeg. De gas- en elektrarekening gaat bij velen door het dak als gevolg van de oorlog in Oekraïne. En dan is het nu nog niet eens echt koud. De afgelopen dagen ging het kabinet daarom met coalitie, oppositie en energiemaatschappijen aan de slag over het in toom houden van de kosten. En dat moet dit jaar nog, als het even kan. Het nieuwe plan, een plafond voor energieprijzen, wordt vandaag gepresenteerd als een soort inlegvelletje bij de Miljoenennota. De extra kosten van compensatie voor consumenten en bedrijven worden geraamd op zo'n 10 miljard euro extra. Dat geld is er best - de schatkist profiteert flink van de gestegen (gas)prijzen - maar de moeilijkheid zit 'm vooral in iets anders. Hoe zorgen we ervoor dat het geld tijdig op de juiste plek terechtkomt? Lees hier de plannen uit de uitgelekte Miljoenennota, de eerste van het kabinet-Rutte IV: Geen partij in de Kamer is tegen het kabinetsvoornemen om mensen de winter door te helpen, maar van links tot rechts klinkt wel dat het sneller en eerder had gemoeten. Mensen willen nu weten waar ze aan toe zijn, zegt de oppositie al maanden. Maar het kabinet reageert dan keer op keer: even geduld aub, wacht tot Prinsjesdag. "Er had natuurlijk allang een pakket van tientallen miljarden moeten liggen om mensen nog dit jaar te helpen met de extreem hoge energierekening en boodschappen", twitterde PVV-leider Wilders gisteren nog. Dat het kabinet niet vooroploopt, is mede te verklaren door de aard van de regeringscoalitie. De vier partijen zitten, dankzij de ingewikkelde formatie, vast in een kwetsbaar verbond. Het is moeilijk laveren tussen alle belangen en gevoeligheden. Dat maakt de coalitie inflexibel en daardoor worden zaken vooruitgeschoven. Of in de woorden van GroenLinks-leider Klaver: "Het kabinet steekt de kop in het zand." Dat kabinet verwijst bij verwijten over de traagheid overigens doorgaans naar de overbelaste uitvoeringsinstanties die niet stante pede wijzigingen kunnen doorvoeren. "We herhalen steeds dat het ongelofelijk lastig is om dingen te doen in 2022", zei Rutte onlangs nog. "Dat heeft te maken met uitvoering en allerlei andere vraagstukken." Genoeg stof kortom voor de Algemene Politieke Beschouwingen, het debat in de Tweede Kamer over de Miljoenennota. Dat debat is morgen en overmorgen, vandaag is eerst nog het officiële gedeelte met de rijtoer, de Troonrede en het koffertje.||https://nos.nl/collectie/13915/artikel/2445244-prinsjesdag-in-een-roerige-tijd-overleg-tot-het-allerlaatste-moment
2022-09-20||Enquête: vertrouwen in de politiek is enorm laag|| Het vertrouwen in de Nederlandse politiek was de laatste jaren nog nooit zo laag als nu, blijkt uit een Ipsos-onderzoek in opdracht van de NOS. Zeven op de tien ondervraagden geven aan weinig of heel weinig vertrouwen te hebben in de landelijke politiek. Het vertrouwen in het kabinet en in premier Rutte is navenant laag. Een jaar geleden zeiden zes op de tien ondervraagden weinig of heel weinig vertrouwen te hebben in de politiek. En ook het vertrouwen in het kabinet en in Rutte is verder afgenomen. Het kabinet-Rutte IV krijgt als rapportcijfer een 4,2, een vol punt lager dan de 5,2 van rond de gemeenteraadverkiezingen in maart. Sinds het vierde kabinet-Rutte begin januari aantrad, heeft de ministersploeg nog nooit een voldoende gescoord. Uit het Ipsos-onderzoek komt naar voren dat alleen mensen die gestemd hebben op de VVD (69 procent) en D66 (55 procent) het huidige kabinet in meerderheid vertrouwen. Onder de achterban van de andere twee regeringspartijen, CDA en ChristenUnie, heerst juist groot wantrouwen tegen de ministers: zes op de tien CDA- en ChristenUnie-aanhangers hebben (heel) weinig vertrouwen in het kabinet. Bij de achterban van oppositiepartijen loopt het wantrouwen op van 71 procent onder GroenLinks en Denk naar 96 procent bij de BoerBurgerBeweging. De nieuwe dip in het vertrouwen in politici heeft te maken met het ontstaan van nieuwe crises, terwijl oude problemen niet worden opgelost. 77 procent van de ondervraagden meent dat het de verkeerde kant op gaat met Nederland, slechts 14 procent ziet het land de goede kant op gaan. Bijna twee derde van de ondervraagden (64 procent) geeft de aanpak van de energiecrisis als reden voor het gebrek aan vertrouwen in de politiek. Ook het beleid met betrekking tot de woningmarkt (59 procent), immigratie en asiel (58 procent), inflatie (56 procent) en gezondheidszorg (55 procent) worden vaak genoemd. Dat zijn dan ook de thema's waarmee het kabinet aan de slag moet. Kosten van levensonderhoud/inflatie, woningmarkt en de energielevering vormen de top-3, waarbij de inflatie er met 43 procent de boventoon voert. De politiek mag naar de mening van de ondervraagden minder aandacht hebben voor vrijheid van godsdienst, ontwikkelingssamenwerking en de stikstofproblemen. Maar liefst acht op de tien Nederlanders geven aan dat ze zich zorgen maken over de stijgende prijzen. Twee derde heeft het uitgavenpatroon daarom al aangepast, met name door goedkopere boodschappen te doen, minder energie te verbruiken en korter te douchen. Ook besteden mensen minder geld aan eten buiten de deur en aan uitstapjes. Het aantal mensen dat elke maand maar net kan rondkomen, is gestegen van 35 procent vorig jaar naar 43 procent nu. De groep Nederlanders die zegt goed te kunnen rondkomen, is in een jaar tijd afgenomen van 57 naar 44 procent. Over de asielcrisis zegt een groot deel van de ondervraagden in dit Ipsos-onderzoek dat de instroom van asielzoekers beperkt moet worden; 68 procent is het eens met die stelling. Over het afdwingen van opvangruimte bij gemeenten zegt 43 procent het daar niet mee eens te zijn. 32 procent vindt dat wél toelaatbaar. Afgelopen weekend bleek uit onderzoek van een ander instituut, I&O Research, dat zes op de tien Nederlanders het asielbeleid steunen. Verklaring voor dit verschil is volgens I&O Research waarschijnlijk dat sommige voorstanders zien dat het momenteel niet lukt om alle asielzoekers fatsoenlijk op te vangen en dat zij daarom beperking van de instroom een acceptabele tijdelijke maatregel vinden. Deelnemers aan de Ipsos-peiling is ook gevraagd hoe men denkt over de gaswinning in Groningen. 49 procent is van mening dat de gaskraan in Groningen weer open moet, nu er vrijwel geen gas meer uit Rusland komt. 20 procent is het ermee oneens, 23 procent van de ondervraagden heeft geen uitgesproken mening.||https://nos.nl/collectie/13915/artikel/2445243-enquete-vertrouwen-in-de-politiek-is-enorm-laag
2022-09-20||Boeren negeren noodbevel Den Haag, trekkers in beslag genomen|| De politie in Den Haag heeft een aantal trekkers in beslag genomen. In de stad geldt deze Prinsjesdag een noodbevel, maar tientallen boeren hielden zich daar niet aan en probeerden met trekkers het centrum binnen te rijden. Ze protesteren tegen de stikstofplannen van het kabinet. Op beelden is te zien dat bij het Schenkviaduct trekkers op opleggers zijn geplaatst en worden afgevoerd. Ook op andere plekken in en rond Den Haag zijn boeren met trekkers tegengehouden. Zo hebben tientallen boeren hun trekkers met protestborden geparkeerd in een berm in Rijswijk.  Defensie werd ingezet om trekkers af te voeren in Den Haag: Bij de acties is niemand aangehouden, zegt de politie. De eigenaren van de in beslag genomen trekkers krijgen mogelijk een bekeuring. Het is niet duidelijk waar de trekkers naartoe zijn gebracht en wanneer ze weer kunnen worden opgehaald; waarschijnlijk beslist de officier van justitie daarover. Burgemeester Van Zanen benadrukt dat boeren wel in Den Haag mogen protesteren. "Maar dan niet met zwaar materieel", zegt hij. "Ik heb er vertrouwen in dat het een vrolijke, rustige dag wordt waar de democratie wordt gevierd." Omdat er al berichten waren dat boeren vandaag op Prinsjesdag de openbare orde en veiligheid in Den Haag met trekkers wilden verstoren, werd het noodbevel afgekondigd. Ook minister Yesilgöz roept boeren op om niet met trekkers naar de stad te komen. Volgens actiegroep Agractie staan ongeveer honderd trekkers langs de route van de rijtoer van Prinsjesdag om te protesteren. Een woordvoerder, die zegt dat het niet om een gecoördineerde actie gaat, "neemt aan" dat de boeren overleg hebben gehad met de politie of gemeente. Er gelden vandaag sowieso al tal van extra veiligheidsmaatregelen in de stad nu er weer publiek welkom is bij Prinsjesdag. Dat was de vorige edities niet toegestaan vanwege de coronaregels. Boerenactiegroep Farmers Defence Force reageert woedend op het noodbevel. "Het noodbevel is zo langzamerhand het duizend-dingen-doekje van overheden om iedere vorm van democratisch protesteren af te ketsen en in te perken", zegt woordvoerster Sieta van Keimpema.||https://nos.nl/collectie/13915/artikel/2445242-boeren-negeren-noodbevel-den-haag-trekkers-in-beslag-genomen
2022-09-20||Drie doden door orkaan Fiona, Puerto Rico nog dagen zonder stroom|| In Puerto Rico en de Dominicaanse Republiek zijn drie mensen om het leven gekomen door orkaan Fiona die over de eilanden trok. De orkaan legde zondag zo'n beetje heel Puerto Rico plat. Volgens de gouverneur, Pedro Pierluisi, duurt het mogelijk nog dagen voordat het elektriciteitsnetwerk is hersteld. De slachtoffers kwamen om het leven door omvallende bomen of door verdrinking. Ook gisteren leidde Fiona nog tot problemen vanwege de aanhoudende zware regenval. De nationale garde redde meer dan 900 mensen uit benarde situaties, er is nog altijd overstromingsgevaar en bij de meeste Puerto Ricanen komt er momenteel geen drinkwater uit de kraan. Fiona trok vanuit Puerto Rico door naar de Dominicaanse Republiek. Honderden mensen werden daar geëvacueerd en op tal van plekken werden overstromingen gemeld. Meerdere dorpen zijn daardoor afgesloten geraakt van de buitenwereld. Volgens de Dominicaanse president Abinader duurt het nog enkele dagen voordat er volledig zicht is op de gevolgen van de orkaan, maar de schade is volgens het "aanzienlijk". De laatste keer dat het land hard werd geraakt door een orkaan was in 2018. Fiona trekt nu weg naar het noorden, richting de Turks- en Caicoseilanden. De verwachting is dat de orkaan boven het warme water weer toeneemt in kracht, van categorie 1 naar categorie 3. Dat is de op twee na hoogste categorie. Voor de archipel is een orkaanwaarschuwing afgegeven door het Amerikaanse orkaancentrum NHC.||https://nos.nl/artikel/2445241-drie-doden-door-orkaan-fiona-puerto-rico-nog-dagen-zonder-stroom
