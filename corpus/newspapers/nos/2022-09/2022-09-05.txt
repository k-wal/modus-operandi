2022-09-05||Onafhankelijke jurist gaat in beslag genomen documenten van Trump beoordelen|| Een onafhankelijke jurist wordt aangesteld om de in beslag genomen documenten uit het huis van Donald Trump te beoordelen. De rechtbank heeft het verzoek van de Amerikaanse oud-president daarvoor goedgekeurd. Zo'n special master moet beoordelen of de documenten geheim moeten blijven. De FBI doorzocht de villa van Trump in Florida omdat hij mogelijk de Amerikaanse spionagewet heeft overtreden door geheime stukken uit het Witte Huis mee te nemen en thuis te bewaren. Bij de huiszoeking werden ruim dertig dozen en containers in beslag genomen, met daarin onder meer geheime documenten en lege mappen waarop stond dat de inhoud ervan (top)geheim was. De Amerikaanse inlichtingendiensten mogen gewoon verder gaan met het onderzoek naar Trumps omgang met geheime documenten, maar de in beslag genomen documenten kunnen tijdelijk niet worden onderzocht. Daarmee wordt het onderzoek vertraagd. Overigens werd de rechter die Trumps verzoek heeft goedgekeurd in 2020 door Trump zelf aangesteld als rechter in Florida.||https://nos.nl/artikel/2443470-onafhankelijke-jurist-gaat-in-beslag-genomen-documenten-van-trump-beoordelen
2022-09-05||Oud-journalist Ivan Safronov krijgt in Rusland 22 jaar voor landverraad|| Een voormalig journalist is in Rusland tot een gevangenisstraf van 22 jaar veroordeeld wegens landverraad. Hij zou geheime informatie over de verkoop van wapens in het Midden-Oosten hebben doorgegeven aan een Tsjechische inlichtingendienst. Ivan Safronov (32) was tot enkele jaren terug defensiespecialist van onder meer de handelskrant Kommersant. Hij ontkent dat hij staatsgeheimen heeft doorgegeven. Zijn advocaten vermoeden dat hij wordt gestraft omdat hij in 2019 het nieuws boven tafel kreeg dat Rusland militaire vliegtuigen aan Egypte wilde verkopen. Safronov werd in 2020 gearresteerd. Op dat moment werkte hij als adviseur van het nationale ruimtevaartinstituut Roskosmos. Hij weigert schuld te bekennen, ook al had hem dat een halvering van de straf opgeleverd. Hij zegt dat hij de informatie over de wapenorder uit openbare bronnen had verkregen. Hij gaat tegen de uitspraak in beroep. Een van zijn advocaten richtte zich na de uitspraak tot de aanwezige journalisten. "Safronov kreeg 22 jaar voor zijn journalistieke werk. Ik wil dat ieder van jullie zich afvraagt wat het waard is om dit beroep te blijven uitoefenen. Als iemand 22 jaar krijgt voor het doen van zijn werk." Mensenrechtenadvocaat Pavel Tsjikov spreekt van een "barbaarse, demonstratief wrede straf, tekenend voor het huidige Rusland". Hij kent geen vergelijkbare zaken waarbij iemand zo'n lange straf kreeg, laat staan voor een journalist. Voorafgaand aan de zitting van vandaag hadden meerdere onafhankelijke Russische media in een verklaring om Safronovs vrijlating gevraagd.||https://nos.nl/artikel/2443466-oud-journalist-ivan-safronov-krijgt-in-rusland-22-jaar-voor-landverraad
2022-09-05||Ongewenst gedrag bij Formule 1 in Zandvoort, 'nog nooit zo vernederd gevoeld'|| Meer dan twintig vrouwen zeggen dat ze bij de Grand Prix in Zandvoort het slachtoffer zijn geweest van ongewenst gedrag. Zij hebben zich gemeld bij Formule 1 Vrouwen, een club voor vrouwelijke fans van de sport. De meldingen gaan over het maken van ongewenste foto's en video's, nageroepen worden en betast worden aan billen, borsten en buik, aldus fancluboprichter Svenja Tillemans. 25 vrouwen hebben zich sinds vrijdag bij haar gemeld. Het is niet de eerste keer dat bezoekers van grands prix te maken krijgen met ongewenst gedrag. Afgelopen juli waren er ook al meldingen van onder meer seksisme en racisme door met name Nederlandse racefans bij de Formule 1-race in Oostenrijk. Een van de vrouwen die afgelopen weekend in Zandvoort werden lastiggevallen, is de 21-jarige Naomi, die uit privacyoverwegingen niet met haar achternaam genoemd wil worden. Zij bezocht de race samen met haar vader. "Ik had er twee jaar lang naar uitgekeken", zegt ze. "Maar na de ervaringen van afgelopen weekend denk ik niet dat ik nog een keer naar de Formule 1 wil gaan." Dat heeft te maken met de opmerkingen die mannen naar haar riepen. "Ik heb ontstekingen aan mijn knieën, dus zitten er pleisters op. Ik hoorde mannen zeggen: 'Die heeft vanmiddag lekker op haar knieën gezeten', 'Zo, die heeft het druk gehad gisteravond', en 'Ach, zonder die pleisters kan je ook al zien dat het een pijpslet is'." Naomi zegt dat dit gebeurde op de momenten dat ze zonder haar vader was, bijvoorbeeld om naar het toilet te gaan of eten en drinken te halen. "Ze kozen echt de momenten uit dat ik alleen was", zegt ze. "Ik heb mij op een evenement nog nooit zo vies, vernederd en minderwaardig gevoeld. En onveilig. Na de race zijn we daarom ook zo snel mogelijk naar huis gegaan." Ook de 43-jarige Sara (echte naam bekend bij de redactie) kreeg te maken met ongewenst gedrag op de momenten dat ze alleen was. "Als ik naar het toilet wilde, werd ik er niet langs gelaten, of riepen mannen me na: 'Hee lekker ding, waar ga je naartoe?' Ik voelde me daardoor niet veilig." Op de tribune werd Sara gefilmd. "Mijn man was even weg. Er werd een nummer opgezet dat ik erg leuk vond, dus ik ging mee dansen. Maar toen pakte een onbekende man mijn hand. Toen ik opkeek, zag ik dat zijn vriendengroep ons filmde. Dat was erg onprettig. Toen mijn man weer terug was, zijn we meteen weggegaan." Sara benadrukt dat ze van autosport houdt, en dat ze het evenement verder goed georganiseerd vond. "Ik wil zeker nog wel een keer gaan. Maar er moet een man bij je zijn. Als vrouw alleen lijkt het me verschrikkelijk." Sara en Naomi zeggen dat ze het fijn hadden gevonden als er opvangplekken voor slachtoffers waren geweest. Sara: "Zodat je weet: als er wat is, dan kun je daar naartoe." Naomi had wel een steward gevonden bij wie ze haar verhaal kon doen. "Zij heeft me lief opgevangen, maar kon verder niets voor me doen." Vandaag heeft ze melding gemaakt van haar ervaringen via een mail naar de organisatie. Daar heeft ze nog geen reactie op gehad. Bij de politie zijn geen aangiftes bekend van seksueel grensoverschrijdend gedrag langs het circuit van Zandvoort. De Dutch Grand Prix laat weten op de hoogte te zijn van één melding van ongewenst gedrag, en vier meldingen van andere klachten. In een schriftelijke reactie staat dat de organisatie ongewenst en intimiderend gedrag niet tolereert. "Elk incident is er een te veel. We doen er alles aan om al onze bezoekers een veilig en plezierig verblijf te laten beleven." Zo zette de organisatie stewards, beveiligers en camerabeelden in. Ook was er een noodnummer waar bezoekers een bericht naar konden sturen. Dat er zo'n noodnummer was, moedigt Tillemans aan. "Vrouwen zijn dit gedrag zat. Ik vind het heel erg dat dit gebeurt bij iets waar ik heel veel van houd."||https://nos.nl/artikel/2443465-ongewenst-gedrag-bij-formule-1-in-zandvoort-nog-nooit-zo-vernederd-gevoeld
2022-09-05||Tunnelvisie leidde tot rechterlijke dwaling bij flatmoord, hoe uniek is dat?|| 14 jaar onterecht vast. De vrijspraak in de zaak van de Rosmalense flatmoord betekent een rechterlijke dwaling van behoorlijke omvang. Het Openbaar Ministerie biedt daarom excuses aan de ten onrechte veroordeelde Rob B. aan, en gaat kijken naar een schadevergoeding. Hoe heeft het zo mis kunnen gaan? En hoe uniek is deze zaak? "Het belangrijkste punt is dat andere scenario's dan moord door B. niet werden onderzocht", zegt criminoloog Jasper van der Kemp van de Vrije Universiteit. Hij onderzoekt met het project Gerede Twijfel mogelijke rechterlijke dwalingen, waaronder de flatmoord. "De zaak leek ook simpel: hij was binnen bij haar, met de deur dicht, dus hij moest het zijn." Het nalopen van alle opties lijkt een logisch onderdeel van het politieonderzoek maar het gebeurt niet altijd, zegt Van der Kemp. In dit geval was al het onderzoek gericht op het bevestigen van B. als verdachte. "Er is niet gezocht naar bewijzen die andere scenario's zouden kunnen bevestigen." Er was dus sprake van tunnelvisie. B. had een sluitend alibi: hij was een rondje fietsen op het moment van overlijden van zijn vriendin. Het onderzoek naar het alibi werd echter verkeerd uitgevoerd, zegt de criminoloog, waardoor dat alibi ten onrechte onderuit werd gehaald. "Een politieagent fietste op normale snelheid de afgelegde route van B., terwijl hij vanwege medicatie niet zo snel kon fietsen. Niemand was bij dat alibi-onderzoek kritisch genoeg." Bij de veroordeling speelde het een belangrijke rol dat onwaarschijnlijk werd geacht dat Van den Hoogen haar eigen keel kon doorsnijden. "Het was voor de politieagenten lastig voor te stellen dat iemand zichzelf de keel doorsnijdt, en de deskundigen hebben zich daarin laten meeslepen", zegt rechtspsycholoog Peter van Koppen, verbonden aan het Nederlands Studiecentrum Criminaliteit en Rechtshandhaving te Leiden. Volgens criminoloog Van der Kemp wordt tegenwoordig op de politieopleiding meer dan voorheen aandacht besteed aan het kritisch bekijken van bewijzen en het onderzoeken van meer onwaarschijnlijke scenario's. "Dat kritische denkpatroon moet onderdeel van de hele strafrechtketen zijn, dus ook van de officier van justitie en de rechter." Volgens rechtspsycholoog Van Koppen is daar nog een wereld te winnen. "Rechters zijn opgeleid in het recht, niet in waarheidsvinding en hoe bewijs in elkaar steekt. Om bewijs goed te begrijpen moet je een goede cursus wetenschapsfilosofie krijgen." Is de rechterlijke dwaling in de zaak van de Rosmalense flatmoord reden tot zorgen over het gehele rechtssysteem? "Dat niet", zegt Van Koppen. "Dat werkt over het algemeen goed, maar dus niet altijd goed genoeg in zaken waarbij het bewijs ingewikkeld is. Dat zijn in Nederland geen honderden zaken, maar wel voldoende zaken om je zorgen over te maken." Af en toe een rechterlijke dwaling is onvermijdelijk, zegt criminoloog Van der Kemp. "Elk systeem kent fouten, maar het mag geen fout zijn die voortkomt uit een gebrek aan kritisch denken."||https://nos.nl/artikel/2443460-tunnelvisie-leidde-tot-rechterlijke-dwaling-bij-flatmoord-hoe-uniek-is-dat
2022-09-05||Klopjacht na steekpartijen Canada duurt voort: verdachten beschuldigd van moord|| De twee verdachten van de steekpartijen gisteren in Canada zijn officieel beschuldigd van moord, heeft de Canadese politie bekendgemaakt. De twee zijn nog voortvluchtig. Het aantal gewonden is inmiddels opgelopen naar minstens achttien. Het dodental staat op tien. De politie zoekt Damien Sanderson (31) en Myles Sanderson (30) voor meerdere steekincidenten in James Smith Cree Nation, een gemeenschap van oorspronkelijke bewoners van Canada, en in de omliggende provincie Saskatchewan in Midden-Canada. Politiekorpsen in Saskatchewan en de naburige provincies Alberta en Manitoba zoeken naar de twee mannen, die gisteren gezien zijn in de stad Regina. Politiechef Evan Bray van Regina zei vandaag dat het onderzoek wordt voortgezet door een vers team van onderzoekers en politieagenten. Nieuwe informatie over waar de mannen kunnen zijn, deelde Bray niet. Hij riep mensen op om informatie over de verdachten aan de politie door te geven. De Canadese nieuwszender CBC meldt dat de politie al sinds mei op zoek is naar verdachte Myles Sanderson. Sanderson had een gevangenisstraf van bijna vijf jaar gekregen voor onder meer mishandeling, diefstal en bedreigingen. Hij werd voorwaardelijk vrijgelaten, maar kwam niet opdagen bij zijn reclasseringsambtenaar en verdween. De Canadese politie denkt dat sommige slachtoffers van gisteren een bewust doelwit waren en dat andere willekeurig zijn aangevallen. Afgezien van foto's en fysieke beschrijvingen heeft de politie geen informatie over de verdachten vrijgegeven. Evenmin is iets gezegd over mogelijke motieven. Ook de relatie tussen de twee mannen blijft onduidelijk. Deze reeks aanvallen is een van de dodelijkste bloedbaden in Canada van de afgelopen jaren. In 2019 reed een man in op voetgangers, waarbij tien mensen omkwamen. In 2020 maakte een man verkleed als agent 22 dodelijke slachtoffers, door brandstichting en vuurwapengeweld.||https://nos.nl/artikel/2443458-klopjacht-na-steekpartijen-canada-duurt-voort-verdachten-beschuldigd-van-moord
2022-09-05||Belg Stefaan Decraene nieuwe topman Rabobank|| De Belg Stefaan Decraene (57) wordt de nieuwe topman van Rabobank. De benoeming is voor vier jaar. Decraene volgt Wiebe Draijer op, die eerder bekendmaakte per 1 oktober terug te treden. Decraene begint in de loop van dit najaar; wanneer precies is nog niet bekend omdat hij zijn werkzaamheden bij BNP Paribas nog moet afronden. De Belg was eerder topman van Dexia Bank België en zit sinds tien jaar in de directie van de Franse bank BNP Paribas. Daar heeft hij de leiding over de consumentenactiviteiten. Tot Decraene aantreedt, wordt het bestuursvoorzitterschap bij Rabobank waargenomen door financieel directeur Bas Brouwers. De raad van commissarissen van Rabobank vindt Decraene een resultaatgerichte leider, staat in een verklaring. "Hij stimuleert samenwerking en daagt uit tot persoonlijke ontwikkeling. Dat past naadloos bij de coöperatieve mentaliteit van onze bank", aldus voorzitter Marjan Trompetter van die toezichtsraad.||https://nos.nl/artikel/2443455-belg-stefaan-decraene-nieuwe-topman-rabobank
2022-09-05||Alternatieve borstenfoto toont hoe Linda-cover eruit kon zien || Om te laten zien dat een tijdschriftomslag met topless vrouwen ook divers kan zijn, hebben de feministische platforms Damn, Honey en FMNST en fotograaf Mona van den Berg een alternatief gemaakt van de veelbesproken borstencover van tijdschrift Linda. De september-editie van de Linda stond in het teken van borsten, onder meer met een cover vol bekende vrouwen die topless poseren. De bedoeling was om zo de vrouwenborst te normaliseren, zei hoofdredacteur Karin Swerink. Maar critici vonden dat de selectie vrouwen niet representatief en inclusief genoeg was. Op de alternatieve cover die vandaag op sociale media is gedeeld, staan onder meer een trans vrouw, een vrouw in een rolstoel en een non-binair persoon, begeleid door teksten als "FMNST", "Diversitiet, wij vieren iedereen" en "This is Us". Een van de initiatiefnemers is podcastmaker Nydia van Voorthuizen. Ook zij vond de bewuste Linda-cover niet divers genoeg. "We zijn helemaal voor het laten zien van borsten en verschillende lijven, maar de cover van Linda viel toch tegen. De vrouwen leken erg veel op elkaar en waren allemaal erg slank." Linda-hoofdredacteur Swerink reageerde eerder op de kritiek, waarin ze liet doorschemeren dat veel mensen niet wilden meewerken. "Als ik naar de cover kijk, snap ik wat mensen bedoelen, naast alle enthousiaste reacties", reageerde Swerink in het NPO Radio 1-programma Spraakmakers. "We hebben alleen invloed op mensen die 'ja' zeggen, maar niet op mensen die 'nee' zeggen. Daar hebben we respect voor, ik ga niemand aan de haren erbij trekken." Maar dan had dit thema even moeten worden uitgesteld, vindt Van Voorthuizen. "Als een blad voor zo'n onderwerp kiest, dan kan het wat moeite kosten voordat je een goede afspiegeling hebt van de maatschappij. Maar dan moet je toch pas tot publicatie overgaan als die diversiteit er is. Ik weet zeker dat als Linda naar vrouwen in een rolstoel of transvrouwen had gezocht, ze ook gevonden zouden zijn." Plussizemodel en influencer Lotte van Eijk, een van de modellen op de alternatieve cover, deelt de mening van Van Voorthuizen. "Ik geloof er echt helemaal niets van dat het niet gelukt is. Wie heb je dan gevraagd, denk ik dan." Er speelt ook iets anders mee in de keuzes die de Linda-redactie gemaakt heeft, denkt Van Voorthuizen. "Linda wil graag bekende mensen op de cover. En die voldoen doorgaans weer aan het traditionele schoonheidsideaal. Als Linda deze vrouwen op de cover blijft zetten, dan zit je in een cirkel." De cover van Linda:  Dat heeft weer gevolgen voor mensen die zich niet vertegenwoordigd zien in zo'n blad, zegt Van Voorthuizen. "Als je jezelf niet terugziet in de mainstreammedia, dan ga je kritischer zijn over je lijf. En wat als mooi wordt gezien, is ook maar gewoon bedacht. Als je rimpels hebt, dik bent of een handicap hebt, kun je ook mooi zijn." "Nu heeft de redactie wel gezegd begrip te hebben voor de kritiek", zegt Van Voorthuizen. "Maar als Linda onze cover had gemaakt, dan was de impact veel groter geweest, omdat zij vele malen groter zijn dan wij. Daarom hopen we dat nu iemand op de redactie zegt: we gaan het de volgende keer anders doen."||https://nos.nl/artikel/2443453-alternatieve-borstenfoto-toont-hoe-linda-cover-eruit-kon-zien
2022-09-05||Van het huis van Nadeem in Pakistan zijn alleen houten balken en bakstenen over|| Op de plek van Nadeem Kakars huis, in de Hanna Urak-vallei in de provincie Beloetsjistan, staat niets meer overeind. Er liggen houten balken, wat bakstenen, takken en vooral heel veel stof. Nadeem is een van zes broers, van wie er twee bij hun moeder wonen. De andere vier zijn getrouwd en hadden met hun gezin een eigen huis. Nu zijn alle vijf de huizen verwoest. "We hebben niets meer, helemaal niets", zei hij tegen journalist Hafiz Ullah Sherani, die voor de NOS het gebied bezocht. Beloetsjistan is zwaar getroffen door de overstromingen die Pakistan sinds juni treffen. En dat terwijl de jaarlijkse moesson deze arme provincie gewoonlijk overslaat. In Hanna Urak, een vallei vlak bij de provinciehoofdstad Quetta, regende het eind vorige maand twee dagen lang onafgebroken. Inmiddels is het water voor een groot deel weggetrokken. Nadeem en zijn broers maken de balans op. Ze slaan het stof uit een paar kussens, graven een metalen deur uit en zetten de koelkast langs de weg. Om te slapen hebben ze een tent gekregen, maar ze hebben nauwelijks te eten. "We hebben één keer voedselhulp gekregen, maar verder helemaal niets." Met een vrachtwagen wordt een lading hulpgoederen bezorgd. Maar genoeg is het niet, vertelt Shabeer Ahmed Kakar, een medewerker van de lokale hulporganisatie Mercy Corp. "De mensen hebben veel problemen, op het gebied van gezondheid en landbouw. De scholen zijn voor onbepaalde tijd gesloten. Mensen hebben niet genoeg te eten. En de ironie is dat zelfs wanneer mensen voedselhulp krijgen, ze de middelen niet hebben om het eten te bereiden, of borden om het van te eten." In sommige kampen wordt gekookt eten uitgedeeld, maar bij Nadeem in de buurt kregen mensen ongekookte rijst. Ook de appelbomen, de belangrijkste inkomstenbron in deze vallei, liggen grotendeels afgebroken op de grond. Eromheen liggen nog wat beschadigde appels. Het is een groot economisch verlies, vertelt dorpsleider Kaleem Ullah Kakar. "Onze bomen brengen gewoonlijk zo'n 180 euro per boom per jaar op", zegt hij. In de vallei wonen zo'n 10.000 mensen. Hier alleen al zijn 50.000 appelbomen verwoest. "Die moeten opnieuw geplant worden. Maar het duurt zes jaar voor een jonge boom voor het eerst fruit geeft. En dan duurt het nog een paar jaar voordat de jaarlijkse opbrengst omhooggaat. Wat betreft de appelproductie is het verlies voor dit gebied zo'n 11 miljoen euro", zegt Kaleem Ullah Kakar. Het gaat dus jaren duren om deze sector weer op te bouwen. In het hele land is volgens Pakistans minister van Klimaat, Shelly Rehman, bijna de helft van alle gewassen verloren gegaan. En Pakistan kampte voor de overstromingen al met hoge voedselinflatie. De Pakistaanse regering schat in dat de economische schade door het hele land 10 miljard dollar bedraagt, en heeft dit weekend nogmaals een beroep op de internationale gemeenschap gedaan voor hulp. Nadeem Kakar en zijn broer wachten hier niet op. Ze zijn begonnen het puin te ruimen, zodat ze hun huizen zelf opnieuw kunnen opbouwen. "Alles wat we hadden waren die vijf huizen", zegt hij. Ze maken zich wel zorgen over mogelijke nieuwe overstromingen, maar hebben geen keus. "We hebben ergens anders geen grond. Onze enige optie is om onze huizen weer op dezelfde plek te bouwen."||https://nos.nl/artikel/2443451-van-het-huis-van-nadeem-in-pakistan-zijn-alleen-houten-balken-en-bakstenen-over
2022-09-05||Duitsland stelt sluiting twee kerncentrales uit tot na de winter|| Duitsland stelt de voorgenomen sluiting van twee kerncentrales in het zuiden van Duitsland uit tot april volgend jaar. De minister van Economische Zaken, vicepremier Habeck, wil de centrales achter de hand houden om ook bij een worstcasescenario de komende winter elektriciteit te kunnen leveren . Aanleiding voor het besluit is de uitkomst van een stresstest van het elektriciteitsnetwerk waarbij de mogelijke gevolgen van tegenvallers in kaart zijn gebracht. Wat als deze winter de gasimport uit Rusland helemaal stilvalt? Wat als de import van stroom van kerncentrales uit Frankrijk tegenvalt? Wat als het een extreem koude winter wordt? Daaruit kwam naar voren dat kortdurende stroomuitval de komende winter zeer onwaarschijnlijk is, maar niet volledig kan worden uitgesloten. De drie overgebleven kerncentrales zouden eind dit jaar dichtgaan. Omdat de gasleveranties uit Rusland uiterst onzeker zijn geworden, wordt al maanden gediscussieerd over de vraag of ze open moeten blijven, om verzekerd te zijn van voldoende elektriciteit. Zowel de oppositie als de regeringspartij FDP is daarvoor. Met name voor regeringspartner Die Grünen, waar Habeck lid van is, is het een moeilijke kwestie. De partij is ontstaan uit de anti-kernenergie-beweging, en nog altijd is het verzet diep in de partij verankerd. Maar ook daar wordt inmiddels pragmatisch gedacht. Vooraanstaand partijlid Bernd Schreyer zei afgelopen maand al: "Als uit de stresstest blijkt dat kernenergie nodig is om de komende winter door te komen, dan denk ik: wat maakt het ook uit, die paar maanden." De derde kerncentrale, in Lingen vlak over de grens bij Oldenzaal, gaat wel per 31 december definitief dicht.||https://nos.nl/artikel/2443450-duitsland-stelt-sluiting-twee-kerncentrales-uit-tot-na-de-winter
2022-09-05||Vrachtwagenchauffeur die politieagent doodreed: hij pikte mijn remweg in || De man die vorig jaar in Rotterdam politieagent Arno de Korte doodreed, zegt dat hij zich de aanrijding niet goed kan herinneren. De motoragent wilde de verdachte en zijn vrachtwagen tot stoppen dwingen door voor hem te gaan rijden en een stopteken te geven. Verdachte Willem M. stopte niet en reed de agent aan, die honderden meters werd meegesleurd. M. zei in de rechtbank in Rotterdam dat hij nog weet dat het een ongeluk was. Hij zou de agent pas hebben gezien toen die vlak voor de vrachtwagen kwam rijden. Hij zou een aanrijding hebben willen vermijden, maar een fatale gok hebben gemaakt. "Als ik volop in de remmen was gegaan, had ik hem ook geraakt. Het stoplicht voor rechtdoor was groen, dus heb ik daarvoor gekozen in de hoop dat het goed zou gaan. Als ik had geremd, had ik het achteropkomend verkeer gehinderd. Die man pikte mijn remweg in naar mijn gevoel", vertelde de chauffeur. Het Openbaar Ministerie denkt dat M. de motoragent met opzet heeft geraakt. Getuigen hoorden dat hij gas gaf en schakelde, nadat hij een volgteken had gekregen. "Ze zagen dat hij geen enkele poging deed om uit te wijken, de motorrijder frontaal aanreed en vervolgens doorreed", zei de officier van justitie eerder. M. zei vandaag dat hij zich de aanrijding niet goed kan herinneren en ook niet weet waarom hij doorreed, nadat hij De Korte had geraakt. Hij moet iets hebben gemerkt. Op beelden was te zien dat hij kort na de aanrijding stopte om de schade aan de vrachtwagen op te nemen. Nadat hij de container die hij vervoerde had afgeleverd, reed hij meerdere keren langs de plaats van de aanrijding, maar ook daarvan zou hij zich niets kunnen herinneren. Bij de uitvaart van de motoragent was er een vier kilometer lang eerbetoon van zijn collega's: M. handelde uit rancune tegen de politie, denkt het OM. In 2015 reed M. bij Rotterdam ook een motoragent aan. Die mist als gevolg daarvan een arm. Volgens de agent deed M. het met opzet, maar de rechter achtte alleen onvoorzichtig rijgedrag bewezen. Wel was zijn vrachtwagen te zwaar beladen. M. werd veroordeeld tot 240 uur werkstraf, een voorwaardelijke celstraf en rij-ontzegging. In 2020 reed hij in Rockanje een bejaarde vrouw dood. Politieonderzoek wees toen uit dat hij dat niet had kunnen voorkomen, hoewel ook nu zijn truck te zwaar beladen was. Het Openbaar Ministerie komt morgen met de strafeis in de nieuwe zaak.||https://nos.nl/artikel/2443448-vrachtwagenchauffeur-die-politieagent-doodreed-hij-pikte-mijn-remweg-in
2022-09-05||Staghouwer stapt op als minister van Landbouw: 'Ben niet de juiste persoon'|| Henk Staghouwer stapt op als minister van Landbouw, Natuur en Voedselkwaliteit. "Ik heb mij de vraag gesteld of ik de juiste persoon ben om leiding te geven aan de opgaven die er liggen", zei de ChristenUnie-bewindsman in een korte toelichting op zijn ministerie. "Ik ben afgelopen weekend tot de conclusie gekomen dat ik die persoon niet ben." Staghouwer zei dat de landbouw- en visserijsector behoefte heeft aan perspectief voor de toekomst. "Dat die opgaven groot zijn is duidelijk." Staghouwer beantwoordde verder geen vragen. Volgens ingewijden voelde hij te weinig vertrouwen bij de Tweede Kamer in zijn optreden bij de aanpak van het stikstofprobleem. Totdat er een definitieve opvolger gevonden is, zal Staghouwers partijgenoot Carola Schouten zijn portefeuille waarnemen. Zij is nu minister voor Armoedebeleid, maar was in het vorige kabinet minister van Landbouw. Staghouwer was negen maanden minister van Landbouw. Eerder was hij onder meer gedeputeerde in de provincie Groningen. Hij is de eerste bewindspersoon van Rutte IV die aftreedt. Kijk hier naar de verklaring van Staghouwer: Staghouwer (60) lag al langere tijd niet goed in de Tweede Kamer. Toen het kabinet de aanpak van de stikstof presenteerde, was het de bedoeling dat hij met maatregelen zou komen om de boeren toekomstperspectief te geven. Maar de voorstellen die hij in de ministerraad presenteerde, werden onvoldoende gevonden. De Kamer eiste alsnog perspectief voor de sector, en dat perspectief moest er voor Prinsjesdag zijn. Maar vandaag meldde Staghouwer dat hij de plannen opnieuw uitstelt. Hij schreef aan de Kamer dat hij wil wachten op de uitkomsten van de gesprekken onder leiding van Johan Remkes. Voor ChristenUnie-leider Gert-Jan Segers is het "een verdrietige dag", schrijft hij in een reactie. Hij vindt het "beroerd" dat het niet gelukt is het ChristenUnie-team intact te houden. Segers prijst de eerlijkheid van zijn partijgenoot. "Henk zat hier nooit voor zichzelf, maar altijd voor de zaak." Desgevraagd zegt Segers dat hij zelf niet Staghouwer zal opvolgen. Hij blijft fractievoorzitter in de Tweede Kamer. Ook premier Rutte heeft gereageerd op het vertrek van Staghouwer: D66-fractievoorzitter Jan Paternotte noemt Staghouwer "een bestuurder met een warm hart". "Hij ging het waagstuk van de politiek aan, wetend dat de opgave lastig zou zijn. De openheid waarmee hij zijn besluit verklaart verdient lof." Kamerlid Caroline van der Plas van de BoerBurgerBeweging (BBB) noemt het vertrek van Staghouwer onvermijdelijk. "Als minister van Landbouw was hij totaal niet geschikt." Ook voor landbouworganisatie LTO Nederland kwam Staghouwers vertrek "niet geheel onverwacht". Voorzitter Van der Tak signaleerde dat Staghouwer in de Tweede Kamer weinig draagvlak had. "Hij kon het niet goed genoeg onderbouwen, hij kreeg het er niet doorheen." Het is volgens LTO cruciaal dat er snel een nieuwe minister van Landbouw wordt benoemd. De belangrijke dossiers in de sector vragen daarom, stelt Van der Tak. Zijn organisatie heeft "met respect kennis genomen" van Staghouwers besluit. Bart Kemp van boerenbelangenorganisatie Agractie is kritischer en noemt Staghouwer "een vriendelijke man, maar niet een daadkrachtig persoon die ook het goede zoekt voor de boeren". Wel zegt Kemp dat Staghouwer had te maken met "een onmogelijke opgave".||https://nos.nl/artikel/2443445-staghouwer-stapt-op-als-minister-van-landbouw-ben-niet-de-juiste-persoon
2022-09-05||Nieuwe NS-stakingen op komst, komende vrijdag in Randstad|| De spoorvakbonden hebben een nieuwe stakingsgolf aangekondigd om betere werkomstandigheden te eisen. Er komen opnieuw regionale stakingen, verspreid over drie dagen. Volgens de vakbonden FNV, CNV en VVMC heeft de eerste stakingsgolf van vorige maand, die verspreid was over vijf dagen, onvoldoende opgeleverd. Komende vrijdag leggen NS-medewerkers het werk neer in de regio's Noordwest en West. Dinsdag 13 september volgen de regio's Oost, Zuid en Noord en op donderdag 15 september de regio Midden. Vorige week lag het NS-treinverkeer in het hele land stil vanwege de staking in het midden van het land, op het traject tussen Amsterdam Centraal en Schiphol na. Door de staking bleven de perrons leeg op Utrecht Centraal: "Alhoewel de stakingen van 24, 26, 29, 30 en 31 augustus qua actiebereidheid en effect op de dienstregeling en alle andere werkzaamheden bij NS een daverend succes zijn geweest, ligt er nog steeds geen nieuwe cao", schrijven de vakbonden in een verklaring. De NS-top liet in een reactie op de eerdere stakingen weten dat de NS "aan zet" is, maar concrete toezeggingen bleven vooralsnog uit. De nieuwe stakingsgolf is nog niet officieel bij de NS aangekondigd, laat een woordvoerder vanavond weten. "Wij hebben daarom nog geen zicht op de gevolgen voor de reiziger." De treinen van de regionale vervoerders, zoals Arriva, Breng en Blauwnet, vallen niet onder de stakingen. Een deel van de internationale treinen bleef tijdens de eerste stakingsronde ook rijden. De vakbonden waarschuwen dat er landelijke stakingen zullen volgen als na de tweede stakingsgolf geen nieuwe cao is afgesproken.||https://nos.nl/artikel/2443439-nieuwe-ns-stakingen-op-komst-komende-vrijdag-in-randstad
2022-09-05||Parlementaire enquête: zwijgplicht voor schadeafhandelaars|| Zwijgplicht bij de beoordeling van schade aan huizen. Achteraf door juristen van Shell en Exxon foutief aangepaste notulen. En emotionele reacties op de houding van de landelijke politiek bij de afhandeling van gaswinningsproblemen. Er kwamen vandaag veel intrigerende kwesties aan de orde, bij aanvang van de derde week van de parlementaire enquête Groningen. Een van de getuigen, Jacques Wallage, was samen met Jan Kamminga van 2014 tot 2015 voorzitter van de zogenoemde Dialoogtafel; een groep van bewoners, ondernemers en maatschappelijke organisaties die als taak had om los van bestuurders mee te praten over oplossingen. Een van de eerste dingen die de Dialoogtafel wilde bereiken is dat gedupeerden niet langer afhankelijk zouden zijn van schadebeoordelingen door de NAM. Tot verontwaardiging van Wallage en Kamminga kregen ze van schade-afhandelaars te horen dat ze een zwijgplicht hadden. "Ze vertelden ons: wij mogen niet praten over de spelregels die de NAM ons heeft opgelegd. Dus zij moesten een beoordeling geven en zeggen; mensen, nee we gaan het niet doen, of we gaan het maar half doen. Maar ze mochten aan mensen niet uitleggen welke richtlijnen zij mee hadden gekregen". Wallage stoorde zich aan de opstelling van toenmalig minister van Economische Zaken Henk Kamp, die maar bleef herhalen dat alleen hij verantwoordelijk was voor de gaswinning in Groningen. "Wij vonden dat we aan die Dialoogtafel ook mee moesten praten over het gasbesluit en over de te winnen hoeveelheid gas", vertelt Wallage. Maar Kamp vond het alleen zijn verantwoordelijkheid. Daarover zegt Wallage; "Ik ben het daar niet mee eens. Verantwoordelijk zijn betekent niet dat je in je eentje de baas bent. Ministers gaan niet over alles. Daar hebben ze mensen voor, compagnons in de samenleving die ook iets mogen vinden." Een ander element waar Wallage de nadruk op legde is, dat hij vindt dat niet de NAM verantwoordelijk is voor de veiligheid van burgers, maar de overheid. Hij was duidelijk geraakt toen hij daarover sprak tegen de commissie: "Wie gaat er nou toch over de veiligheid van huizen in Groningen? Dat is toch de overheid, de regering? Het feit dat dat twee, drie jaar lang onder de hoede was van de NAM, dat klopt natuurlijk niet." Ook Max van den Berg, commissaris van de koningin ten tijde van de aardbeving in Huizinge (2012), had moeite met de houding van minister Kamp en de ambtenaren op zijn ministerie. Het ministerie van Economische Zaken wilde de problemen door gaswinning in Groningen klein houden, ervoer Van den Berg. Hij vertelt daarover: "Voor ons werd duidelijk dat de regering, bij monde van Henk Kamp, vond dat de NAM verantwoordelijk was en de schade had aangebracht. En die moest ook de schade uitzoeken en vergoeden. De gedachte was dat de Staat niet verantwoordelijk was voor die schade, terwijl er voor miljarden uit was gehaald. Toen werd al duidelijk dat hij het klein wilde houden." Het werd hem daarom kwalijk genomen dat hij openlijk pleitte voor een compensatie van één miljard euro, niet alleen door de minister maar ook door Kamerleden uit de coalitie. Van den Berg vond dat Groningers nu weleens recht hadden op deze compensatie. Nederland heeft immers veel geld verdiend aan het Groningse gas, zei hij. "Van de 400 miljard aan aardgasbaten ging maar een schijntje naar Groningen", verwoordde Van den Berg het volgens hem breed ervaren gevoel in Groningen. De laatste getuige was de voormalig voorzitter van de Groninger Bodem Beweging, Jelle van der Knoop. Ook bij hem kwamen de opgekropte emoties eruit tijdens zijn verhoor. Hij beschreef de ongemakkelijke contacten met minister Kamp. Maar ook de Tweede Kamer heeft het wat hem betreft af laten weten. Er zijn talloze Kamerdebatten geweest en er zijn veel gesprekken met Kamerleden, maar tot teleurstelling van Van der Knoop was de Kamer nooit in staat het beleid bij te sturen. "Van de Tweede Kamer mag je verwachten dat zij naast de burger gaat staan."||https://nos.nl/collectie/13902/artikel/2443435-parlementaire-enquete-zwijgplicht-voor-schadeafhandelaars
2022-09-05||Pas in 2026 spaartaks op basis van werkelijk rendement, uitstel kost 385 miljoen|| Het lukt het kabinet niet om in 2025 belasting te gaan heffen over het werkelijke rendement op spaargeld en beleggingen in box 3. Dat is wel afgesproken in het regeerakkoord, maar het blijkt niet realistisch, schrijft staatssecretaris Van Rij aan de Tweede Kamer. Hij wil nu het nieuwe systeem in 2026 invoeren. Het jaar uitstel betekent een eenmalige tegenvaller voor de schatkist van 385 miljoen euro. Het tijdelijke systeem, de zogeheten spaarvariant, blijft nu een jaar langer bestaan. In die overbruggingsregeling betalen spaarders en beleggers vrijwel geen belasting in box 3. Het kabinet heeft de consultants van Capgemini opnieuw onderzoek laten doen naar de haalbaarheid van de plannen. Aanleiding daarvoor was de uitspraak van de Hoge Raad afgelopen december dat de huidige manier van belasting heffen in box 3 in strijd is met Europese regels. "Die uitspraak heeft druk gelegd op het tijdpad", zegt Van Rij. Capgemini schrijft dat de al eerder gesignaleerde risico's zijn toegenomen en dat er aanvullende risico's zijn bij gekomen. Door het arrest van de Hoge Raad is er meer tijd nodig om goede wetgeving te maken. Ook de noodzakelijke modernisering van de computersystemen bij de Belastingdienst en de samenwerking met banken en verzekeraars kosten tijd. Totdat de Hoge Raad er een streep doorheen haalde, werd belasting op spaargeld en beleggingen geheven op basis van een fictief rendement, dat voor iedereen hetzelfde was. Spaarders maakten daar met succes bezwaar tegen.||https://nos.nl/artikel/2443432-pas-in-2026-spaartaks-op-basis-van-werkelijk-rendement-uitstel-kost-385-miljoen
2022-09-05||Duitsland maakt excuses aan nabestaanden voor fouten bij München 1972|| De Duitse president Steinmeier heeft namens zijn land excuses aangeboden voor de fouten die zijn gemaakt bij de gijzeling van Israëlische atleten bij de Olympische Spelen van 1972 en bij de mislukte bevrijdingsactie daarna op een vliegveld bij München. Hij deed dat bij de herdenking van het gijzelingsdrama. De Israëlische president Herzog en nabestaanden van de elf omgekomen Israëliërs waren daarbij aanwezig. "We hebben het over een grote tragedie en een drievoudig falen", zei Steinmeier. "Allereerst bij de voorbereiding van de Spelen en het maken van het veiligheidsplan, daarna bij de gebeurtenissen op 5 en 6 september en ten slotte de stilte, de ontkenning en het vergeten na afloop." Vandaag is het precies vijftig jaar geleden dat de gijzeling van leden van de Israëlische ploeg in het olympisch dorp begon. Acht leden van de Palestijnse terreurbeweging Zwarte September klommen ongezien over een hek en drongen de appartementen van de Israëlische ploeg binnen. Een coach en een gewichtheffer werden meteen doodgeschoten. President Steinmeier vraagt vergeving voor de destijds door Duitsers gemaakte fouten bij de gijzeling en daarna:  Een aantal Israëliërs wist te ontsnappen, negen anderen werden in gijzeling genomen. De Palestijnen eisten de vrijlating van meer dan 200 Palestijnen uit Israëlische gevangenschap en de vrijlating van twee Duitse links-extremisten uit gevangenissen in Duitsland. Ook eisten ze een vliegtuig en een vrijgeleide naar Caïro. De autoriteiten leken daarmee in te stemmen en lieten de Palestijnen en de gegijzelden met helikopters naar het vliegtuig brengen. Daar ging het helemaal mis toen scherpschutters het vuur op de helikopters openden. De Palestijnen gooiden een handgranaat in een helikopter waarin Israëliërs zaten en schoten in de andere helikopter de gegijzelden dood. Ook vijf gijzelnemers en een Duitse agent kwamen om. De drie andere gijzelnemers werden opgepakt, maar een paar weken later werd in Libanon een vliegtuig van de Duitse luchtvaartmaatschappij Lufthansa gekaapt. De daders eisten de vrijlating van de drie gevangengenomen Palestijnen. Duitsland gaf toe, de drie werden op een vliegtuig naar het Libië van dictator Kadhafi gevlogen en daar als helden ontvangen. In 1994 eisten de families van de slachtoffers 40 miljoen mark (ongeveer 20,45 miljoen euro) schadevergoeding vanwege de enorme fouten die door de Duitse politie zijn gemaakt. De rechtszaak mislukte vanwege de verjaringstermijn. Woensdag werd bekend dat Duitsland hun 28 miljoen euro betaalt, in plaats van de 10 miljoen die het eerder bereid was uit te keren. Ook werd afgesproken dat Duitsland zijn fouten erkent en dat Duitse en Israëlische historici toegang krijgen tot geheime documenten over de Palestijnse terreuractie.||https://nos.nl/artikel/2443431-duitsland-maakt-excuses-aan-nabestaanden-voor-fouten-bij-munchen-1972
2022-09-05||Afrikaanse leiders blij met klimaattop, maar teleurgesteld over ontbreken Westen|| Afrikaanse leiders hebben vandaag bij een klimaattop in Rotterdam gesproken over de grote gevolgen van klimaatverandering op het Afrikaanse continent en manieren om daarmee om te gaan. Ook premier Rutte was aanwezig bij de top, maar verschillende andere westerse leiders lieten verstek gaan. In november komen leiders van over de hele wereld bijeen voor de grote jaarlijkse klimaattop, in het Egyptische Sharm-el-Sheikh. De bijeenkomst van vandaag was een voorbespreking en vond plaats op verzoek van de Afrikaanse landen. Die kampen met enorme droogte, overstromingen en hongersnoden door de klimaatverandering. "Terwijl Afrika verantwoordelijk is voor maar 3 procent van de broeikasuitstoot wereldwijd", zei Patrick Verkooijen, directeur van het Global Center on Adaptation en organisator van de top, eerder vandaag in het NOS Radio 1 Journaal. De klimaatproblematiek in Afrika staat nog te laag op de prioriteitenlijst van veel westerse landen, aldus Verkooijen. Die problemen hebben volgens hem immers ook gevolgen voor het Westen zelf. "Afrika is een heel belangrijke handelspartner voor Europa en andere continenten." Op de top lieten meerdere Afrikaanse leiders weten blij te zijn met de bijeenkomst. Toch was er ook teleurstelling over het ontbreken van westerse leiders en bedrijven. Zo sloot premier Rutte bijvoorbeeld pas later in de middag aan, en de Franse premier Macron stuurde een minister in zijn plaats. "Voor Europese leiders was het makkelijker geweest om hierheen te komen dan voor ons, maar waar zijn ze?", vroeg de Senegalese president Macky Sall zich hardop af. Premier Rutte erkende dat de opkomst "niet op het niveau was dat we graag hadden gezien". Daarnaast wees hij erop dat vorig jaar tijdens de klimaattop in Glasgow is afgesproken dat de financiering voor klimaatadaptatie moet worden verdubbeld. "Het waarmaken van deze belofte is nu onze grootste collectieve prioriteit."||https://nos.nl/artikel/2443425-afrikaanse-leiders-blij-met-klimaattop-maar-teleurgesteld-over-ontbreken-westen
2022-09-05||Energiebedrijf Vattenfall verhoogt opnieuw tarieven|| Vattenfall verhoogt per 1 oktober opnieuw de tarieven voor klanten met een variabel contract. Volgens het energiebedrijf zijn de inkoopprijzen op de energiemarkt nu zo hoog geworden dat ze deze wel móeten doorberekenen aan klanten. De vorige tariefverhoging was op 1 juli, een gebruikelijke halfjaarlijkse datum waarop energiebedrijven hun tarieven bekendmaken. Vattenfall komt nu dus met een extra tussentijdse verhoging. Het bedrijf zegt de tarieven eerder nog te hebben gedempt. Dat kon, omdat het toen voor een relatief laag bedrag energie heeft kunnen inkopen. Maar de inkoopprijzen zijn nu uitzonderlijk hoog. "Je kunt als bedrijf maar zo lang profiteren van een goedkope inkoop", aldus een woordvoerder. Het grootste deel van de klanten gaat volgens het bedrijf daardoor 28 eurocent per kilowattuur voor stroom betalen en 1,53 euro per kubieke meter voor gas. Let wel: dit geldt voor klanten die loyaliteitskorting ontvangen. "Bij gemiddeld verbruik vertaalt zich dit naar een maandbedrag van 253 euro", zegt de woordvoerder. De rest van de klanten betaalt meer. De gasprijzen zijn al maanden (veel) hoger dan gemiddeld. Dat merkt chrysantenkweker Wouter Duijvesteijn ook. Hij vreest dat zijn bloemen door de hoge gasprijzen twee tot drie keer zo duur worden:||https://nos.nl/artikel/2443424-energiebedrijf-vattenfall-verhoogt-opnieuw-tarieven
2022-09-05||Komt er einde aan tijdelijke huurcontracten, de 'cadeautjes voor huisjesmelkers'?|| Vanochtend kwam naar buiten dat de ChristenUnie en PvdA een einde willen maken aan tijdelijke huurcontracten. Van de kant van huurders klinkt al langer kritiek op tijdelijke contracten, die pas sinds 2016 zijn toegestaan. "Deze contracten waren een cadeautje voor huisjesmelkers", zegt Marcel Trip van de Woonbond, de belangenbehartiger van huurders. "Het is voor hen een manier om steeds nieuwe huurders te krijgen en dan weer de huren te verhogen." In de vrije sector is er bij zittende huurders namelijk jaarlijks een maximale huurverhoging, maar voor nieuwe huurders is er geen maximum. Tijdelijke contracten leiden er volgens de Woonbond ook toe dat huurders zich 'koest houden' bij slecht onderhoud of te hoge servicekosten, in de hoop dat ze na de looptijd van hun contract er niet uit gegooid worden. De wet werd mede ingevoerd met als argument dat er daardoor meer huurwoningen op de markt zouden komen, omdat je als verhuurder niet meer 'vastzit' aan je huurder. Maar of dat ook is gebeurd, is nooit bewezen. Uit een evaluatie in opdracht van de overheid blijkt alleen dat er tussen 2014 en 2017 zo'n 38.000 huurwoningen bij zijn gekomen. Maar: "Een oorzakelijk verband met maatregelen van de Wet doorstroming huurmarkt 2015 kan echter op basis van de beschikbare data niet worden aangetoond", aldus dat rapport. Ze konden geen ander huis vinden, dus kozen Nick en zijn vriendin voor een appartement met een tijdelijk huurcontract. "Dan weet je: accepteer het contract of ze zoeken wel iemand anders." Volgens Vastgoed Belang, de vereniging van particuliere verhuurders, is er echt behoefte aan de mogelijkheid om tijdelijk te verhuren. "Contracten voor onbepaalde tijd moeten en zullen de norm blijven." Maar er zijn volgens de organisatie situaties dat een tijdelijk contract handiger is. "Bijvoorbeeld wanneer een verhuurder binnen afzienbare tijd zijn woning moet gaan renoveren of verduurzamen. Of als een verhuurder de woning wil verkopen, maar in de tussentijd wil verhuren om leegstand te voorkomen." Vanwege de weerstand tegen tijdelijke verhuur, stelde Vastgoed Belang eerder al voor om wettelijk vast te leggen in welke situaties tijdelijke verhuur wel en niet mag. De Woonbond vindt een verbod op tijdelijke huurcontracten sowieso een goed plan. "Het neemt een hoop stress weg en zorgt ervoor dat je als huurder wel je gelijk durft te halen bij achterstallig onderhoud en dergelijke." Volgens Carla Huisman, die promoveerde op de onzekere positie van huurders, kan een einde aan tijdelijke contracten inderdaad goed zijn voor het welzijn van huurders. "Een tijdelijk contract leidt tot veel onzekerheid. Doorstromen naar vast of koop lukt vaak niet." Volgens haar leidt het er ook toe dat mensen zich minder wortelen op een plek. "Als je weet dat je toch weg moet, investeer je minder in je buurt en buren. Er zijn zelfs indicaties dat mensen stappen in hun levensloop uitstellen, zoals samenwonen en kinderen krijgen." Volgende week praat een Kamercommissie met belangengroepen en deskundigen over de tijdelijke contracten. De linkse oppositiepartijen zijn voor de initiatiefwet van de PvdA en ChristenUnie. En coalitiepartij D66 zegt het uitgewerkte wetsvoorstel nog te moeten zien, maar steunt het idee dat huurders beter beschermd moeten worden. In het coalitieakkoord staat niks over het afschaffen van tijdelijke contracten, maar wel dat vaste huurcontracten de norm blijven.||https://nos.nl/artikel/2443423-komt-er-einde-aan-tijdelijke-huurcontracten-de-cadeautjes-voor-huisjesmelkers
2022-09-05||In beeld: prinses Amalia begint aan haar studie (dus is er een fotomoment)|| Op kamers in Amsterdam, naar college (maar niet bij een studentenvereniging): prinses Amalia is vandaag aan haar studie begonnen. Ze doet de bachelor Politics, Psychology, Law and Economics (PPLE) aan de Universiteit van Amsterdam. Om de start van deze studietijd te markeren, was er vandaag een fotomoment met de 18-jarige prinses. En nog een paar foto's, want het was natuurlijk een fotomoment:||https://nos.nl/artikel/2443420-in-beeld-prinses-amalia-begint-aan-haar-studie-dus-is-er-een-fotomoment
2022-09-05||Uitbraak van mazelen in Zimbabwe eist honderden kinderlevens || In Zimbabwe zijn sinds april bijna 700 kinderen gestorven aan de gevolgen van een mazeleninfectie. Dat is meer dan vier keer zoveel als twee weken geleden, toen het Zimbabwaanse ministerie van Volksgezondheid bekendmaakte dat 157 kinderen door de ziekte waren omgekomen. Meer dan 6000 Zimbabwanen zijn sinds dit voorjaar met het virus besmet geraakt. De regering heeft een noodwet aangenomen om het virus te bestrijden. Ook is er een vaccinatiecampagne van start gegaan, gericht op kinderen met een leeftijd tussen 6 maanden en 15 jaar. Onder de doden zijn veel kinderen die geen vaccinatie tegen het virus hadden gekregen, melden de Zimbabwaanse autoriteiten. Dat hangt samen met de wijze waarop streng religieuze groepen in het land tegen vaccinaties aankijken. Zij geloven niet in de werking daarvan en houden er alternatieve geneeswijzen op na. Medici spreken zich hier kritisch over uit en roepen de regering op om ouders middels wetgeving te verplichten hun kinderen te vaccineren tegen zeer besmettelijke en dodelijke virussen zoals mazelen. Vanwege de coronapandemie zijn vaccinatiecampagnes tegen andere virussen onderbroken in landen die kwetsbaar zijn voor uitbraken. Zo misten in 2020 zeker 23 miljoen kinderen wereldwijd basisvaccinaties, het hoogste aantal sinds 2009. Op dit moment schat de VN dat zo'n 73 miljoen kinderen risico lopen te worden geïnfecteerd met het mazelenvirus vanwege gemiste vaccinaties. Unicef, de kinderrechtenorganisatie van de VN, waarschuwde daarom in april al voor nieuwe mazelenuitbraken. Ook in Somalië, Jemen, Nigeria, Afghanistan en Ethiopië zijn in het afgelopen jaar mazelenuitbraken geweest, met name veroorzaakt door een lage vaccinatiegraad.||https://nos.nl/artikel/2443417-uitbraak-van-mazelen-in-zimbabwe-eist-honderden-kinderlevens
2022-09-05||Journalist Al Jazeera waarschijnlijk gedood door Israël, concludeert Israël zelf|| Bijna vier maanden na de dood van de Palestijns-Amerikaanse journalist Shireen Abu Akleh heeft Israël de resultaten van een intern onderzoek naar haar overlijden bekendgemaakt. Volgens het Israëlische leger is er een "grote kans" dat de verslaggever van Al Jazeera werd gedood door geweervuur van een Israëlische militair. Dat zou per ongeluk zijn gebeurd: er komt dan ook geen strafrechtelijk onderzoek. De journalist deed op 11 mei verslag van een Israëlische inval in de stad Jenin op de bezette Westelijke Jordaanoever, toen ze door een kogel in het hoofd werd getroffen. Abu Akleh had op dat moment een helm op en een kogelvrij vest aan met daarop duidelijk het woord 'pers'. Een collega-journalist raakte gewond. Haar werkgever Al Jazeera en de Palestijnse autoriteiten spraken al snel van een opzettelijke aanslag op de journalist en hielden Israël verantwoordelijk. Ook internationale media als CNN, persbureau AP en onderzoekscollectief Bellingcat concludeerden dat Israël verantwoordelijk was voor haar dood, net als het mensenrechtenbureau van de Verenigde Naties. Israël komt nu dus ook tot de conclusie dat Abu Akleh waarschijnlijk door Israëlisch vuur gedood werd. Ze zou zijn doodgeschoten door een militair die het op Palestijnse schutters had voorzien. Met die verklaring wijkt het leger af van de aanvankelijke bewering van de Israëlische autoriteiten dat Abu Akleh vermoedelijk door een Palestijnse schutter werd gedood. De chef-staf van het Israëlische leger noemt de dood van de journalist vandaag "een onfortuinlijk incident". Israël houdt verder vol dat het niet uitgesloten is dat Abu Akleh toch getroffen werd door een kogel van een Palestijn, die het op de Israëlische militairen gemunt had. Maar volgens ooggetuigen, onder wie collega's van de doodgeschoten journalist, waren er geen Palestijnse militanten in haar directe omgeving. Israël zegt de zaak onderzocht te hebben door het ondervragen van militairen en door een analyse van onder meer de fatale kogel, de plaats van Abu Aklehs dood en audio- en video-opnames. Ook zou het leger materiaal van buitenlandse nieuwsorganisaties hebben bestudeerd. De familie van Abu Akleh noemt het Israëlische onderzoek in een reactie een poging om de waarheid te verhullen en de verantwoordelijkheid te ontlopen. Hoewel de nabestaanden niet verrast zijn, zijn ze wel "diep getroffen, gefrustreerd en teleurgesteld", laten ze weten in een verklaring. De familie eist een diepgravend onderzoek door de Verenigde Staten en het Internationaal Strafhof. Het Israëlische leger heeft vandaag bevestigd dat er in Israël geen strafrechtelijk onderzoek komt naar de dood van Abu Akleh. Dat strafvervolging zou uitblijven, werd eerder al gemeld door Israëlische media. Volgens de militair aanklager zijn er geen aanwijzingen dat militairen strafbare feiten hebben gepleegd. Bovendien zou een onderzoek "weerstand en controverse oproepen binnen het leger en de Israëlische samenleving", schreef de krant Haaretz. Shireen Abu Akleh is een van de tientallen Palestijnen die dit jaar zijn doodgeschoten bij invallen door het Israëlische leger op de bezette Westelijke Jordaanoever. Volgens Palestijnse cijfers waren het er sinds het begin van het jaar meer dan negentig. Sommige van de Palestijnse dodelijke slachtoffers waren betrokken bij aanslagen of vuurgevechten met Israëlische militairen, maar ook ongewapende Palestijnen werden gedood. Israël zegt dat de invallen zijn bedoeld om terroristische netwerken op te rollen. Volgens persbureau AP werden sinds maart bij diverse Palestijnse aanslagen aan Israëlische kant in totaal negentien mensen gedood.||https://nos.nl/artikel/2443414-journalist-al-jazeera-waarschijnlijk-gedood-door-israel-concludeert-israel-zelf
2022-09-05||Minister wil verkeersboetes ook nu laten meestijgen met inflatie|| Minister Yesilgöz van Justitie wil de boetes voor veelvoorkomende verkeersovertredingen volgend jaar met ongeveer 8,6 procent verhogen. Het is gebruikelijk dat bekeuringen meestijgen met de inflatie. Yesilgöz ziet geen reden om daar deze keer vanaf te zien, ook al is de geldontwaarding nu ongekend hoog. In het ontwerpbesluit dat ze vandaag naar de Tweede Kamer heeft gestuurd staat dat een prent voor het met de auto door rood rijden van 250 naar 280 euro gaat. Bellen achter het stuur gaat 380 euro kosten (was 350) en wie appt op de fiets riskeert volgend jaar een boete van 150 euro, waar dat nu nog 140 euro is. Yesilgöz vindt het niet onrechtvaardig om de boetes te verhogen nu het leven al zo duur is. "Zolang je je aan de regels houdt, hoef je de kosten ook niet te maken", zegt een woordvoerder van het ministerie. Wat betekent het inflatiecijfer precies, en kunnen we er iets aan doen? Niet alle boetes gaan met 8,6 procent omhoog. Boetes die nu al hoog zijn, komen niet hoger uit dan 450 euro. Daar is voor gekozen omdat ze bij een hoger bedrag onder het strafrecht gaan vallen. Boetes tot 450 euro worden administratiefrechtelijk afgedaan. De komende tijd gaat de Raad van State naar het ontwerpbesluit kijken. Daarnaast moet de Tweede Kamer de hogere verkeersboetes nog goedkeuren.||https://nos.nl/artikel/2443408-minister-wil-verkeersboetes-ook-nu-laten-meestijgen-met-inflatie
2022-09-05||Podcast De Stemming: Rotbesluiten, warme woorden en dubbele achternamen|| Staatssecretaris Van der Burg noemde het rotbesluiten, maar hij vindt de keuzes die hij heeft gemaakt over de beperking op gezinshereniging bij asielzoekers noodzakelijk. De Tweede Kamer debatteerde hierover met Van der Burg. Hoe verliep dit debat? Eerder deze week vertrok plotseling minister Staghouwer van Landbouw. Wat is daar gebeurd en wat voor gevolgen heeft zijn vertrek voor de boeren? In de rubriek de Wandelgangen spraken Joost Van Veen tot Vullings en Xander Wulp in de Plomp met enkele Kamerleden over het wetsvoorstel 'dubbele achternamen.' En Joost bereikte vorige week de top van de Italiaanse bergpas Stelvio, nadat hij een week daarvoor door zijn rug ging met spit. Hoe fris en fruitig zit hij nu op zijn stoel? Deze aflevering van De Stemming kun je hier beluisteren. Bevalt het? Vergeet je dan niet te abonneren! De Dag: elke werkdag twintig minuten verdieping bij één onderwerp uit het nieuws. Met het Oog op Morgen: elke dag een overzicht van het nieuws, een blik in de ochtendkranten en het betere journalistieke interview. Het Beste uit het Oog: iedere zaterdag selecteert de redactie van Met het Oog op Morgen de mooiste gesprekken van de afgelopen week. De Stemming van Vullings en Van der Wulp: elke vrijdag een nieuwe aflevering waarin de politieke week wordt doorgenomen. Gemaakt door NOS en EenVandaag. Lang verhaal kort: elke werkdag rond vijven één onderwerp, in 5 minuten. NOS op 3 vertelt je wat je moet weten over een actueel onderwerp om het nieuws erover beter te kunnen volgen.||https://nos.nl/artikel/2443407-podcast-de-stemming-rotbesluiten-warme-woorden-en-dubbele-achternamen
2022-09-05||Nu nadenken over corona, zeggen 14 instanties. Wat willen zij?|| Bij een volgende opleving van het coronavirus moet de politiek meer rekening houden met het gedrag van mensen. Om een nieuwe golf in te dammen, kan de overheid beter maatregelen instellen die epidemiologisch minder nut hebben maar wel worden nageleefd, dan andersom. Een en ander staat in een lijvig rapport van veertien organisaties en adviescolleges, waaronder de Wetenschappelijke Raad voor het Regeringsbeleid. Het rapport telt zo'n 150 pagina's met aanbevelingen. Die zijn toegespitst op verschillende scenario's waarin het coronavirus in de toekomst nog een rol speelt. De scenario's lopen uiteen van verkoudheid (mensen hebben lichte klachten) tot worst case, waarbij het virus door mutaties dodelijker wordt en de samenleving ernstig ontwricht raakt. Er is dan sprake van code zwart en ziekenhuizen kunnen patiënten niet meer opnemen. Per scenario doen de organisaties aanbevelingen op verschillende gebieden. Zo adviseren zij onderwijsinstellingen bij het worstcasescenario om te kijken of lesgeven in de buitenlucht mogelijk is. En om hamsteren in supermarkten te voorkomen, zouden voedsel- en medicijnbonnen kunnen worden verstrekt. Bij een minder zwaar scenario ('continue strijd') wordt er gevaccineerd, maar muteert het virus sneller dan de vaccins bij kunnen houden. Komen we opnieuw in die fase terecht, dan is het volgens het rapport een optie dat het onderwijs 'tussenvormen' gebruikt, waarbij halve klassen op verschillende dagdelen naar school komen. "We moeten nadenken wat er per scenario zou moeten gebeuren", zegt Jet Bussemaker, voorzitter van de Raad voor Volksgezondheid en Samenleving, die namens de veertien organisaties het woord voert. "Stel dat er code zwart komt, hoe gaan we daar dan mee om? Laten we leeftijd op de IC's een rol spelen? Medisch specialisten hadden een scenario gemaakt waarin leeftijd een criterium was, maar dat kwam op verzoek van de Tweede Kamer te vervallen. Die daar een half jaar later vervolgens weer van terugkwam", aldus Bussemaker. "Daar kunnen we dus beter nu al de discussie over voeren." Ook over bijvoorbeeld afstands- en lockdownmaatregelen moet volgens Bussemaker nu worden nagedacht. "Geldt dat dan ook voor verpleeghuizen, waarvan we eerder gezien hebben dat mensen zonder familie zijn gestorven?" Zij waarschuwt ervoor niet te lang te wachten. "Dan moet je snelle besluiten nemen en dat kan het draagvlak doen afnemen." "Ik snap heel goed dat mensen denken 'laten we het alsjeblieft even niet over corona hebben'", vervolgt Bussemaker. "Maar de regering, de Tweede Kamer en bijvoorbeeld besturen van scholen en gevangenissen moeten zich afvragen of ze voldoende voorbereid zijn." Zij wijst erop dat het kabinet verantwoordelijkheid moet nemen. Bussemaker: "Je kunt niet alleen naar een OMT luisteren en zeggen dat de sectoren het verder maar moeten doen. De politiek moet die hele ingewikkelde afweging van waarden maken." Bussemaker is onderdeel van het net opgerichte Maatschappelijk Impact Team (MIT), dat naast het OMT het kabinet kan adviseren over eventuele maatregelen. "Door je nu voor te bereiden, anticipeer je goed op het najaar en de winter", onderstreept ook epidemioloog Alma Tostmann (Radboudumc). "Nu het rustig is, kun je met alle partijen praten over wat je wil gaan doen en hoe je dat gaat communiceren. Daarmee voorkom je dat er straks ad hoc weer allerlei besluiten genomen moeten worden", legt Tostmann in het NOS Radio 1 Journaal uit. Zij schreef niet mee aan het rapport. Hoe groot die golf in het najaar en de winter gaat worden, is volgens de epidemioloog lastig te voorspellen. "Het hangt deels af van hoeveel mensen de herhaalprik zullen nemen, die vanaf deze maand wordt aangeboden." Over hoe effectief eerder genomen maatregelen zijn gebleken, wordt in het rapport niet gesproken. Epidemioloog Tostmann trekt wel een les uit de eerdere golven. "Als je ziet dat de besmettingen en de opnames stijgen, kun je beter wat vroeger maatregelen als mondmaskers en thuiswerken instellen. Dat om te voorkomen dat je later zwaardere maatregelen moet instellen, om de zorg nog enigszins overeind te houden", stelt Tostmann. "Het openbaar bestuur lijkt bovendien van crisis naar crisis te hollen", staat in het rapport. "Naast de coronacrisis sprak de rijksoverheid het afgelopen jaar over een stikstofcrisis, een klimaatcrisis, een wooncrisis én een asielcrisis." Een risico daarvan is dat er weinig aandacht overblijft voor dingen die op dat moment niet als crisis worden beschouwd, zoals corona. "Het risico bestaat dat politiek en samenleving pas beginnen met de voorbereiding wanneer het opnieuw crisis is, terwijl het voor de voorbereiding dan feitelijk te laat is." Dat ziet ook Bussemaker. "Het is politiek-eigen, je wil niet meer problemen maken dan strikt noodzakelijk. Bovendien ben je in de politiek vaak op de korte termijn bezig. Maar wij vinden dat we van de afgelopen jaren moeten leren en het besproken moet worden."||https://nos.nl/artikel/2443406-nu-nadenken-over-corona-zeggen-14-instanties-wat-willen-zij
2022-09-05||Onbekende spuit vloeistof door hek aanmeldcentrum Ter Apel, verdachte opgepakt|| Bij het aanmeldcentrum in Ter Apel hebben vijf mensen klachten gekregen nadat iemand met een onbekende vloeistof door het hek had gespoten. De politie heeft een verdachte opgepakt. De vijf mensen met klachten zijn volgens RTV Noord twee medewerkers van het Centraal Orgaan opvang asielzoekers (COA), twee beveiligers en een bewoner van het aanmeldcentrum. De vijf zijn behandeld door ambulancepersoneel en hoefden niet naar het ziekenhuis.||https://nos.nl/artikel/2443405-onbekende-spuit-vloeistof-door-hek-aanmeldcentrum-ter-apel-verdachte-opgepakt
2022-09-05||Liz Truss, nieuwe Britse premier, is 'vrouw van de U-turns'|| Liz Truss wordt de nieuwe premier van het Verenigd Koninkrijk. De 47-jarige politicus is door de meerderheid van de Conservatieve Partij gekozen om de verantwoordelijkheid van deze top job te dragen. Het biedt haar een gegarandeerde plek in de Britse geschiedenis - die nog geschreven moet worden. Truss kreeg in 2012 haar eerste kabinetspost en groeide daarna snel door binnen de Conservatieve Partij. Eerst als enthousiaste minister van Internationale Handel, die het land onder de slogan Global Britain weer op de kaart moest zetten na Brexit, met talloze handelsovereenkomsten. Daarna werd ze benoemd tot minister van Buitenlandse Zaken in het tweede kabinet van Boris Johnson. Door voorstanders wordt ze omschreven als een doener: iemand die beleid niet alleen bedenkt, maar ook kan uitvoeren. Truss' politieke route is allesbehalve gangbaar. De dochter van linkse ouders uit Noord-Engeland ging niet - zoals menig Britse conservatieve premier - naar de privéschool Eton. Na de gewone openbare school bemachtigde ze een plek in Oxford en sloot zich aanvankelijk aan bij de oppositiepartij: de Liberaal-Democraten. Daar sprak ze zich uit als voorstander van het afschaffen van de monarchie - een doodzonde binnen de koningshuisgezinde Tories. Ook haar U-turn op het Brexit-dossier maakt Truss tot een zeer opmerkelijke keuze voor de rechterflank van de Conservatieve Partij: in 2016 stemde ze nog tegen het Britse vertrek uit de Europese Unie, om vervolgens te besluiten van Brexit toch maar een succes te maken. Hoewel de term "remainer in Brexit-kleren" veelvuldig naar haar hoofd geslingerd werd, krijgen haar harde Brexiteer-standpunten inmiddels de steun van bijna alle Brexiteers in de Conservatieve fractie. Ze is, in eigen woorden, een realist die zich in alle kanten van het debat verdiept. Binnen de Tories ontwikkelde Truss zich tot een libertaire neo-Thatcheriaan, die terug wil naar de kernwaarden van het conservatieve gedachtegoed: lage belastingen, een kleine overheid en vrije markten. Haar buitenlandbeleid lijkt niet bepaald gericht op vrienden maken: in een debat liet ze zich onlangs ontvallen nog niet zeker te weten of de Franse president Emmanuel Macron een 'vriend' of 'vijand' is. Ook de Brexit-afspraken met de EU over de Noord-Ierse grens zullen onder haar leiderschap niet voorzichtig worden aangevlogen: het wetsvoorstel om de afspraken eenzijdig op te zeggen, krijgt zonder twijfel haar zegen. En ze is niet van plan om Schotland vredelievend aan te pakken. Zo heeft ze gezegd de leider van de Schotse nationalisten (SNP), Nicola Sturgeon, te willen negeren - en daarmee dus de strijd om de Schotse onafhankelijkheid. Truss omschreef Sturgeon als "aandachtzoeker". Als premier krijgt Truss kolossale uitdagingen op het bord. Het land staat aan de vooravond van een recessie. De koopkracht is in zestig jaar niet zo laag geweest en miljoenen Britten zullen deze winter hun energierekening niet kunnen betalen. Ze zal onmiddellijk aan het werk moeten om de economische crisis te beteugelen. Gedurende de campagne heeft Truss de voorkeur gegeven aan het verlagen van belastingen om de economie te boosten. Beleid waar de Conservatieve Partij oren naar heeft, maar niet een maatregel die de talloze ouderen en mensen met lagere inkomens gaat helpen om de winter door te komen. Terwijl het juist deze groepen zijn die last hebben van de hoge energieprijzen en rap stijgende inflatie. Hoewel Truss aanvankelijk directe steunpakketten voor de allerarmsten afwees - no handouts - belooft ze, nu het Verenigd Koninkrijk afstevent op economische krimp, wel meer hulp te bieden aan gezinnen die de eindjes niet meer aan elkaar kunnen knopen. In haar overwinningsspeech zei Truss vandaag dat ze met een "gedurfd plan" zal komen om belastingen te verlagen en de economie te laten groeien: Maar menig econoom is sceptisch over haar plan om enerzijds de belastingen te verlagen en tegelijk, door te lenen, de nationale schuld te verhogen. Haar concurrent in de strijd om het premierschap en voormalig minister van Financiën Rishi Sunak waarschuwde dat haar economische ideeën de inflatie verder zullen aanwakkeren en de waarde van de pond zullen devalueren. En dan is er nog een ander probleem voor de nieuwe premier: de schaduw van Boris Johnson. Volgens de peilingen heeft de helft van de Conservatieve Partij er inmiddels spijt van dat ze de charismatische politicus ooit de deur hebben gewezen. Niemand, ook de vertrekkende premier zelf niet, sluit de mogelijkheid uit dat hij ooit een poging zal doen om terug te keren. Johnson wordt des te meer gemist nu de Conservatieve Partij in de landelijke peilingen achterstaat op Labour. Volgens veel Tory-leden is Johnson de enige kandidaat die de partij kan verenigen en Britse kiezers in zowel Noord- als Zuid-Engeland kan bereiken. Hij behaalde immers gedurende de verkiezingen van 2019 een verpletterende overwinning voor de Conservatieven - een meerderheid die ze ook weer ongekend snel hebben verloren.||https://nos.nl/artikel/2443401-liz-truss-nieuwe-britse-premier-is-vrouw-van-de-u-turns
2022-09-05||Verdachten bloedige aanslag met vrachtwagen in Nice staan terecht|| Acht verdachten staan vandaag terecht voor hun rol bij de aanslag op de Promenade des Anglais in Nice. Daarbij kwamen zes jaar geleden bijna negentig mensen om het leven. De rechtszaak vandaag is de eerste van een reeks die wordt gevoerd in een Parijse rechtbank, speciaal voor terrorismeverdachten. Nabestaanden en overlevenden zullen tijdens de zittingsdagen ook aan het woord komen. Het proces is live te volgen in een congrescentrum in Nice, maar beelden worden ook online verspreid. De uitspraak volgt naar verwachting in december. De aanslag gebeurde op 14 juli 2016, een nationale feestdag in Frankrijk. De bekende boulevard in Nice aan de Middellandse Zeekust was daarom erg druk. Kort na de vuurwerkshow in de avond reed een vrachtwagen door de menigte over een afstand van 2 kilometer. De chauffeur, de 31-jarige Tunesiër Mohamed Lahouaiej Bouhlel, werd na een vuurgevecht gedood door de politie. Er kwamen 15 minderjarigen, 33 toeristen en 38 volwassenen om. 450 anderen raakten gewond. Ieder jaar wordt de aanslag herdacht in Nice. Drie van de verdachten die terechtstaan worden beschuldigd van 'terroristische samenzwering', omdat ze volgens justitie banden met de aanslagpleger hadden. De vijf anderen worden onder meer verdacht van het leveren van wapens aan de chauffeur. De verdachten riskeren celstraffen van vijf jaar tot levenslang. Weinig nabestaanden denken dat gerechtigheid nog mogelijk is, omdat de dader van de aanslag niet meer leeft. "Onze cliënten verwachten alles tot niets van de rechtszaak. Een deel ervan vindt dat de zaak nutteloos is, een ander deel hoopt op veroordelingen", zei een advocaat namens een deel van de families tegen persbureau AP. De terreurorganisatie Islamitische Staat eiste de verantwoordelijkheid voor het bloedbad op. Franse onderzoekers gingen op zoek naar de banden tussen Lahouaiej Bouhlel en IS, maar konden niet aantonen dat de terreurgroep de aanslag geregisseerd had. Wel was de aanslagpleger geïnspireerd door de denkbeelden van IS. Overlevenden vertelden een jaar na de aanslag wat hen is overkomen: ||https://nos.nl/artikel/2443398-verdachten-bloedige-aanslag-met-vrachtwagen-in-nice-staan-terecht
2022-09-05||Weer rechterlijke dwaling: vrijspraak in zaak Rosmalense flatmoord, excuses van OM|| Opnieuw is in Nederland een rechterlijke dwaling vastgesteld: de zaak van de Rosmalense flatmoord. Het gerechtshof in Arnhem sprak vanmiddag de 64-jarige Rob B. vrij van doodslag op zijn vriendin. De voormalige verdachte heeft veertien jaar onterecht vastgezeten. Rob B. was zelf niet bij de uitspraak aanwezig. Volgens zijn advocaat Pieter van der Kruijs was dat te zwaar voor hem. Hij woont in een ggz-instelling. B. was zeer opgelucht en geëmotioneerd, zei Van der Kruijs na afloop. "Hij is razend blij. Het is eindelijk voorbij. Het meest aangrijpende is dat hij niet geloofd is." Kort na de uitspraak kwam het Openbaar Ministerie met excuses. "Het OM betreurt het enorme leed dat Rob B. en zijn dierbaren is aangedaan en gaat kritisch kijken naar het verloop van deze zaak", zegt Mariëtte Bode, landelijk hoofdadvocaat-generaal van het Ressortsparket, in een persbericht. "Onder de verantwoordelijkheid van het Openbaar Ministerie zijn fouten gemaakt en daar bieden we onze excuses voor aan." Het OM wil dat ook persoonlijk doen, in een gesprek met Rob B. en zijn advocaat. Dan wordt volgens het OM ook gekeken of er overeenstemming kan worden bereikt over een schadevergoeding. Advocaat Van der Kruijs had vandaag ook gehoopt op excuses van het hof, maar die kwamen niet. "Ik had ook graag gehoord dat mijn cliënt te horen had gekregen: je hebt het niet gedaan. Dat is niet gebeurd." Het gerechtshof uitte vandaag stevige kritiek op de aanstelling van twee deskundigen, die vijftien jaar geleden concludeerden dat het waarschijnlijk een misdrijf was. Een van hen was betrokken bij het opsporingsonderzoek, maar later ook als onafhankelijke deskundige. "Dat is op zijn minst onwenselijk", zei het hof vandaag. Bovendien woonden de twee deskundigen samen en bespraken ze de zaak. Het hof gaat nu uit van recentere bevindingen van andere deskundigen. Zij halen de oude onderzoeken naar de verwondingen en bloedsporen onderuit en gaan uit van zelfdoding. "Er zijn geen concrete en overtuigende aanwijzingen meer dat de verdachte betrokken was", aldus het hof. Het gerechtshof benadrukte dat niet vaststaat wat er precies is voorgevallen. "De rechter kijkt alleen of er genoeg bewijs is voor wat de verdachte ten laste wordt gelegd. Het is niet aan de rechter om een uitspraak te doen over het andere scenario: suïcide." Rob B. werd ruim vijftien jaar geleden door zowel de rechtbank als het gerechtshof veroordeeld voor doodslag op de 37-jarige Regie van den Hoogen. Ze woonden samen in Rosmalen en hadden allebei psychische problemen. Op 10 april 2000 belde B. de politie dat hij zijn partner dood had aangetroffen. Haar keel was doorgesneden. Volgens deskundigen was het onwaarschijnlijk dat ze dit zelf had gedaan. Onder andere bloedspetters op de kleding van Rob B. zouden bewijzen dat hij de dader was. Rob B. werd volledig ontoerekeningsvatbaar verklaard en veroordeeld tot tbs met dwangverpleging. Na vijf jaar voorarrest zat hij negen jaar lang in een tbs-kliniek. In 2017 was hij uitbehandeld. Ondanks de veroordeling bleef er altijd twijfel over de zaak. Een herzieningsverzoek van de advocaat van B. leidde uiteindelijk tot nieuw onderzoek. Ditmaal concludeerde het Nederlands Forensisch Instituut dat zelfdoding het meest waarschijnlijk was. Bovendien lag er een nieuwe verklaring van een huisarts, waaruit bleek dat Regie van den Hoogen vanwege waanideeën mogelijk een reden had om zichzelf te verwonden. Ze vroeg de arts kort voor haar dood om iets uit haar hals te snijden. Deze inzichten leidden ertoe dat het Openbaar Ministerie twee weken geleden om vrijspraak vroeg. Het OM plaatste de zaak zelf al in het rijtje rechterlijke dwalingen, waar ook de Puttense moordzaak en de Schiedammer parkmoord in staan.||https://nos.nl/artikel/2443396-weer-rechterlijke-dwaling-vrijspraak-in-zaak-rosmalense-flatmoord-excuses-van-om
2022-09-05||Tientallen slachtoffers na aardbevingen in China en Afghanistan|| In de Chinese provincie Sichuan zijn bij een aardbeving met een kracht van 6,8 zeker dertig mensen om het leven gekomen. Nog eens tientallen mensen raakten gewond, melden staatsmedia. De beving in het zuidwesten van China veroorzaakte ook aanzienlijke schade aan huizen, uitval van de elektriciteit en aardverschuivingen. Ook in Afghanistan was vandaag een aardbeving. Tot nu toe zijn daar acht dodelijke slachtoffers gemeld. De beving had een kracht van 5,3 en was in de buurt van Jalalabad, een stad in het oosten van het land. Sichuan ligt aan de voet van het Tibetaanse Hoogland, een gebied waar regelmatig aardbevingen plaatsvinden. In 2019 kwamen in het zuidwesten elf mensen om het leven. Volgens staatsmedia haalden reddingswerkers toen overlevenden onder het puin vandaan. De beving van vandaag was volgens persbureau Reuters de zwaarste in de regio sinds 2017. De trillingen waren zo'n 200 kilometer verderop te voelen in Chengdu, de hoofdstad van de provincie. Daar zit op dit moment het grootste deel van de 21 miljoen inwoners in lockdown vanwege een corona-uitbraak. Er is veel schade aan wegen door neergestorte stenen:  In Afghanistan verwachten de autoriteiten dat het dodental nog verder oploopt. Er raakten verder negen mensen gewond. Ook Afghanistan wordt geregeld getroffen door aardbevingen. Zo kwamen er in juni bij een aardbeving in het oosten meer dan 1000 mensen om en raakten ruim 1500 mensen gewond. De ramp was ook een test voor de Taliban-regering. Veel internationale hulporganisaties verlieten na de machtsovername van de Taliban vorig jaar het land.||https://nos.nl/artikel/2443395-tientallen-slachtoffers-na-aardbevingen-in-china-en-afghanistan
2022-09-05||Liz Truss volgt Boris Johnson op als partijleider en Britse premier|| Liz Truss wordt de nieuwe leider van de Britse Conservatieve Partij en volgt in die hoedanigheid Boris Johnson op als premier van het Verenigd Koninkrijk. Ze wist een meerderheid van de bijna 200.000 leden van de partij aan zich te binden. Truss' concurrent, voormalig minister van Financiën Rishi Sunak, dolf in de interne leiderschapsverkiezing het onderspit. Hij kreeg 60.000 stemmen; op Truss stemden 81.000 leden, meer dan 57 procent van het totaal. In een toespraak na de bekendmaking van de uitslag bedankte Truss onder meer de afzwaaiende premier Johnson, die ze een vriend noemde. Ze zei onder andere dat hij de Brexit voor elkaar heeft gekregen, de vaccinatiecampagne tegen corona op poten heeft gezet en is opgestaan tegen de Russische president Poetin. "Je wordt bewonderd van Kiev tot Carlisle", aldus de aanstaande premier over haar voorganger. Bekijk hier de overwinningsspeech van Truss: De 47-jarige Truss, die nu nog minister van Buitenlandse Zaken is in het Britse interim-kabinet, ging in de peilingen al langer aan kop. Ze staat voor de moeilijke taak het Verenigd Koninkrijk door een economisch zware tijd te loodsen. Het land wordt geplaagd door torenhoge inflatie en verdrievoudigde energieprijzen. In de verkiezingscampagne binnen haar partij heeft Truss onder meer beloofd om de belastingverhogingen terug te draaien die door haar rivaal Sunak waren ingevoerd. Ook zei ze dat ze binnen een week met een plan zal komen om de stijgende energieprijzen te beteugelen. In haar overwinningsspeech herhaalde Truss dat ze met "een gedurfd plan" de belastingen wil verlagen en de economie wil laten groeien. Ook beloofde ze de energierekening van mensen aan te pakken en naar de energievoorziening te kijken. "Ik heb campagne gevoerd als een conservatief en ik zal ook regeren als een conservatief", zei ze verder. Naar verwachting biedt Johnson morgen officieel zijn ontslag aan bij koningin Elizabeth. Zij ontvangt dan ook zijn opvolger Truss, die na Margaret Thatcher en Theresa May de derde vrouwelijke premier wordt van het Verenigd Koninkrijk. Voor het eerst in de geschiedenis vindt deze formele overdracht niet plaats op Buckingham Palace, maar in het zomerverblijf van de Britse vorst in Schotland. De gezondheid van de 96-jarige Elizabeth is momenteel te zwak om naar Londen te reizen. Vertrekkend premier Johnson kondigde begin juli zijn afscheid aan, na een vertrouwenscrisis in de Conservatieve Partij vanwege een reeks schandalen rondom zijn persoon. De meest in het oog springende affaire was de zogeheten partygate, die draaide om lockdownfeestjes in de ambtswoning van de premier. Directe aanleiding voor het aftreden van Johnson was echter niet deze kwestie, maar de benoeming van partijlid Chris Pincher op een vertrouwenspost. Hoewel Pincher werd beschuldigd van seksueel wangedrag en Johnson daarvan afwist, zette de premier hem toch op een prominente positie binnen de partij. Voor veel partijgenoten was dat na partygate de druppel die de emmer deed overlopen. Een recordaantal kabinetsleden stapte op, waarop uiteindelijk ook Johnson onder druk van zijn partij besloot om de handdoek in de ring te gooien. Een terugblik op de politieke carrière van Johnson:||https://nos.nl/artikel/2443392-liz-truss-volgt-boris-johnson-op-als-partijleider-en-britse-premier
2022-09-05||Slachtoffer neergestorte privéjet was Duitse zakenman|| Een van de inzittenden van de privéjet die gisteren is neergestort in de Oostzee was de Duitse zakenman Karl-Peter Griesemann. Dat meldt het Duitse luchtvaartbedrijf Quick Air, waarvan Griesemann eigenaar was, aan persbureau Reuters. Een woordvoerder zegt dat er nog drie anderen aan boord waren. Volgens Duitse media was Griesemann de piloot van het vliegtuigje en waren de andere inzittenden zijn vrouw, dochter en schoonzoon. Het toestel was naar verluidt onderweg van Zuid-Spanje naar Keulen, maar wijzigde meerdere keren van koers. Vanwege het opvallende vlieggedrag waren NAVO-straaljagers opgeroepen om de privéjet in de gaten te houden, maar zij konden geen contact krijgen met het toestel. De Zweedse reddingsdienst meldt dat de NAVO-piloten bovendien niemand zagen in de cockpit of cabine. Uiteindelijk stortte de Cessna 551 neer in zee, ten noordwesten van de Letse kuststad Ventspils. De oorzaak van het ongeluk is nog niet bekend. Duitse media schrijven dat er drukproblemen waren in de cabine en dat de passagiers daardoor waren flauwgevallen, maar dat is nog niet bevestigd. Volgens Letse reddingswerkers zijn in de buurt van de locatie van de crash inmiddels een wrak en een olieachtige vlek gezien. De slachtoffers zijn nog niet gevonden. Griesemann was vooral in Keulen, de thuisbasis van Quick Air, een prominente figuur. Hij speelde ook een rol bij de jaarlijkse carnavalsviering in de Duitse stad.||https://nos.nl/artikel/2443390-slachtoffer-neergestorte-privejet-was-duitse-zakenman
2022-09-05||Steeds minder arbeidsmigranten in kassen nodig door gascrisis|| In de kassen in het Westland zijn steeds minder arbeidsmigranten nodig. Veel kwekers stoppen of verlagen hun productie vanwege de hoge gasprijzen. De vraag naar arbeidsmigranten in kassen valt de komende maanden met minimaal 75 procent weg, zeggen Westlandse uitzendbureaus tegen Omroep West. "Veel kwekers gaan nu nog door met produceren doordat er nog genoeg zonlicht is, maar voor de herfst zijn de vooruitzichten heel anders", zegt Brian Lexmond van NL Jobs, de grootste uitzender voor de Westlandse kassen. Dat beeld herkent Robin Taal van uitzendbureau Tradiro. "Vanaf januari wordt de situatie helemaal dramatisch en volgens de berichten gaat de vraag dan vanaf april weer toenemen. Maar dan moet je maar zien wat je nog aan aanbod van arbeidsmigranten hebt." De overkoepelende brancheorganisatie Glastuinbouw Nederland probeert er alles aan te doen om de medewerkers niet voorgoed kwijt te raken. "Je wil horecatoestanden voorkomen, waarbij mensen tijdens de coronacrisis werk in een andere branche zochten, en vervolgens nooit meer terugkeerden. Daarom zijn wij nu met verschillende partijen aan het kijken waar in de sector we deze medewerkers elders kunnen onderbrengen", aldus een woordvoerder. NL Jobs heeft al afspraken kunnen maken met PostNL. "Met de decembermaand in het vooruitzicht zal daar veel werk zijn waar onze arbeidsmigranten aan de slag kunnen. Daarnaast merken we dat veel van onze uitzendkrachten eind december sowieso graag naar huis willen. Hopelijk is het werk dan in januari in de kassen weer terug", aldus Lexmond. Ook het Poolse bemiddelingsbureau Polska Porada merkt dat er een grote ontslagronde onder de arbeidsmigranten gaande is. "Ik ben de afgelopen weken veel gebeld door arbeidsmigranten omdat ze ontslagen zijn", vertelt directeur Hans Thunissen bij de regionale omroep. "We proberen deze mensen zo goed mogelijk te begeleiden en hen te wijzen op hun rechten zoals een ontslagvergoeding." Met het wegvallen van de banen in de kassen bestaat ook de vrees dat veel Oost-Europese uitzendkrachten die niet teruggaan zonder werk komen te zitten en vervolgens hier op straat belanden, omdat veel werkgevers ook woonruimte organiseren.||https://nos.nl/artikel/2443389-steeds-minder-arbeidsmigranten-in-kassen-nodig-door-gascrisis
2022-09-05||Russische rechtbank trekt licentie in van kritische krant Novaja Gazeta|| Een Russische rechtbank heeft vandaag de medialicentie ingetrokken van de onafhankelijke krant Novaja Gazeta. Hierdoor kan het nieuwsmedium niet meer in Rusland opereren. De rechtszaak was aangespannen door de Russische mediawaakhond Rozkomnadzor, omdat de krant niet voldoende informatie zou hebben gegeven over een verandering van eigenaar in 2006. Novaja Gazeta is een van de laatste onafhankelijke kranten van Rusland. De krant legde eind maart al tijdelijk de werkzaamheden neer, na een zoveelste waarschuwing van de Russische mediatoezichthouder. Reden hiervoor was dat de censuurwetten verslaggeving over de oorlog in Oekraïne onmogelijk maakten. Hoofdredacteur Dmitri Moeratov zei destijds geen andere keuze te hebben dan tijdelijk stoppen met publiceren, omdat onafhankelijke journalistiek over de oorlog niet mogelijk was. Moeratov, die vorig jaar de Nobelprijs voor de Vrede won vanwege zijn kritische journalistiek, zegt nu dat hij in beroep zal gaan tegen de uitspraak.  Aan het begin van de rechtszaak, die eind juli werd aangespannen, liet Novaja Gazeta weten zijn website in de lucht te willen houden. "We nemen geen afscheid", schreef het nieuwsmedium. De Russische autoriteiten blokkeerden in juli ook al de website van een nieuw online tijdschrift, Novaya Rasskaz-Gazeta, dat was opgezet door journalisten van Novaja Gazeta.  Dat de licentie van Novaja Gazeta nu permanent wordt ingetrokken, past bij eerdere sluitingen van onafhankelijke Russische media. Ook het radiostation Echo of Moscow en het kanaal Dozhd TV legden hun werkzaamheden neer vanwege censuur.||https://nos.nl/artikel/2443387-russische-rechtbank-trekt-licentie-in-van-kritische-krant-novaja-gazeta
2022-09-05||Ministerie waarschuwt voor risico's van crypto: 'Valkuilen en te hoge verwachtingen'|| Het ministerie van Financiën wil met de campagne Slim in Crypto jongeren waarschuwen voor de "valkuilen en te hoge verwachtingen" van cryptomunten. Crypto's winnen aan populariteit onder jongeren. Maar de informatie die jongeren erover hebben, zouden ze vooral tot zich nemen via financiële influencers, zogenoemde finfluencers. Maar die zijn volgens het ministerie lang niet altijd neutraal en transparant. Op sociale media wordt de kijker beloofd dat ook hij of zij financiële vrijheid kan krijgen door te investeren in cryptomunten. "Je ziet online filmpjes van jongens die op Bali rondlopen en beloven dat als je hun advies volgt, je ook zo snel miljonair kunt worden. Jongeren zijn daar soms vatbaar voor", zegt Yannick Déjean, beleidsmedewerker bij het ministerie en betrokken bij de campagne. "Geloof niet alles wat je ziet op sociale media", is zijn advies. Jongeren moeten zich volgens het ministerie dan ook niet blindstaren op beloofde hoge rendementen. "Als iets te mooi klinkt om waar te zijn, dan is dat vaak ook zo", zegt Déjean. "Er vinden veel oplichtingspraktijken plaats en er gaat misinformatie over crypto's rond op sociale media", staat in het persbericht over de campagne. Er zitten ook andere risico's aan cryptobeleggingen. De kans op het verliezen van (veel) geld is relatief groot vanwege de volatiele prijs: er wordt veel in gehandeld en de prijs verandert extreem snel. Zo is sinds het hoogtepunt in november vorig jaar de Bitcoin met zo'n 70 procent in waarde gedaald. "Maar wanneer de waarde weer stijgt, zie je dat jongeren toch weer worden verleid door influencers om erin te stappen", zegt Déjean. "Beleg in ieder geval niet met geleend geld of geld dat is bedoeld voor bijvoorbeeld je huur of studie", zegt hij. Eerder waarschuwde de Autoriteit Financiële Markten (AFM) voor crypto. Medewerkers van de AFM gaven les op tientallen mbo-scholen over beleggen en speculeren: De filmpjes van het ministerie lijken op de filmpjes van finfluencers en worden getoond op YouTube, Twitch en Snapchat. TikTok, een andere populaire app onder jongeren, wordt niet ingezet omdat het niet zou voldoen aan de privacy-eisen.||https://nos.nl/artikel/2443383-ministerie-waarschuwt-voor-risico-s-van-crypto-valkuilen-en-te-hoge-verwachtingen
2022-09-05||RIVM: oppassen met moestuinen rondom chemisch bedrijf Dordrecht|| Inwoners van Dordrecht, Papendrecht en Sliedrecht met een moestuin moeten goed opletten of het veilig is hun eigen geteelde groenten te eten. Inwoners van de regio rond chemisch bedrijf Chemours doen er verstandig aan er niet te veel uit te eten, zegt het RIVM na nieuw onderzoek naar de uitstoot van schadelijk PFAS. Juli vorig jaar raadde het RIVM al helemaal af groenten uit de directe omgeving van de fabriek te eten. De conclusie was dat "effecten op de gezondheid niet kunnen worden uitgesloten" binnen een straal van een kilometer rond het bedrijf. Uit uitgebreider onderzoek blijkt dat in moestuinen ook hogere hoeveelheden PFAS bevatten tot 10 kilometer ten noordwesten, noordoosten of oosten van Chemours, net als moestuinen op zo'n 2,5 kilometer ten zuidwesten. Mensen kunnen de groenten en het fruit blijven eten, maar het RIVM adviseert de gewassen af te wisselen met producten uit de winkel, die volgens het instituut minder PFAS bevatten. "Deze afwisseling is belangrijk omdat mensen in Nederland via andere voedselproducten en drinkwater al meer PFAS binnenkrijgen dan de zogeheten gezondheidskundige grenswaarde", aldus het RIVM. Over de moestuinen binnen een kilometer zijn is het instituut onverbiddelijk: het is beter die helemaal niet te eten vanwege de hoge PFAS-waardes. Van het bedrijf is bekend dat het in het verleden twee soorten PFAS heeft uitgestoten: tot 2012 perfluoroctaanzuur (PFOA) en daarna bij het gebruik GenX, een technologie die gebruikt wordt om coatings (fluorpolymeren) te maken. Via de lucht zijn die stoffen op de bodem en in het water terechtgekomen. Vervolgens komt de PFAS via de grond en het water in de gewassen uit de moestuinen terecht, schrijft de regionale omroep Rijnmond. De stoffen zijn schadelijk voor de gezondheid en het milieu. Ze kunnen zich ophopen in het lichaam en zo diverse soorten kanker veroorzaken. Ook hebben ze mogelijk effect op de voortplanting en ongeboren kinderen. Mensen die gewassen uit moestuinen eten binnen 5 en 10 kilometer ten zuidwesten van het chemiebedrijf in Dordrecht krijgen niet te veel PFAS binnen. Ook moestuinen 15 kilometer ten noordoosten bevatten niet te veel van de schadelijke stof. Zij kunnen hun gewassen gewoon blijven eten, stelt het RIVM in het onderzoek. Tv-programma Zembla meldt in de uitzending van donderdag dat ook baby's die uit de borst drinken bij vrouwen die in het gebied rond Chemours wonen te veel PFAS binnenkrijgen. De baby's krijgen volgens de onderzoekers van de Vrije Universiteit Amsterdam gemiddeld tien keer meer PFAS binnen dan wat op basis van de gezondheidsnorm veilig wordt geacht. Het onderzoek is een steekproef waarbij de moedermelk van tien moeders is geanalyseerd die in een straal van 7 kilometer rond de fabriek wonen. Met name de stof PFOA wordt in hoge concentraties in hun melk aangetroffen. "We weten dat als je te veel PFAS binnenkrijgt dit effecten kan hebben op het immuunsysteem", zegt emeritus-hoogleraar milieuchemie en toxicologie Jacob de Boer, die het onderzoek leidde. "Daarom vind ik deze resultaten zeer zorgwekkend." Chemours laat in een reactie aan Zembla weten niet inhoudelijk op de resultaten te kunnen reageren omdat het bedrijf het onderzoek niet kent.||https://nos.nl/artikel/2443382-rivm-oppassen-met-moestuinen-rondom-chemisch-bedrijf-dordrecht
2022-09-05||Doden en gewonden bij zelfmoordaanslag op Russische ambassade Kabul || Bij een zelfmoordaanslag voor de Russische ambassade in Kabul zijn zeker drie doden gevallen. Het ministerie van Buitenlandse Zaken in Moskou meldt dat twee van de doden Russische ambassademedewerkers zijn. Volgens de Afghaanse politie is er ook een Afghaanse burger gedood en raakten tien andere mensen gewond. Waarschijnlijk zijn er meer doden gevallen. Er zijn volgens persbureau AP verschillende berichten over acht tot tien dodelijke slachtoffers, maar die cijfers zijn nog niet bevestigd. Onder de Russische slachtoffers zijn een diplomaat en een bewaker van het complex, meldt het Russische staatspersbureau RIA. Zij zouden alleen gewond zijn geraakt. De lokale politie kan dit niet bevestigen. De regering in Moskou noemt de aanslag een onacceptabele terroristische daad. "Laten we hopen dat degenen die deze aanslag hebben voorbereid worden gestraft", aldus de Russische minister van Buitenlandse Zaken Sergej Lavrov. De chaos na de aanslag:  De dader sloeg toe bij mensen die in de rij stonden voor een visum, meldt RIA verder. Volgens getuigen werd de zelfmoordterrorist doodgeschoten door bewakers van de Taliban, maar toch ging het explosief af. Het is niet duidelijk of de kogels van de bewakers dat veroorzaakten. De politie heeft het gebied afgesloten. De bomaanslag is tot nu toe niet opgeëist, maar het vermoeden bestaat dat Islamitische Staat verantwoordelijk is.  Er vinden nog geregeld aanslagen plaats in Kabul, zoals een bloedige aanslag op een moskee ruim twee weken geleden. Vooral religieuze minderheden zijn daarbij vaak het doelwit van Islamitische Staat in het land. Aanslagen zoals deze op diplomatieke doelen komen veel minder vaak voor. Rusland is een van de weinige landen die nog een ambassade in Kabul hebben sinds de Taliban een jaar geleden de macht overnamen in Afghanistan. Moskou erkent de regering van de Taliban niet, maar voert wel gesprekken met de beweging over de handel in benzine en grondstoffen. Meer beelden:||https://nos.nl/artikel/2443372-doden-en-gewonden-bij-zelfmoordaanslag-op-russische-ambassade-kabul
2022-09-05||Jaap van Zweden vanaf 2024 aan de slag als chef-dirigent in Zuid-Korea|| De Nederlandse topdirigent Jaap van Zweden heeft een nieuwe positie in Azië: vanaf 2024 is hij de nieuwe chef-dirigent van het Seoul Philharmonic Orchestra. De komende vijf jaar gaat Van Zweden aan de slag bij het orkest in de Zuid-Koreaanse hoofdstad. Op Twitter bedankt het orkest hem onder meer voor zijn interesse. Ook verwacht het "een sprong voorwaarts te maken als een orkest van wereldklasse": The Korea Herald schrijft dat de zoektocht eerder dit jaar begon omdat de huidige dirigent Osmo Vanska besloot zijn contract niet te verlengen. Tot 2024 zullen verschillende gastdirigenten worden gezocht voor de optredens van het Seoul Philharmonic Orchestra. De 61-jarige Van Zweden werkt tot die tijd nog bij het New York Philharmonic en het Hong Kong Philharmonic Orchestra. Op zijn negentiende werd Van Zweden al concertmeester van het Koninklijk Concertgebouworkest. Twintig jaar later, in 1995, begon hij met dirigeren. Inmiddels heeft hij al verschillende grote orkesten in binnen- en buitenland op zijn cv staan. Vorig jaar kondigde hij al zijn vertrek bij het orkest in New York aan. In een interview met The New York Times vertelde hij dat hij door de pandemie zijn relatie met het wereldberoemde orkest en zijn familie is gaan heroverwegen en dat hij andere prioriteiten in het leven stelde. Hij wist toen nog niet wat hij na 2024 zou gaan doen, als ook zijn contract in Hongkong afloopt. "Ik heb nooit gezegd dat ik helemaal stop en geen vast orkest meer wil", zegt Van Zweden nu tegen de Volkskrant. "Alleen dat ik minder ga werken. In juni, juli en augustus werk ik niet, en in de kerstperiode ook niet." "Seoul is een van de drie beste orkesten van het Verre Oosten, samen met het Hongkong en NHK in Tokyo", licht hij zijn keuze verder toe in de krant. "Ze zijn ontzettend ambitieus, ze willen het beste worden. Ik heb veel mensen gesproken, ook in de regering, en die wilden allemaal graag dat ik zou komen."||https://nos.nl/artikel/2443371-jaap-van-zweden-vanaf-2024-aan-de-slag-als-chef-dirigent-in-zuid-korea
2022-09-05||Gasprijs schiet weer omhoog wegens sluiting van Russische pijpleiding|| De Europese gasprijs is bij opening van de gasmarkt weer flink gestegen. Op de gasbeurs TTF steeg de gasprijs bij opening even meer dan 30 procent naar 277 euro per MWh, om vervolgens iets te dalen naar rond de 260 euro per MWh. Reden: de Nord Stream 1 gaspijpleiding tussen Rusland en Europa blijft langer dicht. Dat is de belangrijkste gasverbinding tussen Rusland en West-Europa. De gaskraan zou aanvankelijk een paar dagen dichtgaan voor onderhoud, zo meldde Gazprom vorige week. In het weekend meldde Rusland dat er een olielek was ontdekt en de sluiting langer zou duren. De vrees bestaat dat Gazprom de gasleveringen via Nord Stream 1 helemaal niet meer gaat hervatten. De toevoer van gas was eerder al verlaagd tot 20 procent van de maximale capaciteit, volgens Rusland vanwege technische problemen. Europese leiders zien het dichtdraaien van de Russische gaskraan vooral als politiek drukmiddel. Op deze manier zou Rusland de sancties tegen het land voor de oorlog in Oekraïne willen vergelden. Vorige week daalde de gasprijs nog met 40 procent ondanks de aangekondigde sluiting van Nord Stream 1 voor onderhoud. Vrijdag bleken de gasopslagen voor bijna 80 procent vol te zijn. Daardoor neemt de vraag naar extra gas af en daalde de gasprijs naar iets meer dan 200 euro per MWh. Voor de Russische gascrisis uitbrak lag de gasprijs tussen de 5 en 30 euro per MWh.||https://nos.nl/artikel/2443368-gasprijs-schiet-weer-omhoog-wegens-sluiting-van-russische-pijpleiding
2022-09-05||ChristenUnie en PvdA willen eind maken aan tijdelijke huurcontracten|| Oppositiepartij PvdA en coalitiepartner ChristenUnie willen een einde maken aan tijdelijke huurcontracten. De regeling wordt volgens hen te vaak misbruikt en daarom komen ze met een initiatiefwet. "Met een tijdelijk huurcontract ben je als huurder vogelvrij", zegt ChristenUnie-Kamerlid Grinwis. Voor huisbazen is het sinds 2016 eenvoudig om tijdelijke huurcontracten af te sluiten. De regeling werd destijds ingevoerd met het idee dat er zo meer aanbod zou komen. Eerder kon een huurder er zolang mogelijk blijven als hij wilde, en dat schrikte sommige potentiële verhuurders af. Maar volgens de twee partijen komen veel mensen juist in de problemen door flexhuur. "Je betaalt te veel en bent chronisch op zoek naar een ander huis", zegt Grinwis. Dat brengt onzekerheid met zich mee, en bijvoorbeeld ook hoge verhuiskosten. Nijboer: "Wij willen de bescherming voor huurders weer terug." Een tijdelijk huurcontract mag voor een hele woning maximaal twee jaar en voor kamers vijf jaar duren. In 2020 werd bijna de helft van de particuliere huurwoningen aangeboden met een tijdelijk contract. Minister De Jonge van Volkshuisvesting (CDA) wil ook ingrijpen in de vrije huurmarkt. Afgelopen voorjaar presenteerde hij een plan met onder meer een puntensysteem voor de vrije sector. Ook wil hij maatregelen nemen om de huur te verlagen voor mensen met een laag inkomen. De Jonge komt hierover nog met een wetsvoorstel. Nijboer en Grinwis hopen hun voorstel nog komend voorjaar af te hebben.||https://nos.nl/artikel/2443366-christenunie-en-pvda-willen-eind-maken-aan-tijdelijke-huurcontracten
2022-09-05||Banken, bouwer en reizigersorganisaties steunen oproep tot natuurherstel|| Met een paginagrote advertentie in meerdere landelijke dagbladen vragen 64 organisaties aandacht voor natuurherstel in Nederland. "We kunnen niet zonder natuur", schrijven de organisaties, die zeggen namens miljoenen Nederlanders te spreken. Ze roepen het kabinet op om aan de slag te gaan met de plannen voor natuur uit het coalitieakkoord. Onder de ondertekenaars zijn natuurorganisaties als het Wereld Natuur Fonds, Natuurmonumenten en de Vogelbescherming, maar ook enkele verkeersorganisaties, banken, een bouwbedrijf en kerken onderschrijven de oproep. Het gaat om onder meer de ANWB, Ballast Nedam, ASN Bank, GroeneKerken en reizigersvereniging Rover. Staatsbosbeheer heeft de oproep niet ondertekend. De grootste natuurbeheerder van Nederland is als zelfstandig bestuursorgaan ondergebracht bij het ministerie van Landbouw, Natuur en Voedselkwaliteit en zegt het in die hoedanigheid "niet netjes" te vinden om de oproep zelf te ondertekenen. Volgens de opstellers van de advertentie is natuur onmisbaar voor de gezondheid en veiligheid van mens en dier, maar staat de Nederlandse natuur onder grote druk. "Geruisloos verdwijnen zeldzame, maar ook heel gewone planten en dieren uit ons land", schrijven ze. "Elk jaar weer." Eerder dit jaar trok de Raad voor de leefomgeving en infrastructuur een soortgelijke conclusie. De raad concludeerde toen dat de staat van de Nederlandse natuur "ronduit slecht" is. Dat is slecht nieuws voor iedereen, zeggen de 64 organisaties nu. "Want als soorten uitsterven of verdwijnen stort het kaartenhuis van de natuur in elkaar. In de natuur is namelijk alles van elkaar afhankelijk." De ondertekenaars willen dat het kabinet bouwt aan een toekomst waarin ruimte is voor "natuur, een gezond klimaat en natuur- en diervriendelijke landbouw". Wat er precies moet gebeuren aan natuurherstel, schrijven de organisaties niet. Ze verwijzen naar het coalitieakkoord, waarin onder meer plannen staan voor kringlooplandbouw, een "dierwaardige veehouderij" en stikstofreductie. Het woord 'stikstof' wordt overigens niet genoemd in de advertentiecampagne van vandaag. In het NOS Radio 1 Journaal zegt Paul Makken, belangenbehartiger recreatie en toerisme bij de ANWB, desgevraagd dat het veelbesproken kabinetsdoel om in 2030 de stikstofreductie te hebben gehalveerd wat hem betreft wel heilig is. "Je moet vasthouden aan deze doelen, anders vrezen we dat het gaat verzanden", zegt hij. "Daarom deze kleine reminder dat onze leden een robuuste, gezonde natuur heel belangrijk vinden." Het Nederlandse natuurbeleid ligt onder een vergrootglas vanwege de huidige stikstofcrisis, die draait om de overmatige neerslag van schadelijke stikstofverbindingen in de natuur. Vorige week werd duidelijk dat een deel van de Nederlandse beschermde natuur daar nog meer last van heeft dan tot nu toe werd gedacht.||https://nos.nl/artikel/2443365-banken-bouwer-en-reizigersorganisaties-steunen-oproep-tot-natuurherstel
2022-09-05||Nieuwe Britse premier wacht stapel hoofdpijndossiers || De Conservatieve Partij maakt vandaag bekend wie de verkiezingen om het partijleiderschap heeft gewonnen. De strijd ging tussen minister Liz Truss van Buitenlandse Zaken en Rishi Sunak, de voormalige minister van Financiën. De winnaar wordt automatisch ook de nieuwe premier. Volgens alle peilingen gaat Liz Truss deze verkiezingen vrij eenvoudig winnen. Maar wie het ook wordt, de nieuwe inwoner van Downing Street 10 staat voor een reeks enorme uitdagingen. In het Verenigd Koninkrijk noemen ze het al de Zomer van de Onvrede, een verwijzing naar de beruchte Winter of Discontent van 1978/1979, toen langdurige stakingen het land volledig platlegden. Zo dramatisch is het nog niet geweest dit jaar, maar de afgelopen maanden waren er wel in tal van sectoren stakingen. Alle vakbonden eisen forse loonsverhogingen, nu de scherp gestegen kosten voor levensonderhoud de salarissen uithollen. Meerdere werkonderbrekingen legden het openbaar vervoer deze zomer dagenlang plat. Een staking van dokwerkers in Felixstowe legde de overslag in de grootste containerhaven van het Verenigd Koninkrijk stil. Verder waren er stakingen bij de posterijen en de advocatuur. Voor de komende maanden zijn nieuwe stakingen aangekondigd, onder meer in de zorg en het onderwijs. Het Verenigd Koninkrijk heeft te kampen met torenhoge inflatie, die inmiddels is opgelopen tot 10,1 procent. Het einde is nog niet in zicht. De Bank of England gaat ervan uit dat de inflatie in oktober oploopt tot 13 procent. De grootste factor in de cost-of-living-crisis zijn de energieprijzen, die mede door de oorlog in Oekraïne razendsnel zijn gestegen. Het bedrag dat energieleveranciers voor elektriciteit en gas in rekening mogen brengen bij huishoudens, is in Groot-Brittannië aan een wettelijk maximum gebonden. De overheid maakte onlangs bekend dit maximum per 1 oktober te verhogen naar 4100 euro per jaar. Dat is een verdrievoudiging ten opzichte van een jaar geleden. Het betekent dat miljoenen huishoudens in zware problemen komen als ze geen hulp van de overheid krijgen. De economische vooruitzichten voor het Verenigd Koninkrijk verslechteren in rap tempo. Het land was zich nog maar net aan het herstellen van de economische klap die het van de pandemie had gekregen. Het Britse bureau voor de statistiek ONS bracht vorige maand nieuwe cijfers naar buiten. Daaruit bleek dat de economische krimp in 2020 nog veel groter was dan oorspronkelijk was aangenomen. In het eerste jaar van de pandemie kromp de Britse economie met 11 procent volgens de bijgestelde ONS-cijfers. Het was de grootste economische daling in meer dan 300 jaar en de Britse economie ligt nog steeds onder het niveau van voor de pandemie. De meeste economen gaan ervan uit dat het Verenigd Koninkrijk op een nieuwe recessie afstevent. In het tweede kwartaal kromp de economie al met 0,1 procent en de verwachting is dat die daling doorzet de komende maanden. Vooralsnog veroorzaakt Brexit voornamelijk problemen voor de Britten, omdat de deal tussen Londen en Brussel een reeks nieuwe belemmeringen in het handelsverkeer heeft gecreëerd. Ook Noord-Ierland is nog altijd een hoofdpijndossier. De Noord-Ieren zitten al sinds mei zonder een regering. De voornaamste protestants-unionistische partij weigert deel te nemen aan een regeringscoalitie uit onvrede met het Noord-Ierland Protocol. In het protocol hebben Londen en Brussel afspraken gemaakt over een status aparte voor Noord-Ierland. Om een harde grens tussen Noord-Ierland en de Republiek Ierland te voorkomen blijven de Noord-Ieren deels de handelsregels van de Europese Unie volgen. Hierdoor ligt er nu een douanegrens tussen Noord-Ierland en Groot-Brittannië. Londen vindt de gemaakte afspraken over Noord-Ierland onwerkbaar. Er is daarom een wet ingediend die de regering in staat stelt delen van het Noord-Ierland Protocol unilateraal uit te schakelen. De Europese Commissie heeft al gedreigd naar de rechter te stappen als de wet daadwerkelijk wordt aangenomen. Het Oekraïne-beleid is een van de weinige punten waarop de nieuwe premier weinig politieke tegenwind hoeft te verwachten. Van de oppositiepartijen tot de regering bestaat er brede consensus over ruimhartige steun aan Oekraïne, op zowel militair als economisch vlak. Van meet af aan pleitte de Britse regering voor harde sancties tegen Rusland. Het Verenigd Koninkrijk is ook een van de grootste leveranciers van wapens aan Oekraïne. Het maakte Boris Johnson populairder in Oekraïne dan in eigen land. Al stelt Liz Truss zich meer op als een havik dan Rishi Sunak, de verwachting is dat de nieuwe premier het Oekraïnebeleid van voorganger Johnson in grote lijnen voortzet. Minister Wallace van Defensie, die veel lof kreeg voor zijn Oekraïne-aanpak, is waarschijnlijk de enige minister die op zijn departement mag blijven na de wisseling van de wacht in Downing Street.||https://nos.nl/artikel/2443357-nieuwe-britse-premier-wacht-stapel-hoofdpijndossiers
2022-09-05||Nederlandse mestuitzondering verdwijnt per 2026, boeren krijgen compensatie|| De uitzonderingspositie voor Nederlandse boeren om meer mest te mogen uitrijden dan boeren in andere landen wordt vanaf volgend jaar in drie jaar afgebouwd. Minister Staghouwer van Landbouw heeft hierover een conceptafspraak gemaakt in Brussel. Nederland kreeg jarenlang een uitzondering op de regels omdat we zo'n klein grondgebied hebben. Maar sinds een paar maanden is duidelijk dat de Europese Commissie ervan af wil, omdat Nederland al jaren de milieudoelen niet haalt op het gebied van waterkwaliteit. Volgens het conceptakkoord mogen de boeren die van de uitzondering gebruikmaken vanaf komend jaar steeds minder mest uitrijden. Vanaf 2026 zijn de regels dan hetzelfde als in bijna alle andere EU-landen. Denemarken, Ierland en Vlaanderen houden hun uitzonderingspositie wel. Doordat er minder mest mag worden uitgereden op het land, moeten veehouders het voortaan gaan afvoeren. De kosten daarvan kunnen oplopen tot duizenden euro's per jaar. Voor getroffen boeren komt een financiële vergoeding tijdens de drie afbouw-jaren. Hoe die regeling eruit gaat zien, is nog niet bekend, maar wel dat het kabinet er in totaal 130 miljoen euro voor heeft uitgetrokken. Desalniettemin zullen de gevolgen te voelen zijn op het boerenerf, erkent Staghouwer. "Het is een grote klap en het heeft gevolgen", zegt de minister. Ongeveer 18.000 boerenbedrijven maken gebruik van de derogatieregeling. Op 15 september wordt in Brussel gesproken over het definitief maken van de conceptafspraak. Minister Staghouwer verwacht niet dat er nog aan wordt getornd.||https://nos.nl/artikel/2443353-nederlandse-mestuitzondering-verdwijnt-per-2026-boeren-krijgen-compensatie
2022-09-05||Dode en negen vermisten na crash watervliegtuig VS|| Bij een vliegtuigcrash in de Amerikaanse staat Washington is zeker een dode gevallen. De andere negen inzittenden van het toestel worden nog vermist. De kustwacht is bezig met een reddingsoperatie waarbij onder meer een reddingshelikopter en een vliegtuig zijn ingezet. Het watervliegtuig stortte gistermiddag neer in Mutiny Bay voor de kust van Whidbey Island, dat in een zeearm van de Stille Oceaan ligt. Het was onderweg van de plaats Friday Harbour naar het vliegveld van Renton, dat onder Seattle ligt. De oorzaak van de crash is niet bekend. De luchtvaartautoriteit gaat dat onderzoeken.||https://nos.nl/artikel/2443352-dode-en-negen-vermisten-na-crash-watervliegtuig-vs
2022-09-05||Hermens blikt terug op voortzetten Spelen van 1972: 'Voor mij totaal bizar'|| De Olympische Spelen hebben vele prachtige momenten voortgebracht. Geweldige sportprestaties en memorabele winnaars. Maar aan de andere kant van het spectrum staan ook inktzwarte bladzijden. De zwartste werd geschreven op 5 september 1972 in München, vandaag exact 50 jaar geleden. West-Duitsland had dat jaar het mondiale sportfeest in huis. En een feest moest het worden ook, gekenmerkt door vrolijkheid en vrede: Die heiteren Spiele. De Duitsers hoopten op die manier af te rekenen met de vorige Olympische Spelen die het land mocht organiseren: die van 1936 in Berlijn, het propagandaspeeltje van Adolf Hitler. Dat lukte aardig. Totdat in de vroege ochtend van dinsdag 5 september acht Palestijnen met sporttassen en gekleed in sportkleding over de omheining van het olympisch dorp klommen, het onderkomen van de Israëlische ploeg binnendrongen en negen atleten en officials gijzelden. Twee mensen hadden de leden van terreurgroep Zwarte September al gedood. "Wij zaten in het dorp en we wisten niks", vertelde Jos Hermens vijftig jaar na dato. De 72-jarige Nijmegenaar geniet nu bekendheid als atletenmanager, maar was destijds in München als middenafstandsloper. "Ook de mensen van het olympisch comité wisten niks. Er was geen voorlichting, er waren geen tv-kanalen zoals tegenwoordig met live-reportages. Dat voelt nu heel prehistorisch aan." "Volgens mij hoorde ik er bij het ontbijt iets over. Zo van: er is een overval geweest, er is waarschijnlijk iemand gedood en er is een gijzeling. Ik weet niet meer precies van wie ik het hoorde. Ik dacht van een official." Nog diezelfde avond kwam de gijzeling tot een dramatische ontknoping op het militaire vliegveld Fürstenfeldbruck. Daar ontstond een vuurgevecht tussen de slecht voorbereide politie en de terroristen die per vliegtuig met de Israëliërs hadden willen vertrekken. De schotenwisseling kostte alle negen gijzelaars en één politieagent het leven, terwijl ook vijf Palestijnen werden gedood. "En dan gewoon de volgende dag zeggen: the Games must go on!", klinkt het nog altijd vol ongeloof uit de mond van Hermens. Want dat was de boodschap van IOC-voorzitter Avery Brundage tijdens de herdenkingsceremonie in het olympisch stadion, die werd bijgewoond door 3.000 atleten en 80.000 toeschouwers. "Dat was voor mij echt totaal bizar en onmogelijk. Ik werd er letterlijk misselijk van, kotsmisselijk. Het was ook een heel warme dag. Je zat daar in de zon, hartstikke gedeprimeerd en down. Maar bij mij ging de knop meteen om." De hardloper hoefde er geen seconde over na te denken: hij ging naar huis, zonder in actie te zijn gekomen op zijn 5.000 meter. Ook worstelaar Bert Kops, de atleten Bram Wassenaar en Wilma van Gool en de hockeyers Flip van Lidth de Jeude en Paul Litjens verlieten de Spelen voortijdig. "De mensen die bleven, heb ik niets verweten", zou Hermens niet veel later verklaren. "Iedereen moest zijn eigen beslissing nemen. Maar ik vond het wel raar dat mensen bleven, want ik kon mij niet voorstellen dat je gewoon doorging." Ook Wassenaar, die naar München was afgereisd om op de 1.500 meter uit te komen, twijfelde geen moment: hij zou niet lopen. "Ik was gewoon verbaasd. Ik had echt verwacht dat de Spelen gecanceld zouden worden. Maar goed, mijn beslissing stond toen al vast. Maar ik kan mij voorstellen dat als je lid bent van een team, het een lastiger keuze is." In dat schuitje zat hockeyer Ties Kruize. "Aan de ene kant kan ik mij de kritiek van mensen begrijpen die zeiden: schande dat die games doorgaan. Aan de andere kant was het zo: de Spelen gingen door, dus wij gingen ook, in ons geval met het hockeytoernooi. Je gaat dan ook je best doen, al was het wel op een heel andere manier dan daarvoor." Van druk op elkaar was geen sprake, aldus de Hagenaar, destijds "een kereltje van 19 jaar die het schitterend vond om deel uit te maken van de ploeg die naar de Olympische Spelen ging. Maar als je echt niet wilde spelen, ging je naar huis. Dat was geen item. We zagen dat niet als het in de steek laten van het team." Hermens was nooit te beroerd om zijn mening te geven en ook vandaag de dag is hij er de man niet naar om een blad voor de mond te nemen. Vandaar ook zijn respect voor bijvoorbeeld Formule 1-coureur Lewis Hamilton. "Hij is de enige die zei: 'Ja, jongens, ik rij hier in Saudi-Arabië, maar we horen hier niet te zijn.' Dat vind ik fantastisch knap, dat die jongen dat zegt. Met alle druk die er is." De stelling dat je sport en politiek vooral gescheiden moet houden, gaat er bij Hermens dan ook niet in. "Dat gescheiden houden is een illusie. Hoe kun je nou zeggen dat dat gescheiden is? Sport is een onderdeel van de maatschappij en dat willen we ook graag: sport is belangrijk, mensen moeten bewegen. Sporters hebben daarin ook hun verantwoordelijkheid, vind ik." Wat gebeurde er bij de Olympische Spelen in 1972? In deze video leggen we het kort uit:||https://nos.nl/artikel/2443351-hermens-blikt-terug-op-voortzetten-spelen-van-1972-voor-mij-totaal-bizar
2022-09-05||Jeugdfonds waarschuwt: door inflatie minder kinderen op sport- en muziekles|| Het Jeugdfonds Sport & Cultuur vreest dat het aantal kinderen dat geen sport- of muziekles kan volgen door de inflatie verder zal toenemen. Volgens het fonds kunnen nu al 2 tot 3 kinderen per klas geen hobby buiten de deur uitoefenen vanwege de contributie. Omdat de inflatie de komende tijd verder zal toenemen, zullen meer ouders naar verwachting willen bezuinigen op zulke lessen. Het fonds trapt vandaag een campagne af om hier aandacht voor te vragen. Ouders die vanwege geldproblemen geen sport- of muziekles meer kunnen betalen, kunnen bij het fonds aankloppen. Dat betaalt de contributie of het lesgeld uit subsidies en giften. "De hoge kosten waar ieder gezin mee te maken heeft, maken dat er keuzes gemaakt moeten worden", zegt directeur Monique Maks in het NOS Radio 1 Journaal. Zij wijst naar het Nibud, dat eerder constateerde dat contributie voor sport en cultuur een van de eerste dingen is die bij gezinnen afvalt. Maks vindt dat zorgelijk. "Je haalt kinderen in een cruciale levensfase uit een belangrijke sociale context." Zij wijst erop dat kinderen die niet aan activiteiten buiten de deur mee kunnen doen sociaal uitgesloten worden, doordat klasgenoten wel naar klasjes gaan. "Ze hebben maandag in de klas geen leuk verhaal meer te vertellen over het weekend. Terwijl mee kunnen doen cruciaal is voor het welzijn van kinderen". Volgens Maks worstelen veel verenigingen met de oplopende inflatie. "Voor hen gaat de rekening omhoog voor de energie, zij moeten de contributies verhogen". Zij bellen aan bij het Jeugdfonds voor advies hoe ze om moeten springen met tussentijdse afmeldingen. Maks roept ouders op om - ondanks de schaamte - hulp te zoeken, bijvoorbeeld bij het Jeugdfonds. "Er is hulp en het is zonde als daar geen gebruik van wordt gemaakt." Afgelopen augustus steeg de inflatie naar een recordhoogte van 13,6 procent. Dat betekent dat de prijzen in augustus gemiddeld 13,6 procent hoger lagen dan een jaar geleden. Voor verreweg het grootste deel wordt de prijsstijging veroorzaakt door hogere energieprijzen. In het najaar - wanneer het energieverbruik stijgt - zullen naar verwachting meer huishoudens de kostenstijgingen voelen.||https://nos.nl/artikel/2443350-jeugdfonds-waarschuwt-door-inflatie-minder-kinderen-op-sport-en-muziekles
2022-09-05||Braziliaanse visser gered na 11 dagen in vrieskist op zee || Een Braziliaanse visser heeft elf dagen op de Atlantische Oceaan weten te overleven in een drijvende vrieskist. Zijn boot was begin vorige maand gezonken, maar de man kon nog net op tijd in de koelkast kruipen. Romualdo Macedo Rodrigues was begin augustus voor de kust van Noord-Brazilië bezig met een vistocht die drie dagen moest duren, toen zijn houten bootje begon te zinken. Toen hij merkte dat zijn vrieskist bleef drijven, kon hij zichzelf daarmee ternauwernood in veiligheid brengen; Rodrigues kan namelijk niet zwemmen. "Ik dacht dat mijn einde nabij was, maar godzijdank gaf God me nog een kans", vertelde hij Braziliaanse media bij terugkeer in zijn land. Zijn provisorische vaartuigje werd opgemerkt door haaien. "Ik dacht dat ze me zouden aanvallen", vertelt hij. "Ze omsingelden de vriezer, maar vertrokken." Toen zeewater de vrieskist binnen begon te lopen, schepte hij dat er met zijn handen weer uit. Eten of water had hij niet. Toen er na elf dagen een schip in zicht kwam, was hij bijna te verzwakt om de bemanning te alarmeren. "Ik kon haast niks meer zien. Ik stak mijn armen omhoog en vroeg om hulp." Bemanningsleden filmden hoe de visser aan boord werd gehesen:  Hij kreeg snel pap om aan te sterken. De visser bleek zo'n 450 kilometer te zijn afgedreven en werd voor de monding van de Surinamerivier uit het water gehaald. Rodrigues bleek het naar omstandigheden goed te maken. Wel was hij uitgedroogd en 5 kilo afgevallen. Ook had hij wondjes door verbranding door de zon. Aan wal in Suriname werd hij aangehouden door de politie omdat hij niet de juiste reispapieren had. Na zestien dagen mocht hij weer terug naar Brazilië, dit keer ging de reis per vliegtuig. Het voelt volgens Rodrigues alsof hij uit de vrieskist opnieuw is geboren. "Het was een wonder", zei hij tegen de media. "Ik dacht dat ik het nooit zou kunnen navertellen, maar ik ben er nog."||https://nos.nl/artikel/2443349-braziliaanse-visser-gered-na-11-dagen-in-vrieskist-op-zee
2022-09-05||Liefdesrelatie met Palestijn melden: kritiek op Israëlische regels voor buitenlanders|| Wie als buitenlander op de Westelijke Jordaanoever een liefdesrelatie krijgt met een Palestijn, zou dat binnen 30 dagen moeten melden bij de Israëlische autoriteiten. Het is een van de meest omstreden regels die Israël wilde invoeren voor buitenlanders in bezet Palestijns gebied. Daarmee wordt het voor hen moeilijker het gebied te betreden of er te verblijven. Die nieuwe inreis- en verblijfsregels voor de Westelijke Jordaanoever zouden vandaag ingaan. Maar onder diplomatieke druk en na een storm van kritiek stelde Israël de plannen gisteravond op het laatste moment bij. Verschillende vergaande bepalingen zijn in een nieuwe versie weggelaten, waaronder het verplicht melden van een liefdesrelatie. Het betekent ook dat er vooralsnog toch geen maximumaantal komt van in totaal 150 buitenlandse studenten aan Palestijnse universiteiten, zoals eerst was aangekondigd. Ook hoeven partners van Palestijnen niet na iedere twee jaar voor een afkoelingsperiode van een halfjaar naar het buitenland. Daarnaast is de invoering van de regels uitgesteld naar volgende maand. Toch legt ook het nieuwe, 90 pagina's tellende document strikte regels op aan buitenlanders die met Palestijnen trouwen of op de Westelijke Jordaanoever werken, studeren of lesgeven. Dezelfde regels gelden overigens niet voor mensen die reizen naar Israël, of de Israëlische nederzettingen in bezet gebied. Ook in de nieuwste versie van het reglement moeten echtgenoten van Palestijnen herhaaldelijk opnieuw een visum aanvragen om in de Westelijke Jordaanoever te verblijven, en behoudt Israël zich het recht voor om huwelijkse partners de toegang tot het gebied te ontzeggen. Bovendien kan Israël een borgsom vragen ter waarde van 20.000 euro om te verhinderen dat echtgenoten in het gebied blijven als hun visum verloopt. Vanwege deze en andere bepalingen klinkt ook op de aangepaste plannen meteen kritiek, onder meer van Israëls belangrijkste bondgenoot, de Verenigde Staten. Israëlische en Palestijnse mensenrechtenorganisaties zeggen dat de regels bedoeld zijn om Palestijnen van de buitenwereld te isoleren. Het zijn beschuldigingen die Israël stellig ontkent. Volgens het ministerie van Defensie, dat een eenheid heeft voor het civiele bestuur op de Westelijke Jordaanoever, zijn de regels juist bedoeld om het eenvoudiger te maken om visa en andere verblijfsdocumenten aan te vragen. Met de aanpassingen zouden zorgen van reizigers, studenten en familieleden van Palestijnen worden weggenomen. Het lijkt er eerder op op dat politieke redenen aan de basis liggen van de restricties, zegt directeur Jessica Montell van de Israëlische mensenrechtenorganisatie HaMoked. "Cynisch gezegd wil Israël dat Palestijnen naar het buitenland verhuizen," zegt ze, "en maken ze het daarom onaantrekkelijk om op de Westelijke Jordaanoever te blijven". Israël heeft demografische motieven, zegt ook de Palestijnse actiegroep Right to Enter. "Daarom maakt Israël het Palestijnen moeilijker om met buitenlanders te trouwen en hier een gezin te stichten. We zien de afgelopen jaren al dat er meer visumaanvragen geweigerd worden, en dat die een kortere termijn geldig zijn. Tegelijkertijd blijven de Joodse nederzettingen in het gebied groeien." Het zijn niet alleen pro-Palestijnse actiegroepen die zich uitspreken tegen de nieuwe regels. De ambassadeur van de VS reageerde gisteravond meteen. "Ik blijf me zorgen maken over de nieuwe protocollen", zei de hoogste Amerikaanse diplomaat in Israël kort na publicatie. Volgens de VS wordt het Palestijnen met een buitenlandse partner onnodig moeilijk gemaakt om een gezin te vormen, en maakt Israël met restricties voor docenten aan Palestijnse universiteiten inbreuk op de academische vrijheid. HaMoked, de Israëlische actiegroep, kondigde gisteren al aan de nieuwste regels aan te vechten. "Ze hebben een aantal van de meest buitensporige dingen verwijderd, maar het probleem blijft", aldus de directeur. Volgens haar zijn de regels niet in het belang van de Palestijnse bevolking, dat Israël volgens internationaal recht als bezettende macht zou moeten dienen. De organisatie kondigt dan ook juridisch protest aan, zoals het dat ook aantekende tegen de eerdere versie van de reglementen. Of de door Israël geplande invoerdatum van 20 oktober gehaald zal worden, is daarom nog onzeker.||https://nos.nl/artikel/2443347-liefdesrelatie-met-palestijn-melden-kritiek-op-israelische-regels-voor-buitenlanders
2022-09-05||Wekdienst 5/9: Wie wordt de nieuwe Britse premier? • Zaak doodgereden motoragent voor rechter|| Goedemorgen! De nieuwe premier van het Verenigd Koninkrijk wordt bekendgemaakt en de de rechter behandelt de zaak rond een doodgereden motoragent. Er zijn flinke zonnige perioden, maar vooral in het zuiden en westen trekken ook al enkele wolkenvelden over. Tot de avond blijft het overwegend droog. Het is zeer warm met maxima tussen 26 en 30 graden. De komende dagen neemt de kans op enkele buien verder toe en dan gaat de temperatuur geleidelijk omlaag. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. In de Canadese provincie Saskatchewan zijn tien mensen gedood bij verschillende steekpartijen. Er zijn ook zo'n vijftien mensen gewond geraakt. Zondag kreeg de politie al vroeg in de ochtend een melding van een steekincident in James Smith Cree Nation, een gemeenschap van oorspronkelijke bewoners van Canada. Later kwamen er ook meldingen van slachtoffers in het dorpje Weldon. In totaal zouden er op dertien verschillende plekken aanvallen met steekwapens zijn geweest. Over de toedracht is verder nog weinig duidelijk. Een deel van de slachtoffers zou willekeurig zijn gekozen. Formule 1-fans verlieten gisteren uitgelaten het circuit na de winst van Verstappen, vooral de fans van Max Verstappen. Werd de racebaan voor de geslaagde poging om de Formule 1 terug naar Nederland te halen gezien als vergane glorie, inmiddels bruist Circuit Zandvoort als nooit tevoren. Afgelopen weekend was de top van de autosport er te bewonderen tussen de duinen, van wereldkampioen Verstappen tot cultheld Günther Steiner. Lees hieronder de terugblik de grand prix op Zandvoort: het is kermis, circus én Koningsdag in één.  Fijne dag!||https://nos.nl/artikel/2443341-wekdienst-5-9-wie-wordt-de-nieuwe-britse-premier-zaak-doodgereden-motoragent-voor-rechter
2022-09-05||Moord of toch ongeval? Zaak aangereden agent vandaag verder|| Hij zou gehandeld hebben uit wraak en expres met zijn vrachtwagen een motoragent hebben overreden. Vandaag dient de rechtszaak tegen de vrachtwagenchauffeur die vorig jaar politieman Arno de Korte doodreed. Dat gebeurde toen de motoragent vrachtwagenchauffeur Willem M. uit Melissant wilde controleren. De Korte werd honderden meters meegesleurd. Het Openbaar Ministerie denkt dat Willem M. bewust op de motoragent is ingereden. Getuigen hoorden hoe M. gas gaf nadat hij een volgteken had gekregen. "Ze zagen dat hij geen enkele poging deed om uit te wijken, de motorrijder frontaal aanreed en vervolgens doorreed", schetste de officier van justitie eerder. Volgens het OM koesterde M. al lange tijd rancune tegen de politie, die hij ervan betichtte hem steeds maar weer langs de kant te zetten. Hij zou hebben gezegd dat hij bij een volgende controle een politieagent dood zou rijden. "In onze ogen gaat het om een aanslag op de politie", zegt Joke de Korte, de moeder van Arno. Zij is net als het OM overtuigd van moord. "Hij was het al lang van plan." De advocaat van M. ontkent dit en spreekt van een noodlottig ongeval. Moeder Joke worstelt ruim een jaar na het ongeval nog altijd met gevoelens van woede en onmacht. "Omdat hij al meer op zijn geweten had", zegt ze. Willem M. (soms ook Edwin genoemd) stond bij de politie al jaren bekend als een gevaar op de weg. Tussen 2015 en 2021 was hij betrokken bij meerdere ernstige incidenten. Hij reed al eens eerder een agent aan, die daardoor een arm verloor. Willem M. kreeg toen een taakstraf. Ook reed M. een overstekende fietsster dood, waarvoor hij niet werd vervolgd. Uit controles bleek zijn vrachtwagen steevast veel te zwaar beladen. Boetes hielden hem niet tegen, zei hij zelf. Ondanks alle incidenten kwam er geen gecoördineerde aanpak van de vrachtwagenchauffeur. Volgens onderzoek hadden de politie, het Openbaar Ministerie en de Inspectie Leefomgeving en Transport meer moeten doen om hem te stoppen. Vermoedens van de politie dat Willem M. geestelijk niet geschikt was om een vrachtwagen te besturen, leidden er niet toe dat zijn rijbewijs door het CBR werd ingenomen. Het steekt de nabestaanden van De Korte. Moeder Joke noemt het onverteerbaar dat Willem M. ondanks het gevaar dat hij vormde gewoon kon blijven rondrijden. "Elke keer werd hij weer toegelaten op de weg." Inmiddels heeft de politie maatregelen genomen, op advies van de onderzoekscommissie. Alle agenten weten nu waar ze gevaarlijk rijgedrag van chauffeurs moeten melden en na ieder incident is er overleg met het CBR. Vrachtwagens worden structureel gecontroleerd op overbelading. De politie houdt ook scherper in de gaten hoe vaak een chauffeur in de fout gaat en of er adequaat tegen wordt opgetreden. De familie van De Korte is blij met deze verbeteringen, maar houdt het gevoel dat zijn dood voorkomen had kunnen worden als er eerder was ingegrepen. Schoonzus Pascal: "Nu zijn er veranderingen, maar het is gewoon te laat." Bij de uitvaart van de motoragent was er een vier kilometer lang eerbetoon van zijn collega's: Vandaag en morgen wordt de zaak rond de dood van Arno de Korte inhoudelijk behandeld. Het OM komt morgen met een strafeis. Ook moeder Joke de Korte krijgt vandaag het woord. In de zaal zit ze steevast met een foto van haar zoon op schoot. "Zodat iedereen hem kan zien. Arno was een goed mens, die voor zijn medemens aan het werk was."||https://nos.nl/artikel/2443338-moord-of-toch-ongeval-zaak-aangereden-agent-vandaag-verder
2022-09-05||Nieuwe progressieve grondwet in Chili afgewezen in referendum|| Een meerderheid van de Chilenen heeft in een referendum tegen het voorstel voor een nieuwe, zeer progressieve grondwet gestemd. Die had de veertig jaar oude grondwet moeten vervangen, die nog dateert uit de tijd van dictator Pinochet. In de grondwet waren tal van sociale rechten vastgelegd, zoals het recht op huisvesting, gratis onderwijs, toegankelijke zorg en het recht op abortus. Ook zouden inheemse volkeren een grote mate van onafhankelijkheid krijgen.  Zowel voor- als tegenstemmers gingen de straat op nadat de uitslag bekend werd: Het referendum volgde drie jaar na massale protesten tegen ongelijkheid in het land. Betogers eisten destijds onder meer een nieuwe grondwet. In 2020 werd per referendum besloten dát er een nieuwe grondwet moet komen, geschreven door direct gekozen volksvertegenwoordigers. Vervolgens kozen Chilenen voor een overwegend links comité om hun grondwet te schrijven. In peilingen stevende het kamp van tegenstanders al af op een overwinning, al was de voorsprong nipt. Met vrijwel alle stemmen geteld is de grondwet met 62 procent van de stemmen afgewezen. De opkomst was massaal, ook omdat stemmen verplicht was. Critici voerden campagne tegen de grondwet omdat die veel te links zou zijn. De rol van de staat zou onder de nieuwe grondwet veel te groot worden. Ook zouden veel maatregelen onbetaalbaar zijn en bovendien economische instabiliteit in de hand werken.||https://nos.nl/artikel/2443337-nieuwe-progressieve-grondwet-in-chili-afgewezen-in-referendum
2022-09-05||'UvA gaat minder buitenlandse studenten toelaten'|| De universiteit van Amsterdam wil vanaf volgend jaar voor een aantal studies het aantal plekken voor buitenlandse studenten beperken, meldt NRC. Het zou gaan om een proef die zal gelden voor de Engelstalige variant van de studies psychologie en politicologie. Bestuursvoorzitter Geert ten Dam noemt de maatregel broodnodig, om Nederlandse studenten meer kans te geven deze twee studies te volgen. Universiteiten mogen eigenlijk geen buitenlandse studenten weren dus het gaat om een experiment. Minister van Onderwijs Dijkgraaf onderzoekt of het instellen van een maximumaantal van buitenlandse studenten universiteiten meer toegankelijk maken voor Nederlandse studenten, maar de UvA wil niet langer wachten. "De werkdruk is te hoog, de aantallen te groot", citeert de krant Ten Dam. Bij psychologie komt inmiddels tweederde van de studenten uit het buitenland. Ten Dam daarover: "We bereiken het punt dat Nederlandse studenten uit Hoorn, Emmen of Amsterdam-West niet terechtkunnen bij populaire studies, omdat ze worden weggeconcurreerd door studenten uit het buitenland." Het aantal studenten aan universiteiten is afgelopen jaren fors toegenomen. Aan de UvA ging het aantal in vijf jaar van 31.000 naar 41.000. Bij de groep internationale studenten was sprake van een verdrievoudiging, tot 13.000. Vorig jaar trokken universiteiten ook al aan de bel vanwege de stijging van het aantal studenten, vooral door de komst van buitenlandse studenten. "Internationalisering draagt bij aan de kwaliteit van onderwijs. Maar er zit een limiet aan de mogelijkheden van onze universiteiten om de alsmaar toenemende instroom van internationale studenten op te vangen", schreef de vereniging van universiteiten VSNU. Ook voor de buitenlandse studenten die naar Nederland komen leiden de grote aantallen tot problemen. Ze kunnen bijvoorbeeld geen kamer vinden. Ruim een week geleden kwam in een enquête van het Interstedelijk Studenten Overleg (ISO) in samenwerking met de Landelijke Studentenvakbond en het Erasmus Student Network naar voren dat veel internationale studenten zich in een kwetsbare positie bevinden en dat ze worden behandeld als tweederangs studenten.||https://nos.nl/artikel/2443336-uva-gaat-minder-buitenlandse-studenten-toelaten
2022-09-05||Instanties in corona-aanpakadvies: werk nu aan voorbereiding|| Bereid de samenleving zo snel mogelijk voor op de volgende fase van de coronapandemie. Dat is een van hoofdconclusies van een omvangrijk rapport van veertien instanties over scenario's die ons mogelijk te wachten staan. Het is voor het eerst dat zo veel overheidsorganisaties samen een advies hebben opgesteld over de corona-aanpak in Nederland, zegt een woordvoerder van de Wetenschappelijke Raad voor het Regeringsbeleid (WRR), dat het rapport initieerde. Het rapport is een aanbeveling aan de regering, maar ook aan lokale overheden en verschillende branches. "Het doordenken van scenario's gebeurt in de politiek nog niet of nauwelijks. De kracht van dit rapport is dat die veertien organisaties samen een heel overzichtelijk en uitgebreid inzicht bieden in de verschillende domeinen", zegt de woordvoerder. Van onderwijs tot mensenrechten: de adviezen in het rapport zijn per thema uitgewerkt. Er is onderscheid gemaakt tussen vijf mogelijke scenario's, oplopend van zeer meevallend tot worst case.  Juist nu het aantal besmettingen relatief laag is, is het volgens de WRR belangrijk te focussen op maatregelen en besluitvorming. Op die manier kan er rustig worden nagedacht over proportionaliteit en brede gevolgen van bijvoorbeeld een zware maatregel. "Dat helpt om beter op een volgende crisis voorbereid te zijn." De deelnemende overheidsorganisaties noemen een reeks investeringen en aanbevelingen om Nederland bestendig te maken tegen de onzekerheden als gevolg van covid-19. Zo wordt de overheid bijvoorbeeld opgeroepen te investeren in digitale infrastructuur, om bijvoorbeeld online lessen te vergemakkelijken en medische consulten. Ook zou verder gewerkt moeten worden aan de 'gereedschapskist' van de corona-aanpak en het creëren van maatschappelijk draagvlak. Uit het rapport Coronascenario's doordacht, handreiking voor noodzakelijke keuzes wordt niet duidelijk in hoeverre het doordenken momenteel al wordt toegepast. Het document geeft dus geen overzicht waar de langetermijnaanpak nog tekortschiet, of welke aanbevelingen momenteel al in de praktijk worden toegepast. Zo wordt er in het rapport gehamerd op het belang van een 'gereedschapskist' voor wettelijk verankerde maatregelen voor verschillende scenario's. Het kabinet heeft momenteel al een ontwerp voor een nieuwe coronawet. Daarover was de Raad van State "in beginsel positief", zo werd afgelopen week duidelijk in een beoordeling van het wetsvoorstel. Toch miste de RvS nog de bevoegdheden om bijvoorbeeld scholen te sluiten of een avondklok in te voeren. Om ervoor te zorgen dat alle mogelijke opties in ieder geval wettelijk onderbouwd zijn en vastliggen. Zelfs als ze niet hoeven worden gebruikt. De WRR adviseert beleidsmakers vooral ook om moeilijke keuzes niet te schuwen, als die echt nodig zijn. "Een brede maatschappelijke afweging betekent lastige keuzes die altijd ergens pijn doen. Het is van groot belang om die keuzes niet te ontwijken, maar om ze tijdig en eerlijk te bespreken."||https://nos.nl/artikel/2443335-instanties-in-corona-aanpakadvies-werk-nu-aan-voorbereiding
2022-09-05||Tien doden bij meerdere steekpartijen in Canada, klopjacht op tweetal|| In de provincie Saskatchewan in Midden-Canada zijn tien mensen omgekomen bij verschillende steekpartijen. Er zijn ook zo'n vijftien mensen gewond geraakt. De politie is op zoek naar twee verdachten. Zondag kreeg de politie al vroeg in de ochtend een melding van een steekincident in James Smith Cree Nation, een gemeenschap van oorspronkelijke bewoners van Canada. Later kwamen er ook meldingen van slachtoffers in het dorpje Weldon. In totaal zouden er op dertien verschillende plekken aanvallen met steekwapens zijn geweest. Over de toedracht is verder nog weinig duidelijk. Een deel van de slachtoffers zou willekeurig zijn gekozen. Een verklaring van een inheemse organisatie doet vermoeden dat er mogelijk drugs in het spel zijn. "Dit is de vernietiging waar we mee te maken krijgen als er schadelijke illegale drugs in onze gemeenschappen terechtkomen." De organisatie roept de autoriteiten op om samen met hen voor meer veiligheid en voor gezondere gemeenschappen te zorgen. De politie heeft ook nog weinig bekendgemaakt over de verdachten. Het gaat volgens de politie om de 31-jairige Damien Sanderson en de 30-jarige Myles Sanderson. Het is niet bekend of ze familie van elkaar zijn. Sanderson is een naam die vaker voorkomt in James Smith Cree Nation. De 30-jarige verdachte werd al gezocht: in mei stond hij op een wanted list van de provinciale politie. De twee verdachten zijn voor het laatst gezien in Regina, de hoofdstad van de provincie, meldt de politie. Dat is zo'n 300 kilometer ten zuiden van de plek van de aanvallen. Omdat ze zich verplaatsten in een auto is een waarschuwing uitgegeven voor de gehele provincie en ook aangrenzende regio's. Inwoners van Regina krijgen het advies om alert te zijn en zo mogelijk binnen te blijven. Ook roept de politie op om geen lifters mee te nemen en verdachte personen niet te benaderen. Premier Trudeau noemt de aanvallen "gruwelijk" en "hartverscheurend", is te lezen in een verklaring. Verder bedankt hij daarin onder meer de hulpdiensten en zegt hij dat de situatie goed in de gaten gehouden wordt. De politie maakte tijdens een persconferentie meer bekend over de zaak: Het is een van de ergste bloedbaden in het land van de afgelopen jaren. In 2019 reed een man in op voetgangers, waarbij tien mensen omkwamen. In 2020 maakte een man verkleed als agent 22 dodelijke slachtoffers, door brandstichting en vuurwapengeweld.||https://nos.nl/artikel/2443331-tien-doden-bij-meerdere-steekpartijen-in-canada-klopjacht-op-tweetal
