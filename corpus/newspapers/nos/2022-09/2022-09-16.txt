2022-09-16||De belangrijkste plannen uit de uitgelekte Miljoenennota || Vier dagen voor de officiële presentatie van de kabinetsplannen voor het volgend jaar op Prinsjesdag is de Miljoenennota uitgelekt. Onder meer de NOS heeft de nota in handen. Hieronder een greep uit de cijfers en plannen voor 2023. Het kabinet gaat volgend jaar 395 miljard euro uitgeven, en er komt 366,4 miljard euro binnen. Het kabinet verwacht een economische groei van 1,5 procent, voor dit jaar wordt nog uitgegaan van 4,6 procent. Het kabinet trekt 17,2 miljard euro extra uit om de koopkracht te verbeteren. De oorlog in Oekraïne heeft de energieprijzen opgestuwd, maar ook de boodschappen zijn veel duurder geworden. Dus gaat het minimumloon met 10 procent omhoog, waardoor ook de gekoppelde uitkeringen zoals de AOW stijgen. De huurtoeslag gaat structureel omhoog met een bedrag van 16,94 euro per maand. De zorgtoeslag wordt eenmalig verhoogd met 412 euro. Ouders met kinderen kunnen rekenen op een hoger kindgebonden budget; het bedrag voor het derde kind gaat omhoog, het wordt gelijk aan het bedrag voor het tweede kind. Verder kunnen alleenstaande ouders ook nog op een extraatje rekenen, maar daar zijn nog geen exacte bedragen van bekend. Uitwonende studenten kunnen rekenen op 165 euro extra per maand. Het tarief van de eerste inkomstenbelastingschijf wordt verlaagd met 0,11 procentpunt.  Om de energierekening binnen de perken te houden is een verlaging van de energiebelasting aangekondigd. De tijdelijke verlaging van de brandstofaccijns wordt verlengd tot in ieder geval juni 2023. En er komt een energietoeslag van 1300 euro voor kwetsbare huishoudens. Nederland trekt ruim 3,9 miljard euro uit voor steun aan Oekraïne. Het gaat om zowel militaire als humanitaire ondersteuning (70 miljoen euro), maar de opvang van Oekraïense vluchtelingen is de grootste post: 2,6 miljard euro. Daarvoor werd dit jaar nog 503 miljoen euro uitgetrokken. Tot 2027 is ruim 1 miljard euro voor de crisisopvang voor asielzoekers en de huisvesting en inburgering van statushouders uitgetrokken. Het kabinet maakt zich zorgen over de 'dalende trend' in de onderwijsprestaties in het basis- en voortgezet onderwijs. Er komt 1 miljard extra voor de aanpak van kansenongelijkheid, 1 miljard voor de verbetering van de kwaliteit van het onderwijs en ook eens 800 miljoen extra voor goede leraren, schoolleiders en onderwijsondersteuners. Ook is er nog 1 miljard euro uitgetrokken voor een betere tegemoetkoming voor de studenten die 'geen recht hebben gehad op de basisbeurs'. Voor maatregelen die moeten voorkomen dat kwetsbare jongeren in de criminaliteit belanden trekt het kabinet in 2023 100 miljoen euro uit. Eenzelfde bedrag staat in de uitgelekte Miljoenennota gereserveerd voor een efficiëntere bestrijding van drugscriminaliteit. De NOS heeft ook de begroting voor het Koninklijk Huis ingezien. De leden van het Koninklijk Huis, - koning Willem-Alexander, koningin Máxima en prinses Beatrix - krijgen voor hun inkomen, hun personele en materiële kosten rond de 450.000 euro meer in 2023. Hun salaris stijgt, zoals al jaren gebeurt, mee met de salarisstijgingen van de rijksambtenaren en de vicevoorzitter van de Raad van State. Prinses Amalia heeft aangegeven van haar inkomen af te zien zolang ze nog studeert. Uit de begroting blijkt verder dat er voor vluchten door leden van het Koninklijk Huis net zoveel is ingeboekt als vorig jaar: 880.000 euro. Verder gaan de defensie-uitgaven, zoals eerder aangekondigd, naar 2 procent van het bbp en daarmee is circa 5 miljard euro gemoeid. Ondanks de miljarden euro's die er naar de reparatie van de koopkracht gaat, blijft het kabinet investeren in het Klimaatfonds, voor het stimuleren van de productie van duurzame waterstof (145 miljoen euro), wind op zee (180 miljoen) en warmtenetten (200 miljoen). Ook in 2023 wordt er geld vrijgemaakt voor maatregelen om het coronavirus te beteugelen; in totaal is daar 5,2 miljard euro voor uitgetrokken. Voor het Caribisch gebied komt 16 miljoen euro extra beschikbaar.||https://nos.nl/collectie/13915/artikel/2444887-de-belangrijkste-plannen-uit-de-uitgelekte-miljoenennota
2022-09-16||Wie wist wat, en hoe ging het? Dit staat in het rapport over de mondkapjesdeal|| Zo'n 2,5 jaar na het sluiten van de omstreden mondkapjesdeal tussen de overheid en het bedrijf van Sywert van Lienden ligt er een lijvig onderzoeksrapport van Deloitte naar de kwestie, in opdracht van het ministerie van Volksgezondheid. Wie wist wat, hoe kwam de deal tot stand en hoe gaat het nu verder? In dit artikel zetten we het op een rij. Eind maart 2020, als de coronacrisis net is losgebarsten, wordt in opdracht van het ministerie van Volksgezondheid het Landelijk Consortium Hulpmiddelen (LCH) opgericht. Van Lienden wordt betrokken bij dit consortium, dat onder meer de inkoop van mondkapjes moet regelen, maar weigert zich er samen met zijn compagnons bij aan te sluiten. Kort daarop richten zij een eigen stichting op: de Stichting Hulptroepen Alliantie (SHA). Daarmee sturen ze een nieuw voorstel naar het ministerie: "Hulptroepen koopt zonder winstoogmerk 120 miljoen mondmaskers in en distribueert deze via een (eigen) online bestelportal aan hulpverleners." Er komt geen deal. Volgens het Deloitterapport was dat omdat het ministerie er geen concurrerende inkoper bij wilde hebben. Dat zou een "onverantwoord risico" zijn geweest in een "toch al overspannen markt", voegde minister Helder voor Medische Zorg daar vandaag aan toe. Toch blijven de partijen in gesprek, onder meer doordat Van Lienden de druk op het ministerie via tweets opvoerde. In de tussentijd richten Van Lienden en zijn compagnons ook de commerciële bv Relief Goods Alliance (RGA) op. De drie zakenpartners blijven het LCH mondkapjesvoorstellen doen, zowel namens de stichting als vanuit hun commerciële bedrijf. Met die laatste komt het uiteindelijk, op 22 april 2020, tot een overeenkomst. Nee. Volgens Deloitte voelde het LCH zich onder druk gezet door het ministerie van Volksgezondheid. Het adagium was "kopen, kopen, kopen", schetsen betrokkenen. Maar het consortium adviseerde aanvankelijk "negatief" over het aanbod van het bedrijf van Van Lienden. Medewerkers van het bedrijf Mediq, dat de inkoop van beschermingsmiddelen regelde, zeggen in het rapport dat ze de deal met Van Liendens bedrijf "onder protest" hebben getekend, "op uitdrukkelijk verzoek van VWS". Ondanks de forse weerstand kwam de deal er dus toch. Wie daar precies voor verantwoordelijk waren, staat niet in het rapport. Deloitte concludeert dat VWS "een groter dan gemiddelde betrokkenheid heeft gehad bij de totstandkoming van de overeenkomsten met RGA, ook in vergelijking met de overeenkomsten die zijn afgesloten met de meeste andere leveranciers". Ja, dat was bekend. Volgens de onderzoekers van Deloitte wisten zowel het Landelijk Consortium Hulpmiddelen (LCH) als het ministerie dat de overeenkomst werd gesloten met Relief Goods Alliance (RGA), de commerciële bv van Van Lienden en zijn compagnons. "Tevens waren de betrokkenen van het LCH en VWS ermee bekend dat de overeenkomsten zouden kunnen leiden tot winst aan de kant van leveranciers, waaronder RGA", staat in het rapport. Dat Van Lienden en zijn partners misschien winst zouden maken, was voor de betrokkenen "niet relevant". De prioriteit was: zo veel mogelijk mondkapjes inkopen "binnen de vastgestelde criteria van kwaliteit, leveringszekerheid en prijs". Volgens minister Helder wist het ministerie inderdaad dat er winst kon worden gemaakt. Maar, zegt ze vandaag: dat is iets heel anders dan "heel veel winst" maken. Wie er verantwoordelijk was voor de prijsafspraken met Van Liendens bedrijf - het ministerie of het LCH - was op het moment dat de overeenkomst werd gesloten onvoldoende duidelijk, aldus Helder. Ze benadrukt dat de omstandigheden "uitzonderlijk" waren en de problemen "acuut". Volgens de minister was bij Van Lienden en zijn partners wel sprake van "vermenging van goede bedoelingen en winstbejag": Van Lienden en zijn compagnons zorgden bewust voor verwarring, schrijft Helder aan de Tweede Kamer. "Tijdens de verschillende gesprekken en contacten was onduidelijk hoe de bv's en stichting van SHA en RGA zich tot elkaar verhielden. Er was duidelijk sprake van vermenging." De Deloitteonderzoekers beschikken over een geluidsopname van een werkoverleg dat Van Lienden en zijn compagnons hielden nadat hun non-profitvoorstel door het ministerie was afgewezen. Het gaat om de geluidsopnames waarover de Volkskrant eerder deze week al schreef en waarin Van Lienden onder meer zegt dat hij en zijn partners "gillend rijk" zullen worden en "vieze winst" zullen maken. In het werkoverleg bespreken de compagnons onder meer de presentatie van de Stichting Hulptroepen Alliantie (SHA), die moet worden aangepast als het ministerie in zee gaat met de commerciële variant Relief Goods Alliance (RGA). Iemand zegt: "Kan er niet een ander plaatje op, want nu is het verwarrend dat die twee presentaties een beetje op elkaar lijken." Een ander antwoordt: "Dat is de bedoeling, is dezelfde stijl." Van Lienden en zijn compagnons Bernd Damme en Camille van Gestel zeggen tegen de onderzoekers dat ze tijdens het bewuste werkoverleg allemaal "moe en gefrustreerd" waren, omdat hun non-profitvoorstel het niet had gehaald. "Dat heeft tot een wat brallerig en ongenuanceerd gesprek geleid in een huiselijke setting." De onderzoekers schrijven in het rapport dat desondanks wel het beeld is ontstaan dat het non-profit Hulptroepen-initiatief was "gekoppeld" aan de commerciële RGA. Volgens hen kwam dat mede door hoe de drie RGA-zakenpartners "zich in de voorstellen en vervolgaanbiedingen aan VWS en het LCH hebben voorgesteld, zich naar buiten toe hebben gepresenteerd en zich hebben geuit in de media". Volgens Van Lienden gingen zijn publieke uitspraken over bijvoorbeeld het werken "om niet" altijd over de Stichting Hulptroepen Alliantie, en niet over zijn commerciële bedrijf. Wel erkennen hij en zijn partners in het rapport dat "een duidelijkere communicatie deze verwarring wellicht had kunnen voorkomen". Maar ze hadden te maken met een geheimhoudingsplicht, zegt Van Lienden: Minister Helder beraadt zich op "juridische stappen". Wat die precies inhouden, is onduidelijk. Er loopt al een strafrechtelijk onderzoek naar Van Lienden en zijn twee compagnons. Het drietal wordt verdacht van verduistering, witwassen en oplichting. Er liggen aangiftes van onder meer webwinkel Coolblue en uitzendbureau Randstad, die belangeloos samenwerkten met Van Lienden en zijn partners. De organisaties zeggen te zijn voorgelogen: ze gingen ervan uit dat ze zakendeden met een non-profitorganisatie en niet met een commercieel bedrijf dat miljoenen euro's winst maakte.||https://nos.nl/artikel/2444886-wie-wist-wat-en-hoe-ging-het-dit-staat-in-het-rapport-over-de-mondkapjesdeal
2022-09-16||Integraal Zorgakkoord getekend, maar niet door de huisartsen|| Vanavond hebben alle betrokken partijen in de zorg, uitgezonderd de huisartsen, het Integraal Zorgakkoord getekend. Volgens het ministerie van Volksgezondheid is met het akkoord een belangrijke stap gezet om de zorg in de toekomst betaalbaar en voor iedereen toegankelijk te houden. In het zorgakkoord staat onder meer dat de partijen in de zorg nauwer met elkaar moeten samenwerken. Daarnaast moet de eerstelijns zorg sterker worden en moet er meer worden ingezet op preventie. Verder moet de zorg een aantrekkelijke werkplek zijn en in de toekomst blijven. Het is de eerste keer dat zo veel partijen gezamenlijk afspraken met elkaar maken over hoe de zorg er de komende jaren uit moet zien. "De afgelopen maanden is er door alle partijen heel hard gewerkt om te komen tot een akkoord. Iedereen deelt de urgentie en het is echt heel bijzonder dat we op deze manier gekomen zijn tot een gezamenlijk plan", zegt minister Kuipers van Volksgezondheid. Hij zei te begrijpen dat er bij sommige partijen nog zorgen bestaan over de uitvoering van het akkoord. "De tijd van samen praten is nu voorbij, het is nu tijd om het samen waar te maken", aldus Kuipers. De Landelijke Huisartsen Vereniging wees het zorgakkoord af na een peiling onder 3000 aangesloten huisartsen. Op belangrijke onderdelen gaven zij het zorgakkoord een onvoldoende. Zo vinden de huisartsen de toezegging dat ze meer tijd krijgen voor hun patiënten weinig concreet en slecht onderbouwd. Ook vinden de huisartsen dat ze in het akkoord niet genoeg middelen krijgen om hun taken uit te voeren. Daarmee bedoelen ze onder meer dat er meer geld nodig is voor personeel. Onder de ondertekenaars van het akkoord zijn de organisatie voor wijk- en verpleegzorg, de zorgverzekeraars, GGZ, Patiëntenfederatie Nederland, de Vereniging van Nederlandse Gemeenten en de Vereniging van Ziekenhuizen. Belangenorganisatie voor cliënten in de ggz MIND, die ook bij de onderhandelingen was betrokken, heeft het akkoord overigens ook niet getekend. Hoe de afspraken uitpakken wordt volgens Kuipers nauwlettend in de gaten gehouden. Elke drie maanden wordt er geëvalueerd door de betrokken partijen. In politiek Den Haag en de zorgsector steeg de afgelopen weken de spanning vanwege de kritiek van de huisartsen. Ze zijn een spin in het web binnen het Nederlandse zorgstelsel, en worden als onmisbaar gezien voor een succesvolle invoering van het zorgakkoord. Zo kunnen behandelingen door huisartsen voorkomen dat aandoeningen complexer worden waardoor patiënten uiteindelijk naar het ziekenhuis moeten, heeft onderzoek aangetoond. De druk op de huisartsenzorg is de afgelopen jaren steeds groter geworden. De zorg van de ziekenhuizen, de geestelijke gezondheidszorg en de jeugdzorg is vastgelopen. Taken uit die zorgtakken komen daardoor steeds vaker terecht bij huisartsen. Het zorgakkoord moet deze problemen oplossen, maar volgens de huisartsen is de uitwerking dus niet concreet genoeg. Daarom wilden ze graag verder onderhandelen voordat ze het akkoord tekenen.||https://nos.nl/artikel/2444877-integraal-zorgakkoord-getekend-maar-niet-door-de-huisartsen
2022-09-16||'Oud-speelsters Ajax doelwit van grensoverschrijdend gedrag Overmars'|| Oud-speelsters van Ajax zijn in het verleden geconfronteerd met grensoverschrijdend gedrag van oud-directeur Marc Overmars. Dat zeggen drie oud-speelsters van de club tegen Het Parool. Overmars vertrok in februari bij Ajax vanwege wangedrag ten opzichte van vrouwelijke werknemers bij de voetbalclub. Zo zou Overmars in de fysioruimte op de massagetafel een speelster betast hebben in aanwezigheid van een andere voetbalster. "Hij deed het af als grap, maar zo werd het niet beleefd," zeggen twee voormalige Ajax-speelsters. Het incident zou gebeurd zijn in de beginjaren van het directeurschap van Overmars. De voormalig Ajax-directeur, die nu een vergelijkbare functie bekleedt bij FC Antwerp, zou wel vaker de fysioruimte binnenlopen, die als safe space te boek staat. De vrouwen liggen namelijk soms geheel of gedeeltelijk ontkleed op de massagetafel. De derde oud-speelster zegt tegen Het Parool: "Ik wist van een paar speelsters dat ze ervaringen hadden die niet in de haak waren." De drie vrouwen waar Het Parool mee sprak willen anoniem blijven. Overmars laat aan de krant via een woordvoerder van Antwerp weten niet te willen reageren op het genoemde incident in de fysioruimte. Ajax beperkt zich tot een verwijzing naar de verklaring die de club uitgaf na Overmars' vertrek uit Amsterdam. Speelster Merel van Dongen, die van 2015 tot 2018 voor Ajax uitkwam, zegt zelf geen negatieve ervaringen te hebben met Overmars. "Maar je hoorde weleens wat. Hij maakte weleens een opmerking waarvan je dacht: niet zo netjes, niet professioneel. Hij zag ons niet alleen als werknemer, maar ook als flirtmateriaal." Het Parool sprak ook met andere oud-speelsters van Ajax over het gedrag van Overmars. Ze zeggen het genoemde incident in de fysioruimte niet te kennen of er alleen van gehoord te hebben. "Een enkeling wil het bevestigen noch ontkennen", schrijft de krant. Dat Overmars regelmatig de vrouwenafdeling op sportcomplex De Toekomst bezocht werd door verschillende betrokkenen ook als prettig ervaren. Het werd gezien als een erkenning van de vrouwenafdeling. Daphne Koster, manager vrouwenvoetbal van Ajax, zei in de documentaireserie Op weg naar de Top dat de verhalen over Overmars al langer rondgingen. Koster, die van 2012 tot 2017 zelf speelde voor het vrouwenelftal van Ajax, zei dat er niet tegen het gedrag van Overmars werd opgetreden vanwege het prestatieklimaat bij de club. Na het vertrek van Overmars liet Ajax begin mei weten dat de club werkt aan een cultuurverandering.||https://nos.nl/artikel/2444872-oud-speelsters-ajax-doelwit-van-grensoverschrijdend-gedrag-overmars
2022-09-16||Migranten in VS doorgestuurd naar Washington voor 'politieke show'|| De burgemeester van de Amerikaanse hoofdstad Washington heeft de noodtoestand uitgeroepen, na de komst van ruim 9000 migranten in haar stad. Al maanden komen er bussen vol asielzoekers aan vanuit Texas en Arizona, aan de grens met Mexico. De Republikeinse gouverneurs van die staten proberen hiermee bij president Biden een strenger immigratiebeleid af te dwingen. Om de druk op het Democratische Washington nog meer op te voeren, liet de Republikeinse gouverneur van Texas Greg Abbott gisteren twee bussen arriveren bij de ambtswoning van vice-president Kamala Harris. De gouverneur van Florida, Ron DeSantis, begint nu ook met het doorsturen van migranten vanuit zijn staat. Hij gaat nog een stap verder: DeSantis stuurde twee vliegtuigen met migranten naar Martha's Vineyard, een eiland voor de kust van Massachusetts waar veel welvarende Amerikanen een vakantiewoning bezitten, onder wie oud-president Obama. Volgens DeSantis moet "elke gemeenschap in dit land dezelfde lasten dragen, niet alleen de Republikeinse staten". Daarmee doelt hij op grensstaten als Texas en Arizona. Gouverneur Abbott beschuldigt de president ervan de levens van Texanen en Amerikanen "in gevaar te brengen". Ook New York en Chicago zagen inmiddels bussen komen, zij het in kleinere aantallen. De burgemeesters van de drie grote steden noemen het een politieke show. "Mensen zoeken hier hun toevlucht, en worden op deze wrede manier behandeld door de gouverneur van Texas", zie Eric Adams, de burgermeester van New York. Het is 07.00 uur in Washington als een bus de hoek om komt. Bijna op de stoep van het Capitool stappen een kleine zestig migranten uit. Ze zien er vermoeid maar opgelucht uit na een reis van veertig uur. Voor pauze was onderweg weinig tijd. De meesten hebben alleen een plasticzak met wat eten of drinken in hun handen, sommigen een noodtasje van het Rode Kruis. De neven Yibr (21) en Daniel (22) zijn al drie maanden onderweg vanuit Venezuela. De migranten uit deze bus komen behalve uit Venezuela voornamelijk uit Colombia en Peru. Onderweg hebben ze afscheid moeten nemen van Daniels broer. Texaanse grenswachten haalden ze uit elkaar en zetten de broer op een bus naar Chicago. De neven vertellen dat ze loodzware maanden achter de rug hebben, waarbij ze te voet door jungles, steden en acht landen zijn gereisd met gevaar voor hun leven. Vooral in Guatemala en Mexico hadden ze het zwaar. Hun route werd meerdere keren geblokkeerd en ze moesten corrupte agenten omkopen om door te mogen. Veel van de medereizigers uit de bus zijn ze al vroeg op hun pad tegengekomen, zeggen ze. Het voelt inmiddels een beetje als een familie, die door alle risico's onderweg wel steeds kleiner is geworden. In de Amerikaanse hoofdstad wacht Tatiana Laborde met haar hulporganisatie SAMU First Response de bussen op. "De stad is hier niet klaar voor, maar we proberen met man en macht een goede aankomst te organiseren." Laborde en haar collega's zorgen onder meer voor een maaltijd. Ze hebben een opvangplek waar ze vijftig migranten tijdelijk kunnen onderbrengen. Laborde kwam zelf 22 jaar geleden naar de Verenigde Staten. Ze vindt wat er nu gebeurt schrijnend. "Elke keer als ik een bus zie aankomen, krijg ik weer tranen in mijn ogen door de onzekerheid en angst waarmee de mensen moeten leven. Toch is het grootste gedeelte blij en hoopvol dat ze in deze stad zijn aangekomen. Ze zien niet dat ze worden gebruikt als politieke stunt." Het Witte Huis reageert fel en noemt de keuzes van de drie Republikeinse gouverneurs "beschamend, roekeloos en verkeerd". Maar ondanks deze afkeuringen is Muriel Bowser, de Democratische burgemeester van Washington, ook teleurgesteld in de aanpak van president Biden. Haar verzoek om de inzet van troepen van de Nationale Garde is tot twee keer toe afgewezen. Door de afkondiging van een noodtoestand komt tien miljoen dollar vrij uit de stadskas om de opvang te verbeteren. Yibr en Daniel zullen daar nog weinig van merken. De eindbestemming is bereikt, maar de onzekerheid blijft. Het enige wat ze bij zich hebben is een gele envelop met daarin belangrijke documenten waarmee ze een lange asielprocedure ingaan. In de komende weken hoopt Daniel vooral snel herenigd te worden met zijn broer, die inmiddels is aangekomen in Chicago.||https://nos.nl/artikel/2444871-migranten-in-vs-doorgestuurd-naar-washington-voor-politieke-show
2022-09-16||Acht aanhoudingen na grote politieactie in Rotterdam|| Bij een politieactie in Rotterdam-Zuid en het havengebied zijn acht mensen aangehouden. De actie was gericht tegen ondermijning. Ook zijn drugs, geld, voertuigen en een vuurwapen in beslag genomen. Volgens de politie kwam tijdens de ondermijningsactie "veel strafbaars aan het licht". Zo zijn in totaal negen auto's in beslag genomen. Acht wagens zijn door de Belastingdienst ingenomen vanwege een openstaande schuld van in totaal 330.000 euro. Eén voertuig is in beslag genomen omdat het volgens de politie ging om een zeer dure auto, terwijl de eigenaar geen inkomsten had en ook geen andere logische verklaring voor dit dure bezit kon geven. De eigenaar is aangehouden op verdenking van witwassen. Twee andere mannen zijn opgepakt omdat in hun auto een vuurwapen lag. Ook zijn drie mannen in een huurauto aangehouden omdat ze enkele honderden ponypacks vervoerden. Ponypacks zijn verpakkingen waarin drugs wordt bewaard. De ponypacks zaten verstopt in het dashboard en in de deurposten van de auto. Bij deze verdachten zijn ook dure merkbrillen, net gekochte merkschoenen en zo'n 3000 euro in beslag genomen, aldus de politie. Daarnaast zijn twee personen aangehouden op verdenking van rijden onder invloed en het niet kunnen tonen van een geldig identiteitsbewijs. Een van hen bleek al gezocht te worden vanwege betrokkenheid bij een inbraak. In totaal werd door de Belastingdienst en de gemeente Rotterdam ruim 52.000 euro geïnd. Met verschillende mensen werden regelingen getroffen om in de toekomst nog zo'n 25.000 euro te innen. Verder meldt de politie dat er veel informatie is vergaard die gebruikt kan worden voor lopende onderzoeken.  Bij de actie tegen ondermijning waren de Rotterdamse politie, de gemeente, de douane, de Belastingdienst, het Openbaar Ministerie, de Koninklijke Marechaussee, en de politie van Antwerpen betrokken.||https://nos.nl/artikel/2444869-acht-aanhoudingen-na-grote-politieactie-in-rotterdam
2022-09-16||Kabinet wil veel meer windparken op zee, ambitie verdrievoudigd|| Het kabinet wil meer windparken op zee bouwen dan eerder gepland. In 2050 moeten windparken in de Noordzee 70 gigawatt vermogen leveren. Dat is een ruime verdrievoudiging van de huidige ambitie, meldt de rijksoverheid op de website. In 2040 moet er 50 gigawatt staan, maakte minister Rob Jetten voor Klimaat en Energie (D66) vanmiddag bekend. De turbines moeten niet alleen stroom opwekken. De regering wil ook dat de offshore molens ter plekke duurzame waterstof produceren, een energiebron die moet zorgen voor verduurzaming van de industrie en het zware transport. Tot nu toe heeft het kabinet 21 gigawatt aan offshore windmolens op de Noordzee gepland. Dat dekt driekwart van het stroomverbruik in Nederland. Met 70 gigawatt windenergie van zee zou Nederland zo goed als zelfvoorzienend zijn, bleek afgelopen voorjaar uit een studie van netbeheerders. De ruimte op de Noordzee is wel schaars, erkent het ministerie van Economische Zaken en Klimaat. "De groei van windenergie op zee moet goed samengaan met andere belangen op de Noordzee, zoals visserij en natuur." Jetten zegt met alle betrokken partijen in overleg te willen. De Nederlandse WindEnergie Associatie is blij verrast met de keuze van het kabinet om 70 gigawatt vermogen op de Noordzee te willen realiseren. Voorzitter Jan Vos noemt het "een fantastisch besluit." "Deze minister toont lef en heeft strategisch inzicht. Moet je je eens voorstellen: in 2012 was ik als PvdA-woordvoerder van Energie en Klimaat betrokken bij de kabinetsformatie en hebben we er met heel veel moeite 6 gigawatt door kunnen krijgen. En nu, tien jaar later, gaat het naar 70 gigawatt. We krijgen het grootste windmolenpark ter wereld. Ik ben superblij." Volgens Vos is windenergie goedkoop, schoon en geopolitiek verstandig, gelet op de huidige situatie in Oekraïne en de gevolgen voor de energiemarkt. "Hiermee kan Nederland voor een groot deel onafhankelijk energie opwekken. Zo'n 90 procent van onze elektriciteit komt straks van de Noordzee." Natuur & Milieu zegt in een reactie "ontzettend blij" te zijn met deze forse opschaling van duurzame energie - waaronder wind op zee - richting 2040 en 2050. "Deze hernieuwbare energie hebben we keihard nodig om klimaatverandering tegen te gaan én los te komen van fossiele brandstoffen als olie en gas", zegt directeur Programma's Rob van Tilburg van Natuur en Milieu. Maar de organisatie wijst er ook op dat de Noordzee een waardevol en kwetsbaar natuurgebied is. Van Tilburg: "Windparken moeten zo worden geplaatst en ontworpen dat ze minimale schade aan het zeeleven toebrengen en dat ze zoveel mogelijk natuurontwikkeling en -herstel bevorderen." Het hoogspanningsnet in Nederland staat onder druk, onder meer door de groei van duurzame energie. In de video zie je welke problemen - en oplossingen - er zijn: ||https://nos.nl/artikel/2444868-kabinet-wil-veel-meer-windparken-op-zee-ambitie-verdrievoudigd
2022-09-16||Beckham twaalf uur in de rij voor eerbetoon aan overleden koningin|| Er was David Beckham veel aan gelegen om de overleden koningin Elizabeth een eerbetoon te bewijzen. De oud-voetballer heeft twaalf uur in de rij gestaan bij Westminster Hall in Londen, waar de kist van de overleden koningin staat. Oud-topvoetballer en 115-voudig Engels international Beckham had vanwege zijn bekendheid de mogelijkheid om de rij over te slaan, maar wilde geen voorkeursbehandeling. "Elke keer dat we daar stonden in het shirt van de nationale ploeg, ik de band om mijn arm droeg en we God save the Queen zongen", zei Beckham, tegenwoordig eigenaar van het Amerikaanse Inter Miami tegen de Engelse televisie. "Dat betekende heel veel voor ons. Het was iedere keer iets bijzonders. Dit is een moeilijk moment voor de natie en voor mensen wereldwijd. Dit wordt overal gevoeld."||https://nos.nl/artikel/2444866-beckham-twaalf-uur-in-de-rij-voor-eerbetoon-aan-overleden-koningin
2022-09-16||Nog vaak discriminatie bij werven personeel, hoe bestrijd je dit?|| Op zoek naar een nieuwe baan? Of je wordt aangenomen, heeft bij 98 procent van de bedrijven onder meer te maken met de 'klik' tijdens je sollicitatie. Dat blijkt uit onderzoek van TNO en het Kennisplatform Inclusieve Samenleving (KIS). "Het argument van werkgevers is dat ze iemand willen die in het team en de bedrijfscultuur past", zegt onderzoeker Wendela Hooftman van TNO. Onderzoek toont aan dat mensen sneller aansluiting voelen bij mensen die op hen lijken. Als je als werkgever afgaat op je gevoel bij een sollicitatie, ligt discriminatie dus op de loer. "De klik wordt vaak gevoeld op basis van bewuste of onbewuste vooroordelen en stereotypen", zegt Hooftman. "Die kunnen leiden tot discriminerend gedrag." Bij de gemeente Utrecht pakken ze sollicitaties anders aan, en dat heeft Yoes Aaroub aan een baan geholpen. Dat ging zo:  Hanneke Felten van KIS zegt dat selecteren op basis van een klik gelijke kansen in de weg staat. "Als Jeroen en Marieke een nieuwe collega zoeken, is de kans groter dat zij meteen een klik voelen bij Maarten dan bij Mohammed. Dit terwijl Mohammed misschien wel beter geschikt is voor de functie." Volgens onderzoekers Hooftman en Felten wordt er in Nederland veelvuldig gediscrimineerd bij werving en selectie van nieuw personeel. "Daarom is het belangrijk om het proces zo in te richten dat je de invloed van vooroordelen en stereotypen vermindert." Objectief werven en selecteren' is een effectieve manier om discriminatie tegen te gaan. "Dat betekent dat je selecteert op basis van wat kandidaten kunnen en niet op gevoel. Bedenk vooraf wat iemand moet kunnen en beoordeel alle brieven en cv's op die dingen. Je nodigt de mensen uit die het best voldoen aan de vooraf vastgestelde wensen." Bij de Nederlandse Spoorwegen doen ze sollicitaties sinds kort op een nieuwe manier. Manager Ronald Bleeker zegt dat niet naar persoonlijke gegevens of een cv wordt gekeken, maar dat kandidaten enkele vragen worden gesteld. De antwoorden worden beoordeeld en gerangschikt. De kandidaten met de beste scores mogen langskomen. "Het levert heel verrassende mensen op die op gesprek komen", zegt Bleeker. "Kandidaten die we wellicht anders nooit hadden uitgenodigd." Tijdens het sollicitatiegesprek is het volgens onderzoekers Hooftman en Felten zaak om aan elke sollicitant dezelfde vragen in dezelfde volgorde stellen. "Laat geen ruimte voor gespreksonderwerpen die er niet toe doen. Je wilt het immers niet hebben over iets waardoor er een klik ontstaat."||https://nos.nl/artikel/2444861-nog-vaak-discriminatie-bij-werven-personeel-hoe-bestrijd-je-dit
2022-09-16||Miljarden voor koopkracht op Prinsjesdag, maar het is nog niet genoeg|| Naast de maatregelen die het kabinet op Prinsjesdag zal bekendmaken, ter waarde van ruim 17 miljard euro voor koopkrachtcompensatie, is er nog meer geld nodig. Het kabinet verwacht volgend jaar minstens nog tien miljard euro extra te moeten uittrekken voor het betaalbaar houden van de energierekening van consumenten en bedrijven. "Het is niet goedkoop", zei minister Kaag van Financiën na afloop van de ministerraad. Daarbij wordt nog steeds gedacht aan een prijsgrens of prijsplafond voor energiebedrijven, al is de uitwerking nog niet duidelijk. "We zijn nog aan het werk", aldus Kaag. "Ik zou er graag alvast wat woorden aan willen wijden, maar dat kan gewoon niet." Ook valt het niet mee het benodigde geld bij elkaar te krijgen. Dat zou voor een groot deel moeten komen van een extra heffing voor energiebedrijven die wind- en zonne-energie tegen de huidige hoge marktprijzen verkopen. Het is een van de ideeën die de Europese Commissie deze week presenteerde. "Wij steunen dat", zei premier Rutte op zijn wekelijkse persconferentie. "Maar in Nederland is dat nog niet zo makkelijk te regelen op onze geliberaliseerde energiemarkt. Waarschijnlijk gaat het in Duitsland meer opleveren." Rutte ziet meer in de solidariteitsbijdrage van grote olie- en gasbedrijven. Een prijsplafond in Nederland kan via een bovengrens op de prijs van een eenheid gas of elektriciteit. De overheid legt dan het verschil bij tussen het prijsplafond en de hogere marktprijs. Een andere variant is een bovengrens aan het gemiddelde energieverbruik van bijvoorbeeld een gezin of een bakkerij. Tot die bovengrens geldt een laag, door de overheid gesubsidieerd tarief. Wie meer verbruikt, moet over dat meerverbruik een hoger tarief betalen. Kaag benadrukte dat er nog geen besluit is genomen. "De bakkers en een aantal andere sectoren zijn energie-intensief, terwijl sommige sectoren juist torenhoge winsten maken. Wat we ook besluiten, er moet evenredigheid in zitten." Minister Jetten voor Klimaat en Energie is daarover in gesprek met de energiebedrijven. Vooral de uitvoerbaarheid is een struikelblok, herhaalde hij. "Maar ook: hoe zorg je ervoor dat het geld bij de juiste mensen terechtkomt." Daarbij geldt, hoe specifieker de maatregel, hoe ingewikkelder de uitvoering. In de ministerraad vandaag is al wel besloten honderden miljoenen vrij te maken voor het noodfonds van de overheid en energiebedrijven. Dat is voor mensen die uitsluitend vanwege de stijgende energieprijzen hun energierekening niet meer kunnen betalen. Het maatregelenpakket dat het kabinet dinsdag presenteert, zal volgens het kabinet van historische omvang zijn. Premier Rutte verwees op zijn persconferentie naar de uitzonderlijke gevolgen die de Russische inval in Oekraïne heeft op het dagelijks leven in Nederland. "Helemaal alles voor iedereen repareren kunnen we niet, maar het zal wel een dempend effect hebben."||https://nos.nl/artikel/2444859-miljarden-voor-koopkracht-op-prinsjesdag-maar-het-is-nog-niet-genoeg
2022-09-16||Jumbo-topman Frits van Eerd langer vast in witwaszaak|| De topman van supermarktconcern Jumbo, Frits van Eerd, blijft nog zeker drie dagen vastzitten als verdachte in de witwasaffaire. Het Openbaar Ministerie Noord-Nederland noemt de supermarkt-ceo niet bij naam maar spreekt van een 55-jarige verdachte uit Heeswijk-Dinther. Ook werd besloten het voorarrest van de 58-jarige hoofdverdachte uit de gemeente Aa en Hunze met 14 dagen te verlengen. Vijf verdachten zijn voorlopig op vrije voeten gesteld, maar blijven wel verdachte. Naast Van Eerd wordt ook een 57-jarige vrouw uit Gasteren nog verhoord door de FIOD en de politie. Afgelopen dinsdag werden op meerdere plekken in het land invallen gedaan door de FIOD en het Openbaar Ministerie. Ook de woning van Van Eerd in Heeswijk-Dinther werd onderzocht. Jumbo zegt in een reactie dat het geen nieuwe informatie heeft ontvangen en dat de supermarktketen daarom niet inhoudelijk kan reageren, ook niet over de positie van Van Eerd. "Ons directieteam verzorgt in afwezigheid van Van Eerd de dagelijkse bedrijfsvoering."||https://nos.nl/artikel/2444858-jumbo-topman-frits-van-eerd-langer-vast-in-witwaszaak
2022-09-16||Rotterdams festival annuleert optreden Lil Kleine na ophef|| Het Rotterdamse festival Tiktak heeft het optreden van rapper Lil Kleine geannuleerd. De organisatie meldt op Instagram dat dit "in overleg met alle betrokken partijen" is besloten. Een paar dagen geleden werd bekend dat Lil Kleine zou optreden op het festival. Het zou zijn eerste Nederlandse optreden worden, nadat hij in februari in opspraak was gekomen door beelden op sociale media waarop te zien was hoe hij zijn vriendin Jaimie Vaes uit een auto trekt en mishandelt. De rechtszaak over dit voorval loopt nog. Dat was voor de organisatie van het festival in eerste instantie geen reden om hem niet te boeken, meldt de regionale omroep Rijnmond. Maar in de reacties onder de aankondiging kreeg het festival een hoop kritiek. Nu is toch besloten dat Lil Kleine morgen niet zal optreden. "Ons festival staat voor inclusie en wij willen een positieve ervaring bieden aan al onze bezoekers", aldus de organisatie. Het management van Lil Kleine wil tegen Rijnmond niet reageren. Gisteren werd bekend dat een oud-politiemedewerker van de Eenheid Amsterdam wordt vervolgd omdat hij informatie zou hebben gelekt over de mishandeling door Lil Kleine. De medewerker (22) wordt ervan beschuldigd via Snapchat aan iemand te hebben beschreven hoe de rapper de nacht in een politiecel had doorgebracht. Een screenshot van dit Snapchat-gesprek kwam terecht bij het juicekanaal van Yvonne Coldeweijer, die het publiceerde.||https://nos.nl/artikel/2444854-rotterdams-festival-annuleert-optreden-lil-kleine-na-ophef
2022-09-16||Amsterdam vangt extra asielzoekers op en roept anderen op dat ook te doen || Op korte termijn kunnen 250 asielzoekers terecht in Amsterdamse sporthallen en op een boot voor noodopvang. Amsterdam vangt op dit moment al 2100 asielzoekers op en er is nog een cruiseschip voor 1000 personen onderweg. GroenLinks-wethouder Groot Wassink roept andere gemeenten om ook locaties vrij te maken; "Er zijn gemeenten die nu niet of nauwelijks bijdragen aan de opvang van vluchtelingen. Dat is een onhoudbare situatie. Het kan niet zo zijn dat een minderheid van de gemeenten de problemen oplost." De sportlessen in de sporthallen die als opvanglocatie gaan dienen zijn allemaal verplaatst. Op de beoogde boot zitten nu ook Oekraïense vluchtelingen. Die boot is eventueel tot 1 oktober beschikbaar, de sporthallen voor een week. De wethouder heeft toegezegd, omdat het volgens hem onacceptabel is dat mensen buiten slapen. De provincies Groningen en Drenthe vangen in verhouding tot het aantal inwoners veruit de meeste asielzoekers op. Bij de vier grote steden is Amsterdam koploper. In Rotterdam worden 340 asielzoekers opgevangen op vier schepen, Volgens planning loopt die opvang op 1 oktober af. Den Haag heeft een asielzoekerscentrum met plek voor 400 asielzoekers en een opvanglocatie voor vijftig minderjarigen. Daarnaast vangt Den Haag voor de periode van een half jaar nog eens 400 asielzoeker op. Utrecht heeft een asielzoekerscentrum voor 600 mensen, een plek voor twintig alleenstaande asielzoekers en er worden tijdelijk 300 asielzoekers opgevangen in een hotel. Ook de Jaarbeurs wordt regelmatig ingezet voor kortstondige opvang.||https://nos.nl/artikel/2444852-amsterdam-vangt-extra-asielzoekers-op-en-roept-anderen-op-dat-ook-te-doen
2022-09-16||Hulplijnen steeds vaker benaderd door meisjes met psychische problemen|| Hulplijnen waar jongeren terechtkunnen met vragen en problemen krijgen de afgelopen jaren meer telefoontjes en chatberichten van meisjes met psychische problemen. Zowel de Kindertelefoon als hulplijn MIND Korrelatie zien deze toename, melden ze aan de NOS. Hun bevindingen komen overeen met een dinsdag verschenen onderzoeksrapport waaraan ook door het Sociaal en Cultureel Planbureau werd meegewerkt. Daarin kwam naar voren dat het aantal meisjes met psychische problemen sinds 2017 fors is toegenomen. Die toename werd versterkt door de coronapandemie, meldden de onderzoekers. Dat bleek ook al uit eerdere onderzoeken. Zo publiceerde kenniscentrum Nivel deze week een onderzoek waaruit bleek dat meer jonge mensen tussen de 15 en 24 antidepressiva zijn gaan gebruiken. Dat de mentale problemen bij jongeren in de coronajaren toenamen zien ook de hulplijnen. "Vier jaar geleden bleek al dat prestatiedruk een belangrijke factor is. Die trend was al gaande, maar is door corona versterkt," zegt woordvoerder Mariëlle van den Berg van MIND. In vergelijking met 2020 steeg het aantal meisjes dat contact opnam met MIND met 54 procent. In 2022 zijn er tot dusver al evenveel contactmomenten geweest als in heel 2020. Exacte cijfers van de Kindertelefoon over meisjes ontbreken, maar bij bijna driekwart van de gesprekken gaat het om meisjes die contact opnemen. Volgens Van den Berg ontwikkelen jongeren steeds eerder mentale klachten. "Mensen die dicht bij jongeren staan, zoals docenten en ouders, spelen een grote rol bij het signaleren hiervan", zegt ze. Ze voegt eraan toe: "Eigenlijk moet iedereen die signaalfunctie vervullen. Je kunt het niet alleen bij de zorg plaatsen, dan ben je te laat."||https://nos.nl/artikel/2444840-hulplijnen-steeds-vaker-benaderd-door-meisjes-met-psychische-problemen
2022-09-16||Miljoenennota: koopkracht in 2023 omhoog, maar huidige dreun niet gecompenseerd|| De maatregelen die het kabinet dinsdag op Prinsjesdag presenteert, hebben zeer waarschijnlijk een positief effect op de koopkracht voor volgend jaar. Maar ze zullen de koopkrachtdaling over dit jaar niet volledig compenseren. Dat blijkt uit Prinsjesdagstukken die in handen zijn van de NOS. Recent ging het Centraal Planbureau voor 2023 nog uit van een koopkrachtstijging van 0,6 procent ten opzichte van dit jaar. Volgens het CPB wordt dat na de maatregelen 3,9 procent. Er zijn wel veel onzekerheden. Het kabinet heeft naar eigen zeggen veel kunnen doen, maar kan de gevolgen van de inflatie niet helemaal wegnemen. De maatregelen zijn van historische omvang, staat in de nota. "Tegelijkertijd past ons terughoudendheid. De oorlog op het Europese continent zal zijn schaduw vooruitwerpen en heeft ook in ons land vergaande gevolgen", schrijft het kabinet in het voorwoord. Er was al uitgelekt dat het kabinet miljarden uittrekt om de koopkracht te "stutten". Zo gaat het minimumloon volgend jaar met 10 procent omhoog en wordt de verlaging van de accijnzen op brandstof voorlopig voortgezet. Het maatregelenpakket heeft een omvang van 17,2 miljard euro. Het CPB becijfert voor dit jaar nog altijd een achteruitgang van de koopkracht van 6,8 procent. Dat is niet veranderd ten opzichte van de eerdere raming. De cijfers zijn dus wel met veel onzekerheden omgeven, nu de prijzen oplopen en het vooral zeer onduidelijk is hoe de energietarieven zich ontwikkelen. Het kabinet is nog in onderhandeling met de energiebedrijven, waardoor de koopkracht nog kan veranderen. Volgens ingewijden is de onzekerheid over hoe de cijfers in concrete gevallen uitpakken groter dan ooit. Dat hangt ook samen met het moment dat mensen hun energiecontract (kunnen) aanpassen. Een belangrijk gegeven in de cijfers van het CPB is het aantal mensen dat in armoede leeft. Volgens de eerdere raming zou zonder maatregelen van het kabinet volgend jaar 7,6 procent van de bevolking onder de armoedegrens uitkomen. Na de maatregelen die het kabinet volgende week bekendmaakt, gaat het CPB ervan uit dat dat zakt naar 4,9 procent. Het aantal kinderen in armoede zou uitkomen op 6,7 procent. Volgens de cijfers van het Centraal Planbureau groeit de economie volgend jaar met 1,5 procent. In de eerdere raming was dat nog 1,1 procent. Het CPB gaat voor dit jaar uit van een groei van 4,6 procent. De rekenmeesters van het kabinet voorzien verder volgend jaar een inflatie van 2,6 procent (eerdere berekening 4,3 procent) en dit jaar van 9,9 procent.||https://nos.nl/artikel/2444839-miljoenennota-koopkracht-in-2023-omhoog-maar-huidige-dreun-niet-gecompenseerd
2022-09-16||Onderzoek Deloitte: ministerie wist dat Van Lienden winst kon maken || Het ministerie van Volksgezondheid wist voor het sluiten van de mondkapjesdeal met ondernemer Sywert van Lienden al dat diens bv een commerciële onderneming was en winst kon maken. Dat staat in het vanmiddag gepubliceerde rapport (.pdf) van onderzoeksbureau Deloitte naar de omstreden transactie uit 2020. Maar het ministerie vond het maken van winst niet relevant en was vooral gespitst op de snelle levering van kwalitatief goede mondkapjes voor de zorg. Naar buiten toe hield Van Lienden de schijn op dat hij geen winstoogmerk had bij de verkoop van de mondkapjes. Uiteindelijk verdienden hij en zijn zakenpartners er miljoenen mee. Minister Helder voor Langdurige Zorg bevestigde na het verschijnen van het rapport dat inderdaad bekend was dat er winst kon worden gemaakt, maar niet dat het om zoveel geld zou gaan. "Daar was men niet van doordrongen." Uit het onderzoek, dat in opdracht van het ministerie is uitgevoerd, komt ook naar voren dat het ministerie de transactie met Van Lienden heeft doorgedrukt. De onderzoekers spreken van "een doorslaggevende betrokkenheid" van het ministerie bij het maken van afspraken met Van Lienden en zijn zakenpartners. Deloitte stelt dat het Landelijk Consortium Hulpmiddelen (LCH) zich onder druk gezet voelde door het ministerie. De mondkapjesinkopers van de overheid zagen de samenwerking met de bv van Van Lienden eigenlijk niet zitten en gingen alleen "op uitdrukkelijk verzoek" van het ministerie en "onder protest"" akkoord. Verder concluderen de auteurs van het rapport dat Van Lienden en zijn partners niet goed meewerkten aan het onderzoek. Aanvankelijk gaven zij alleen inzage in een selectie van de documenten. Ook geluidsopnamen van bepaalde gesprekken wilden ze niet volledig overhandigen. Ze hebben alleen stukjes laten horen en aantekeningen laten lezen, zegt Deloitte. Van Lienden en zijn zakenpartners zeggen in een gezamenlijke verklaring dat "blijkt dat geen onregelmatigheden hebben plaatsgevonden" bij hun bv. Ze benadrukken dat het ministerie wist dat er een commerciële overeenkomst werd gesloten. Lees de hele verklaring die Van Lienden op Twitter heeft gezet:  In de verklaring zeggen Van Lienden en zijn compagnons dat ze "achteraf gezien beter hadden kunnen communiceren". "Achteraf is vast te stellen dat explicieter publiekelijk communiceren over deze overeenkomst veel ophef had kunnen voorkomen." Kijk hier wat Van Lienden daar zelf over zegt: Minister Helder stuurde het rapport vandaag naar de Kamer met een begeleidende brief. Daarin schrijft ze dat Van Lienden en zijn partners bewust verwarring hebben gezaaid over het verband tussen hun niet-commerciële Stichting Hulptroepen Alliantie en hun commerciële bv Relief Goods Alliance (RGA), waarmee het ministerie dus uiteindelijk zaken deed. Ze zegt verder dat de betrokkenen van RGA "forse druk - via publieke opinie, sociale media en politieke ingangen - op het ministerie van VWS uitoefenden", dat ze een onjuiste voorstelling van zaken gaven en partijen als het ministerie en de inkopers van het Landelijk Consortium Hulpmiddelen bewust tegen elkaar uitspeelden. Ze schrijft van dit alles "met verbazing kennis te hebben genomen" en zal zich laten adviseren over eventuele juridische stappen.||https://nos.nl/artikel/2444835-onderzoek-deloitte-ministerie-wist-dat-van-lienden-winst-kon-maken
2022-09-16||Lichamen gevonden in Izjoem met vastgebonden handen en touw om de nek|| In een geïmproviseerde begraafplaats bij de bevrijde Oekraïense stad Izjoem zijn lichamen gevonden van mensen met vastgebonden handen en een touw om hun nek, zo melden verslaggevers van persbureau Reuters. De vondst wijst op mogelijke executies, gepleegd tijdens de Russische bezetting. Eerder vandaag maakten Oekraïense bestuurders bekend dat in de net ontdekte graven, naast een al bestaande begraafplaats ten noordwesten van de stad, ongeveer 440 lichamen liggen. Sommige daarvan lagen in massagraven. Hoeveel van deze lichamen vastgebonden handen en touw om de nek hebben, is nog niet bekend. Hulpverleners en forensisch onderzoekers zijn nog bezig met het opgraven en onderzoeken van de lichamen. De stad Izjoem, en een groot gedeelte van de omliggende regio Charkov, werden eerder deze maand bevrijd tijdens de snelle opmars van het Oekraïense leger. Al snel na die bevrijding werden er massagraven gevonden. Tijdens een videotoespraak gisteravond zei de Oekraïense president Zelensky dat hij verwachtte dat ook hier oorlogsmisdaden gepleegd zijn door de Russen. "Boetsja, Marioepol en nu helaas ook Izjoem. Rusland verspreidt overal dood en verderf en moet daarvoor verantwoordelijk worden gehouden. De wereld moet Rusland verantwoording laten afleggen voor deze oorlog." Zo werden de graven eerder vandaag aangetroffen:||https://nos.nl/artikel/2444831-lichamen-gevonden-in-izjoem-met-vastgebonden-handen-en-touw-om-de-nek
2022-09-16||500 asielzoekers naar Zuidbroek, Groningen opent weer een nieuwe opvang|| Vijfhonderd asielzoekers worden op korte termijn ondergebracht in de Eurohal in het Groningse dorp Zuidbroek. De gemeente Midden-Groningen heeft laten weten dat het COA vanaf dinsdag de evenementenhal in gereedheid brengt. De asielopvang blijft in ieder geval een half jaar open, en die termijn wordt mogelijk met nog eens zes maanden verlengd. De politie in Zuidbroek krijgt 24 uur per dag versterking van twee medewerkers van de Koninklijke Marechaussee. Dat was een voorwaarde van de gemeente voor opening van de noodopvang. De medewerkers gaan toezien op de openbare orde en veiligheid in de woonomgeving van Zuidbroek. Het COA is verantwoordelijk voor beveiliging op de locatie zelf. Dat de nieuwe opvanglocatie opnieuw in Groningen komt, past in een trend: de provincie vangt in vergelijking met andere provincies relatief veel asielzoekers op. Vóór de opening van de locatie in Zuidbroek leverde Groningen al 400 plaatsen meer dan afgesproken. Daarentegen moet bijvoorbeeld de provincie Zuid-Holland voor het einde van het jaar nog 7286 plekken voor asielzoekers beschikbaar stellen. De gemeente Midden-Groningen laat weten dat met de 500 nieuwe plekken in Zuidbroek het maximum voor deze gemeente is bereikt.||https://nos.nl/artikel/2444829-500-asielzoekers-naar-zuidbroek-groningen-opent-weer-een-nieuwe-opvang
2022-09-16||EU-wet moet onafhankelijkheid en pluriformiteit media garanderen|| De Europese Commissie wil met een nieuwe wet politieke beïnvloeding van de pers voorkomen, de pluriformiteit bewaren en journalisten beschermen tegen afluisteren en spionage. In de zogenoemde Europese Persvrijheidswet staat onder meer dat mediabedrijven bekend moeten maken wie hun eigenaren en investeerders zijn. Ook moet bij overnames van mediabedrijven de onafhankelijkheid van de betrokken redacties gewaarborgd zijn. Commissievoorzitter Von der Leyen zei in 2021 al dat de EU een wet nodig heeft die de onafhankelijkheid van media waarborgt. Daarmee reageerde ze op ontwikkelingen in landen als Hongarije, Polen en Slovenië, waar de democratie ondermijnd wordt omdat de machthebbers steeds meer greep kregen op de media. In Griekenland kwam dit jaar premier Mitsotakis in problemen, omdat een vooraanstaande journalist bleek te worden afgeluisterd door de inlichtingendienst waar Mitsotakis verantwoordelijk voor is. Daarnaast zijn er zorgen over de beïnvloeding van nationale verkiezingen door buitenlandse mogendheden, onder meer via sociale media. "Democratie werkt alleen als journalisten de middelen en bescherming hebben om de politieke en economische machthebbers te controleren", zei Commissie-vicepresident Věra Jourová bij de presentatie van het wetsvoorstel. De regels gelden voor radio- en tv-programma's van omroepen, online aanbieders van audio en video en grote online-platforms. Het Europees Parlement en de afzonderlijke lidstaten moeten nog instemmen met het voorstel voordat de wet wordt ingevoerd. ||https://nos.nl/artikel/2444827-eu-wet-moet-onafhankelijkheid-en-pluriformiteit-media-garanderen
2022-09-16||Dijk langs de Dollard versterkt met baggerslib || Bij Finsterwolde is voor het eerst een dijk versterkt met klei gemaakt van zout baggerslib uit de Eems en de Dollard. Vandaag werd de groene dijk langs de Dollard opgeleverd. Toen duidelijk werd dat de dijk moest worden opgehoogd, ontstond het idee om een gedeelte te gebruiken als proefproject. De proef moet antwoord geven op de vraag: kan er een veilige, sterke en duurzame zeedijk gemaakt worden van zout slib uit de directe omgeving? Het slib werd eerst gedroogd tot klei. Daarna werd er een proefdijk van een kilometer aangelegd. Steenslag en asfalt werden weggehaald uit de bestaande dijk en vervangen door de klei. Erik Jolink van Waterschap Hunze en Aa's zegt tegen RTV Noord: "Het talud is veel flauwer, waardoor de golven die er straks tegenaan slaan geleidelijk worden opgevangen. Ze rollen er als het ware tegenop, terwijl ze tegen de oude dijk aan beukten." De sterkte van de nieuwe dijk werd getest bij technologisch instituut Deltares in Delft. De conclusie luidde dat de klei zelfs de zwaarste stormen kan doorstaan. De komende drie jaar wordt de proefdijk in de gaten gehouden. Daarna worden de resterende twaalf kilometer tussen de Polder Breebaart en de Duitse grens op dezelfde manier versterkt. Daarvoor is opnieuw veel klei nodig. Jolink: "We zijn met boeren die grond hebben aan de landzijde van de dijk in gesprek of zij een deel van hun percelen beschikbaar willen stellen als kleirijperij."||https://nos.nl/artikel/2444825-dijk-langs-de-dollard-versterkt-met-baggerslib
2022-09-16||NPO wil actie na uitlatingen ON, voor collega-omroepen is 'grens bereikt'|| Het bestuur van de NPO vraagt het Commissariaat voor de Media zich uit te spreken over discriminatie in een uitzending van Ongehoord Nederland. Volgens NPO-voorzitter Frederieke Leeflang heeft de omroepenkoepel redactionele vrijheid weliswaar hoog in het vaandel staan, maar zijn daar wel "grenzen aan wat racistische of discriminerende uitlatingen betreft". De bewuste uitzending van het programma Ongehoord Nieuws was gisteren. In een item over racisme werden willekeurige beelden getoond van zwarte mensen die witte mensen in elkaar slaan, waarna presentator Raisa Blommestijn zegt: "Je ziet dat blanken in elkaar worden geslagen door negers. Dat zien we overigens op grote schaal, dit soort filmpjes die worden gedeeld op het internet." Aan FvD-Kamerlid Pepijn van Houwelingen stelt Blommestijn vervolgens de vraag "Waarom horen we hier nu zo weinig over als het gaat om de grotere discussie, als het gaat om racisme?" Dit is het fragment uit de uitzending van Ongehoord Nieuws: De filmpjes werden getoond tijdens een gesprek over Bij1, een partij waar volgens Ongehoord Nederland ook sprake van racisme is. Een van de sprekers was Paul Cliteur, emeritus hoogleraar rechtswetenschap, die tijdens de uitzending stelt dat iedereen racist kan zijn, ongeacht de huidkleur of afkomst. Ongehoord Nederland laat vanmiddag in een verklaring weten verbaasd te zijn over de reactie van de NPO op de uitzending. Volgens het bestuur van Ongehoord Nederland is er geen sprake van racisme geweest, en "is dat ook nooit de bedoeling geweest". Volgens de omroep zijn er tijdens het gesprek over Bij1 de vragen: "'Racisme, wie doen het?" en 'Wie is een racist?'" gesteld. Daarbij heeft Ongehoord Nederland naar eigen zeggen niemand willen beledigen. "De kernboodschap van het item was juist de oproep van studiogast Paul Cliteur dat (alle) mensen elkaar meer als mensen zouden moeten gaan zien", zegt bestuursvoorzitter Arnold Karskens in de verklaring. Hij benadrukt dat Ongehoord Nieuws afstand neemt van elke vorm van racisme, discriminatie of het oproepen tot geweld. NPO-voorzitter Leeflang wijst in een verklaring op de Mediawet, waarin staat dat er passende maatregelen genomen kunnen worden als een omroep "aanzet tot geweld of haat jegens een groep of lid van een groep". Bij de NPO zijn volgens haar veel klachten binnengekomen over de bewuste uitzending. De NPO vraagt de Ombudsman deze klachten met voorrang te behandelen. Ook Rabin Baldewsingh, de Nationaal Coördinator tegen Discriminatie en Racisme, zegt veel klachten te hebben ontvangen over de uitzending. "Ik ben geen klachtenbehandelaar, maar we zijn veel benaderd. Mensen zijn verontwaardigd dat dit bij de publieke omroep zomaar kan worden uitgezonden." Baldewsingh, die zichzelf ziet als een waakhond op het gebied van discriminatie en racisme, vindt het vreemd dat het ministerie aspirant-omroep Ongehoord Nederland niet beter in de gaten houdt. "De omroep heeft eerder al een boete gekregen, waarom wordt er dan niet gemonitord?" Arjan Lock, voorzitter van het College van Omroepen, vindt dat Ongehoord Nederland "duidelijk" grenzen heeft overschreden. "Het is onbestaanbaar dat dit in een uitzending onder de vlag van de NPO wordt uitgezonden." Collega-omroepen van het publieke bestel zeggen in een gezamenlijke verklaring dat ze voor de vrijheid van meningsuiting staan, maar dat die niet onbeperkt is. "Daar waar onder de mantel van journalistiek racistische ideeën worden verspreid, is die grens bereikt. Wij spreken collectief onze afkeuring uit tegen het item over racisme in de uitzending van het programma Ongehoord Nieuws van 15 september", is te lezen in de verklaring van de elf omroepen. De omroepen stellen dat er met beeld en taal een "valse, racistische boodschap (is) verkondigd die wij gezamenlijk kwalificeren als onjournalistiek, onethisch en in strijd met de kernwaarden van de NPO". Staatssecretaris Uslu zegt dat als een omroep zich niet aan de journalistieke codes houdt, er een sanctie kan worden opgelegd. Als een omroep twee keer een sanctie heeft gekregen, kan de staatssecretaris de vergunning heroverwegen. Ze benadrukt dat Den Haag verder geen invloed heeft op de inhoud van de programma's die de omroepen van de NPO maken. De NOS heeft Karskens benaderd voor een toelichting, maar hij was niet bereikbaar. Ook Blommestijn was niet meteen bereikbaar voor commentaar. Zij noemt het op Twitter wel "bizar wat een enkel woord bij mensen losmaakt, maar tevens ook illustratief waarom we dat dus wél moeten gebruiken". Ze voegt toe: "Niet buigen voor intolerantie." In juli kreeg de omroep een boete van de NPO voor het schenden van de journalistieke code van de publieke omroep. Die bedroeg zo'n 93.000 euro: 2,5 procent van het jaarbudget. De ombudsman van de NPO, Margo Smit, concludeerde begin juni dat ON feiten en meningen in zijn programma's niet genoeg weet te scheiden. Bij het begin van het tweede seizoen van Ongehoord Nieuws maakte presentatrice Arlette Adriani bekend dat het programma van genre was veranderd en voortaan geen actualiteitenrubriek meer was, maar "een opinie- en duidingsprogramma". Ook werd presentator Ahmed Aarad vervangen door Raisa Blommestijn, die in het eerste seizoen regelmatig in het programma te gast was.||https://nos.nl/artikel/2444821-npo-wil-actie-na-uitlatingen-on-voor-collega-omroepen-is-grens-bereikt
2022-09-16||Medewerkers streekvervoer leggen werk neer voor landelijke staking|| Veel werknemers in het streekvervoer doen vandaag mee aan een landelijke staking die wordt georganiseerd door vakbond FNV. Op veel plekken rijden geen bussen. Streekvervoerders als Arriva en Connexxion waarschuwen voor mogelijke vertragingen en uitval van bussen. Wie toch met de bus moet, wordt geadviseerd de reisplanners controleren. "Het is een belangrijke dag, want er staat veel op het spel", vertelt Marijn van der Gaag, bestuurder van FNV Streekvervoer aan Rijnmond. "Het gaat om de toekomst van het ov, maar vooral ook om de positie van de werknemers. Er moeten oplossingen komen." Een chauffeur die vandaag staakt, zegt tegen de omroep: "We willen betere arbeidsvoorwaarden. We hebben bijvoorbeeld minder plaspauzes. Op Zuidplein moet ik rennen naar de wc en dan ben ik alsnog drie minuten te laat weg." In Den Haag is vanmiddag een manifestatie. De FNV heeft Tweede Kamerleden uitgenodigd om bij de bijeenkomst aanwezig te zijn. Vorige week werden al verschillende regionale acties gehouden waarbij chauffeurs en machinisten van het streekvervoer het werk per provincie neerlegden.||https://nos.nl/artikel/2444819-medewerkers-streekvervoer-leggen-werk-neer-voor-landelijke-staking
2022-09-16||Advocaat Taghi: OM handelt ‘lichtvaardig en wetteloos’, verdachten moeten vrijuit gaan|| Het Marengo-proces tegen Ridouan Taghi en zijn medeverdachten is vandaag een nieuwe fase in gegaan. De komende maanden is het woord aan de verdediging. Inez Weski, advocaat van onder andere hoofdverdachte Taghi, gaf vandaag de aftrap in de extra beveiligde rechtbank in Amsterdam. Zij vindt dat het Openbaar Ministerie niet-ontvankelijk moet worden verklaard. Als de rechtbank daar niet in meegaat dan wil ze vrijspraak wegens gebrek aan bewijs.  Begin juli eiste het Openbaar Ministerie een levenslange gevangenisstraf tegen Taghi en vier medeverdachten. Ook tegen twaalf anderen werden lange celstraffen geëist. De groep zou verantwoordelijk zijn voor het beramen en plegen van een groot aantal moorden. Bewijs daarvoor haalt het OM vooral uit berichten die de verdachten zouden hebben verstuurd met PGP-telefoons, speciale toestellen om versleuteld mee te communiceren. In die berichten werd openlijk gesproken over moorden. Volgens Weski drijft de zaak op "de interpretatie van gemankeerde, oncontroleerbare en buitenwettelijk verkregen berichten". "Er zijn tegen Taghi geen direct belastende verklaringen, geen ooggetuigen en geen forensisch bewijs op een plaats delict", benadrukte ze. Weski stelt dat het OM deze "onbeschrijfelijke leemte" probeert op te vullen met kroongetuige Nabil B., die Taghi aanwijst als kwade genius. Maar de verdediging vindt hem onbetrouwbaar. Hij zou liegen, zich baseren op geruchten en alleen maar op geld uit zijn. Geen enkele verdachte was vandaag aanwezig in de rechtszaal, waar taaie juridische kost over PGP-berichten werd besproken. Weski en haar kantoorgenoot Susanne Boersma betoogden dat het bewijs onrechtmatig is verkregen door een "wetteloos" OM. Inmiddels heeft de Hoge Raad in een andere zaak bepaald dat de berichten wel degelijk als bewijs gebruikt mogen worden. Weski blijft erbij dat alle rechtsbeginselen zijn geschonden, zoals het recht op gegevensbescherming, privacy en een eerlijk proces. Een ander pijnpunt is dat justitie selectief zou 'shoppen' in de berichtenberg. In het Marengo-proces worden 610.000 berichten aan de verdachten en hun contacten toegeschreven. Een beperkt deel gebruikt het OM als bewijs. De verdediging vindt dat hierdoor mogelijk belangrijke context ontbreekt. "Het OM vraagt u levenslang op te leggen op basis van dit materiaal", zei Weski vandaag tegen de rechtbank. "Een eenzijdig scenario door het plakken van flarden tekst." Zij zei dat het OM "willekeurig en lichtvaardig" te werk is gegaan om de waarheid te achterhalen en vindt dat de verdediging te weinig eigen onderzoek heeft mogen doen. Tot eind december komen verschillende advocaten aan het woord. De zaak tegen Said R. heeft door zijn late uitlevering uit Colombia vertraging opgelopen. Hij moet zijn strafeis nog horen. Wanneer de rechtbank uitspraak doet in het Marengo-proces, is nog niet bekend.||https://nos.nl/artikel/2444818-advocaat-taghi-om-handelt-lichtvaardig-en-wetteloos-verdachten-moeten-vrijuit-gaan
2022-09-16||Reizigers Flevoland wachten 2,5 uur op bus: 'Te weinig chauffeurs'|| Reizigers hebben gisterenavond tot 2,5 uur moeten wachten op een bus op de stations van Lelystad en Dronten. Sinds 2 september rijden op dat traject geen treinen, maar de vervangende bussen lieten gisteren uren op zich wachten. Vandaag rijden er bijna helemaal geen bussen in verband met een tekort aan chauffeurs, waarschuwt de NS. Het treinverkeer tussen Lelystad en Dronten ligt in ieder geval nog tot half december stil. ProRail moet schade herstellen die door kortsluiting in het hoogspanningsnet is ontstaan. Een woordvoerder van de NS zegt tegen Omroep Flevoland dat er te weinig bussen en buschauffeurs beschikbaar zijn bij de touringcarbedrijven die worden ingehuurd. Reizigers hebben weinig begrip voor het oponthoud: "We hebben op de reisplanner van NS aangegeven dat er maar beperkt bussen rijden. Dat het zo lang heeft moeten duren vinden wij ook supervervelend. Maar het is overmacht. We kunnen ook niet melden dat er op een bepaald moment geen bus komt, omdat we het gewoonweg niet weten." Normaal gesproken zet de NS bussen in bij werkzaamheden of kortdurende calamiteiten. "Dan zijn we ervan verzekerd dat het geregeld is. De grote stroomstoring van 2 september gooit alles door de war." Vandaag wordt het probleem echter nog groter op het traject. "Vrijdag rijden er door het tekort aan chauffeurs bijna helemaal geen bussen." Een woordvoerder van NS adviseert om vervangend vervoer te regelen. Een vrouw die gisterenavond anderhalf uur lang op een bus stond te wachten zei tegen een verslaggever van Omroep Flevoland: "Ik kom te laat op mijn werk, ik kom laat aan bij mijn zoontje die op de opvang zit. Dat betekent dat er ook personeel langer op de opvang moet blijven. En voor mij is het ook gewoon vervelend, want je bent gewoon veel langer onderweg dan nodig." Een andere vrouw zei gisterenavond: "Ik vind het vreselijk dat ze dit mensen aandoen. Laat ze dan gewoon zeggen: 'er zijn geen bussen', dan zoek je een andere route." Volgens haar werd er elk half uur gezegd dat er een bus zou komen, maar kwam die maar niet. De problemen met het vervangende busvervoer tussen Lelystad en Dronten moeten volgende week zijn opgelost, zegt NS tegen de omroep. "We zijn nu in gesprek met de busleverancier om de onderste steen boven te krijgen", aldus een woordvoerder.||https://nos.nl/artikel/2444816-reizigers-flevoland-wachten-2-5-uur-op-bus-te-weinig-chauffeurs
2022-09-16||Te veel rouwenden voor koningin Elizabeth, rij tijdelijk gesloten|| De Britse autoriteiten hebben de rij voor Westminster Hall in Londen tijdelijk gesloten. Ze hebben dat gedaan omdat er te veel mensen langs de kist van koningin Elizabeth willen lopen. De rij had vanochtend een lengte van bijna acht kilometer bereikt, met een wachttijd van zeker veertien uur. De regering liet op sociale media weten dat de maximumcapaciteit was bereikt in Southwark Park, het vertrekpunt van de rij. "Onze excuses voor het ongemak. Probeer niet in de rij te gaan staan tot hij weer opengaat." De maatregel werd bekendgemaakt om 10.50 uur Nederlandse tijd en geldt voor minstens zes uur. Britten nemen massaal afscheid van de Queen: Het lichaam van Elizabeth kwam woensdagmiddag aan in Westminster Hall en sindsdien kunnen mensen er 24 uur per etmaal een laatste groet brengen. Die mogelijkheid is er tot maandagochtend. De verwachting is dat de drukte komend weekend nog zal toenemen, wanneer meer mensen vrij zijn. Geschat wordt dat zo'n 750.000 mensen van de gelegenheid gebruik zullen maken om afscheid te nemen van de koningin, die vorige week donderdag overleed op 96-jarige leeftijd. Mensen vertellen waarom ze midden in de nacht in de rij gingen staan: De Britse autoriteiten zetten meer dan duizend vrijwilligers, stewards en politieagenten in om de rij in goede banen te leiden. Bezoekers mogen in Westminster Hall bijvoorbeeld niet stilstaan.  Maandag aan het einde van de ochtend is de staatsbegrafenis. Het wordt een grootse ceremonie in aanwezigheid van tal van wereldleiders. Uiteindelijk wordt Elizabeth bijgezet in de St. George's Chapel in Windsor.||https://nos.nl/artikel/2444813-te-veel-rouwenden-voor-koningin-elizabeth-rij-tijdelijk-gesloten
2022-09-16||Schiphol laat komende weken ruim 9000 reizigers per dag minder vertrekken || De komende anderhalve maand kunnen er vanaf Schiphol per dag gemiddeld 9250 minder reizigers vertrekken, dat is een verlaging van 18 procent. De luchthaven zegt dat deze maatregel nodig is omdat beveiligingsbedrijven de "aankomende maanden minder beveiligers leveren dan zij eerder aangaven". De maatregel geldt tot ten minste 31 oktober. Het maximale aantal vertrekkende reizigers per dag wordt de rest van deze maand 54.500 en volgende maand 57.000. Deze aantallen liggen flink lager dan Schiphol begin augustus nog inschatte. In een verklaring zegt Hanne Buis, operationeel directeur van de luchthaven, dat de maatregel nodig is om de veiligheid van passagiers en medewerkers te waarborgen. Ze noemt het "slecht nieuws voor passagiers en voor luchtvaartmaatschappijen". KLM zegt in een reactie dat de maatregelen "verregaande consequenties hebben voor onze passagiers, collega's en de nationale en internationale reputatie van Schiphol en daarmee KLM". De luchtvaartmaatschappij kijkt op dit moment wat de gevolgen zijn en verwacht "binnen enkele dagen" meer duidelijkheid daarover. KLM zegt haar uiterste best te doen om reizigers met een ticket gewoon te laten reizen. De maatregel komt een dag nadat topman Dick Benschop aankondigde op te stappen. Hij gaf aan dat er veel aandacht en kritiek is op de manier waarop zijn organisatie de problemen aanpakt en dat er daarbij ook wordt gewezen naar zijn verantwoordelijkheid als topman. "Ik maak op eigen initiatief plaats om Schiphol de ruimte te geven een nieuwe start te maken. Ik wil niet dat de aandacht voor mijn persoon een belemmering voor Schiphol gaat vormen." Benschop meldde gisteren al dat Schiphol op zeer korte termijn met nieuwe beperkingen zou komen. Hij noemde dat slecht nieuws. Schiphol heeft al maanden last van lange wachttijden voor de beveiliging. In de zomer werden de rijen korter, onder meer omdat het personeel een zomerbonus kreeg. Deze maand keerden de rijen weer terug. Eerder deze week liet vakbond FNV weten een verband te zien tussen het aflopen van de bonus en het terugkeren van de lange rijen: "Nu die toeslag er niet meer is, vertrekken ze weer." Barin, de belangenvereniging van luchtvaartmaatschappijen, kom desgevraagd niet met een nieuwe reactie. De organisatie noemde de maatregelen gisteren, toen ze al werden verwacht, "een klap op de vuurpijl" en stelde dat de ingreep het goede imago van Schiphol te grabbel gooit.||https://nos.nl/artikel/2444811-schiphol-laat-komende-weken-ruim-9000-reizigers-per-dag-minder-vertrekken
2022-09-16||Enorme brand in kantoorgebouw in Chinese stad Changsha|| In een kantoorgebouw in de Chinese stad Changsha heeft een enorme brand gewoed. De plaatselijke brandweer meldt op Weibo, de Chinese variant van Twitter, dat er geen slachtoffers zijn gevonden. Op beelden is te zien dat een groot deel van de façade van het gebouw van China Telecom in brand stond en dat brandende brokstukken naar beneden kwamen. Volgens de lokale brandweer waren 280 brandweerlieden uit 17 verschillende kazernes betrokken bij de bestrijding van het vuur. Inmiddels is de brand geblust. De voorkant van de 218 meter hoge wolkenkrabber is verwoest. Een medewerker van een naastgelegen winkel meldt aan de Chinese nieuwssite Global Times dat de brand waarschijnlijk is ontstaan in de airconditioninginstallatie. China Telecom en de brandweer zijn een onderzoek gestart naar de oorzaak van de brand. China Telecom zegt dat er geen problemen zijn geweest met het telefoonverkeer, maar op sociale media werd geklaagd door mensen die geen bereik hadden.||https://nos.nl/artikel/2444809-enorme-brand-in-kantoorgebouw-in-chinese-stad-changsha
2022-09-16||Vogelgriep in Tjerkgaast, 87.000 kuikens worden geruimd|| Bij een vleeskuikenbedrijf in het Friese Tjerkgaast is vogelgriep vastgesteld. De 87.000 kuikens op het bedrijf worden geruimd. Het gaat waarschijnlijk om de hoogpathogene variant, die zeer besmettelijk en dodelijk is. In de zones tot 3 kilometer rond het bedrijf liggen geen andere pluimveebedrijven. In een zone van 10 kilometer om het bedrijf liggen twee pluimveebedrijven. Voor deze bedrijven geldt vanaf nu een vervoersverbod. Een ophok- en afschermplicht was al ingesteld en is nog steeds van kracht. Nederland heeft te kampen met de ergste vogelgriepuitbraak in twintig jaar. Sinds oktober 2020 is het virus tien keer vastgesteld op Friese bedrijven, schrijft Omrop Fryslân. In heel Nederland zijn meer dan zeventig bedrijven getroffen door het virus.||https://nos.nl/artikel/2444804-vogelgriep-in-tjerkgaast-87-000-kuikens-worden-geruimd
2022-09-16||Uber getroffen door hack, bedrijf doet onderzoek|| Een hacker heeft zeer waarschijnlijk toegang gekregen tot interne systemen van taxi- en bezorgdienst Uber. Dat meldt The New York Times, die contact heeft gehad met de hacker. Het bedrijf meldde vannacht op Twitter dat er sprake is van een "cybersecurityincident" en dat het samenwerkt met opsporingsdiensten. De krant heeft van de hacker, die naar eigen zeggen 18 jaar is, bewijs gekregen van diens toegang. Het gaat om afbeeldingen waarop toegang tot e-mail, cloudopslagdiensten en programmacode te zien is. Deze informatie is ook gedeeld met beveiligingsonderzoekers. Het feit dat de hacker toegang heeft tot interne systemen, roept de vraag op wat dit betekent voor bedrijfsgevoelige informatie aan de ene kant en gebruikersdata aan de andere kant. Dat is op dit moment nog volstrekt onduidelijk. Tegen The Washington Post zegt de hacker dat de aanval "voor de lol" was. De persoon zegt daarnaast "over een paar maanden" mogelijk de broncode te gaan publiceren. Een van de beveiligingsonderzoekers, Sam Curry, heeft contact gehad met de hacker. Hij zegt tegen The New York Times dat de hacker "vrijwel volledige toegang tot Uber heeft". Het is volgens Curry mogelijk dat de hacker niet zo goed weet wat hij met de verkregen toegang moet doen "en de tijd van z'n leven heeft". Uber zegt in een verklaring dat het geen bewijs heeft gevonden dat de hacker toegang had tot "gevoelige gegevens van gebruikers (zoals de reisgeschiedenis)". Het bedrijf heeft de politie ingelicht over de hack. Uber heeft zijn Slack-kanalen, een communicatieplatform, offline gehaald. Andere interne systemen zijn ook niet meer bereikbaar, zeggen twee anonieme medewerkers tegen de krant. Het bedrijf zegt de interne systemen weer online zijn.  De hacker zou, vlak voordat Slack offline ging, een bericht hebben geplaatst waarin hij zich bekendmaakt als hacker en meldt dat het bedrijf getroffen is door een datalek. Tegen The Wall Street Journal zegt onderzoeker Curry dat de hacker een medewerker van Uber om de tuin heeft geleid zodat die hem toegang gaf tot Ubers interne netwerk. Eenmaal binnen wist de hacker andere inloggegevens te bemachtigen waarmee hij zijn toegang kon uitbreiden. Ook de zakenkrant meldt, op basis van beveiligingsonderzoekers, dat er sprake is van brede toegang. De identiteit van de hacker is onbekend, de persoon is volgens The Wall Street Journal alleen bekend onder de naam 'Tea Pot' op Telegram. De hacker heeft het bedrijf gehackt vanwege de zwakke beveiliging, zegt hij tegen The New York Times. In het bericht aan Uber-medewerkers op Slack schrijft hij ook dat Uber-chauffeurs beter moeten worden betaald, aldus dezelfde krant.||https://nos.nl/artikel/2444800-uber-getroffen-door-hack-bedrijf-doet-onderzoek
2022-09-16||Twee agenten gewond bij steekpartij in centrum Londen|| In het centrum van Londen zijn twee agenten gewond geraakt bij een steekpartij. De twee kwamen vanmorgen vroeg een man met een mes tegen in de buurt van Leicester Square, in het uitgaansgebied van de stad. Het is nog niet duidelijk waarom de man instak op de agenten. Hij werd uitgeschakeld met een stroomstootwapen en is opgenomen in het ziekenhuis. De man is opgepakt wegens mishandeling en geweld tegen een hulpverlener. Een van de agenten zou ernstig gewond zijn geraakt bij het incident. Londen is momenteel het toneel van een enorme veiligheidsoperatie in verband met de begrafenis van koningin Elizabeth, aanstaande maandag. Meer dan 10.000 politieagenten en andere veiligheidsmedewerkers moeten de komst van de vele hoogwaardigheidsbekleders in goede banen leiden. Burgemeester Khan van Londen noemde de aanval schandelijk en ronduit schokkend. "Deze dappere agenten deden hun plicht door het publiek te helpen in deze gedenkwaardige tijd voor ons land." Er staat nog altijd een kilometerslange rij van mensen die Elizabeth een laatste groet willen brengen bij haar baar in Westminster Hall. De plek van het steekincident ligt 1,5 kilometer ten westen van het gebouw.||https://nos.nl/artikel/2444797-twee-agenten-gewond-bij-steekpartij-in-centrum-londen
2022-09-16||Fossiel met 380 miljoen jaar oud vissenhart gevonden, oudste hart ooit|| Australische wetenschappers hebben in de versteende resten van een 380 miljoen jaar oude vis goed bewaarde organen ontdekt, waaronder zijn hart. Ook de lever, de maag en het darmstelsel van de nu uitgestorven vis bleven bewaard. Het tot nu toe oudste hart, ook van een vis, was 130 miljoen jaar oud. De vondst is van belang voor onze kennis over de evolutie van gewervelde dieren, zoals reptielen, vogels en zoogdieren, waaronder de mens. "Dit is een cruciaal moment voor onze eigen evolutie", zegt hoofdonderzoeker Kate Trinajstic van Curtin University in Perth tegen de BBC. "Dit toont dat het bouwplan van ons lichaam al heel vroeg is ontwikkeld." Tot haar verrassing verschillen de organen van de prehistorische vis "niet eens zo veel" van de onze. De prehistorische vis en zijn organen zaten ingebed in gesteente. Door gebruik van laserstralen konden de organen worden bestudeerd zonder ze te beschadigen of te vernietigen. Het fossiel werd gevonden bij de plaats Fitzroy Crossing in West-Australië. Daar lag 380 miljoen jaar geleden een tropisch zeegebied. De gevonden prehistorische vis was ongeveer 25 centimeter lang, maar kon 9 meter lang worden. Hij had kaken en scherpe tanden. Het s-vormige hart lijkt op dat van een haai. Het heeft twee kamers en zat dicht bij de bek. Ook dat is een overeenkomst met de hedendaagse haai.||https://nos.nl/artikel/2444796-fossiel-met-380-miljoen-jaar-oud-vissenhart-gevonden-oudste-hart-ooit
2022-09-16||Van Lienden en de mondkapjesaffaire, een tijdlijn|| Onderzoeksbureau Deloitte heeft het rapport over de veelbesproken mondkapjesdeal van Sywert van Lienden gepubliceerd. De overeenkomst met het ministerie van Volksgezondheid maakte Van Lienden en zijn zakenpartners multimiljonair, terwijl hij verklaarde 'om niet' te leveren. De zaak leidde tot grote ophef. Een terugblik. Alvast meer weten over de conclusies van het Deloitte-rapport? Klik dan hier. Het is begin 2020 als de corona-epidemie losbarst. In de eerste maanden zoekt de overheid naarstig naar middelen om de gezondheid van met name zorgmedewerkers te beschermen. Mondkapjes zijn hiervoor essentieel. En daar is een groot gebrek aan. Sywert van Lienden is op dat moment met ziekteverlof als gemeenteambtenaar van Amsterdam. Op 20 maart begint hij zich via Twitter met de mondkapjeskwestie te bemoeien. Tv-persoonlijkheid en prominent CDA-lid Van Lienden legt contact met verschillende bedrijven zoals Coolblue en afnemers in de zorg. Met hun hulp sluit hij zijn eerste deal waaraan hij en zijn partners Camille van Gestel en Bernd Damme volgens Follow the Money bijna 80.000 euro overhouden. Ondertussen richt het ministerie van Volksgezondheid een Landelijk Consortium Hulpmiddelen (LCH) op dat ervoor moet zorgen dat er genoeg beschermingsmiddelen voor heel Nederland binnengehaald worden. Van Lienden is in eerste instantie betrokken maar weigert zich samen met zijn partners bij het LCH aan te sluiten. Zij registreren hun eigen Stichting Hulpgoederen Alliantie bij de Kamer van Koophandel. Een stichting zonder winstoogmerk opgericht om de 'helden in de zorg' de nodige beschermingsmiddelen te bieden tegen het coronavirus. Maar naast die stichting richten de drie compagnons ook een commerciële bv op, Relief Goods Alliance. In de tussentijd voert Van Lienden de druk op de landelijke overheid op om met hem in zee te gaan. Hij hekelt het gebrek aan daadkracht van het ministerie en zegt 'om niet' snel mondkapjes te kunnen leveren. Op Twitter schrijft hij onder andere: De druk van de publieke uitingen van Van Lienden wordt ook gevoeld op het ministerie van Volksgezondheid, Welzijn en Sport (VWS). Uit onderzoek van de Volkskrant blijkt dat minister Hugo de Jonge van VWS (partijgenoot van Van Lienden) een hoge ambtenaar opdraagt om met Van Lienden in gesprek te gaan. Uit de bij het ministerie opgevraagde stukken die de Volkskrant citeert is vooral de volgende app van De Jonge aan een ambtenaar saillant: Het ministerie gaat met Van Lienden om tafel en de uitkomst is een deal in april 2020. Relief Goods Alliance, de commerciële bv van het drietal, gaat 40 miljoen mondkapjes leveren en krijgt daar 100 miljoen euro voor. In tegenstelling tot wat Van Lienden deed voorkomen werd de deal dus niet op non-profit basis gesloten. Dat Van Lienden de deal niet 'om niet' sloot, blijkt een jaar later na spitwerk van de Volkskrant en Follow the Money. Het geld komt bij de drie compagnons binnen via de commerciële bv, Relief Goods Alliance. En Van Lienden (9 miljoen euro), Van Gestel en Damme (beiden 5 miljoen euro) houden daar veel geld aan over. Extra pijnlijk voor het ministerie van VWS is dat van de 40 miljoen aangekochte mondkapjes slechts een fractie wordt gebruikt. De rest blijft in opslag liggen of wordt na aangepaste regels alsnog afgekeurd. De verontwaardiging is groot als achteraf blijkt dat de deal via deze constructie is verlopen. Zeker ook bij bedrijven als Coolblue en Randstad die belangeloos tijd en geld investeerden om de inkoop, het transport en de verkoop van mondkapjes mogelijk te maken. Van Lienden verdedigt zich voor het eerst publiekelijk in het programma Buitenhof op 6 juni 2021. Hij noemt het bedrag dat hij verdiende met de deal "excessief veel", maar weigert het terug te storten. Wel belooft hij het rendement van zijn verdiende miljoenen aan goede doelen te zullen schenken. Hij verklaart dat hij het zichzelf kwalijk neemt dat hij niet altijd duidelijk heeft gemaakt welke deals hij via zijn stichting zonder winstoogmerk sloot, en welk via zijn commerciële bv. Op 17 juni zegt hij "in goed overleg" zijn partijlidmaatschap van het CDA op. Wat volgt zijn aangiftes door Randstad en later ook Coolblue, bedrijven die belangeloos werkten voor de Stichting Hulpgoederen Alliantie. Het Openbaar Ministerie opent een strafrechtelijk onderzoek en de drie compagnons worden op 28 februari 2022 door de fiscale inlichtingen- en onderzoeksdienst gearresteerd en verhoord. Zo'n twee dagen later worden ze weer vrijgelaten. De rechter besluit op 28 april om Van Lienden en Damme te schorsen als bestuurders van de Stichting Hulptroepen Alliantie. Een dag later legt het OM beslag op de Nederlandse bankrekeningen van Van Lienden, Damme en Van Gestel. Het drietal wordt verdacht van verduistering, witwassen en oplichting. Op 21 juni worden ze ontslagen bij de stichting. Het imago van het trio loopt verdere schade op als de Volkskrant op 14 september citeert uit opgenomen vergaderingen van de compagnons. Uit die getranscribeerde gesprekken, die deel uitmaken van het strafdossier, blijkt dat ze al in een vroeg stadium van de onderhandelingen aanstuurden op een commerciële deal die hen miljonair zou maken. Ook spreken ze af om dat geheim te houden. Van Lienden zegt dat de eis is dat ze "gillend rijk" worden van de overeenkomst en "dit gaat nooit, nooit naar buiten komen". Voor de officiële presentatie van het rapport van Deloitte stond er al kort een reactie online van Van Lienden en Damme die de Volkskrant inzag. Volgens de ondernemers hebben de onderzoekers te weinig gedaan met transcripten die zij hebben aangeleverd van hun gesprekken met het ministerie. Die zouden volgens hen bewijzen dat zij niets fout hebben gedaan en dat de overheid wist dat ze winst zouden maken met de deal.||https://nos.nl/artikel/2444786-van-lienden-en-de-mondkapjesaffaire-een-tijdlijn
2022-09-16||UWV ontdekt Slowaakse fraude met ziekte-uitkeringen|| Uitkeringsinstantie UWV is een onderzoek begonnen naar tientallen valse uitkeringsaanvragen door mensen uit Slowakije. De fraude kwam aan het licht doordat er in korte tijd opvallend veel Slowaakse uitzendkrachten met dezelfde symptomen een beroep deden op de Nederlandse Ziektewet. Buitenlandse uitzendkrachten kunnen bij ziekte in Nederland een uitkering aanvragen. Ze houden daar ook recht op als ze teruggaan naar eigen land. Van de 350.000 uitkeringen die jaarlijks worden verstrekt, is dat een zeer klein aantal. Het viel verzekeringsartsen daarom op dat relatief veel uitzendkrachten uit Slowakije zich ziekmelden na een korte werkperiode in Nederland. Bij controle van 94 zaken bleken 9 dossiers vervalste artsenverklaringen te bevatten. Artsen bleken bijvoorbeeld de 'patiënten' niet te kennen en nooit een verklaring te hebben afgegeven. In nog eens 28 gevallen was de aanvrager niet bereid toelichting te geven en verviel de uitkering ook. In 32 zaken werd de aanvraag afgewezen voordat er geld werd uitgekeerd. De overige dossiers worden nog onderzocht. Ook wordt er gekeken of er sprake is van een georganiseerde opzet. In totaal is ruim 200.000 euro aan uitkeringen verstrekt. Het UWV gaat proberen dat geld terug te krijgen en boetes op te leggen, maar erkent dat handhaving in het buitenland moeilijk is door "wettelijke en praktische beperkingen", zoals een gebrek aan bevoegdheden in andere landen. Tien jaar geleden ontdekte de Belastingdienst een fraude op veel grotere schaal door Bulgaren: criminelen haalden circa 6 miljoen euro aan toeslagen binnen door katvangers in Nederlandse steden in te schrijven om uitkeringen te vangen. Zes daders kregen daarvoor celstraffen tot vier jaar. Het UWV benadrukt dat de dienst balans probeert te vinden tussen het vlot betalen aan uitkeringsgerechtigden die te goeder trouw handelen en het voorkomen en bestrijden van fraude.||https://nos.nl/artikel/2444784-uwv-ontdekt-slowaakse-fraude-met-ziekte-uitkeringen
2022-09-16||Zeker negen doden door overstromingen in Italiaanse Marken|| Als gevolg van hevige regenval en overstromingen zijn rond de Italiaanse stad Ancona minstens negen mensen omgekomen. Ook zijn er in de gelijknamige provincie vier vermisten, onder wie twee kinderen, meldt de krant la Repubblica. De overstromingen zijn het gevolg van langdurige regenval in de regio Marken. Volgens lokale autoriteiten viel in twee á drie uur tijd meer dan 40 centimeter regen. Onder andere de kustplaats Senigallia en het meer landinwaarts gelegen dorp Cantiano zijn getroffen. Op beelden uit Cantiano is te zien dat auto's worden meegesleurd door het water. Ook zou de stroom in de omgeving zijn uitgevallen. Inmiddels is het gestopt met regenen in Senigallia en het achterland. Ondertussen gaan de reddingsoperaties, waarbij circa 300 brandweerlieden zijn betrokken, door. Tientallen mensen zijn gered vanaf daken en uit bomen, en ongeveer vijftig personen liggen met verwondingen in het ziekenhuis. De gouverneur van de Marken-regio, Francesco Acquaroli, schrijft op Facebook dat hij de ontwikkeling van de "zeer ernstige meteorologische crisis" en de reddingsoperaties volgt. "Dit zijn momenten van extreme bezorgdheid." De rampenbestrijdingsdienst riep inwoners van Senigallia gisteren op om naar hoger gelegen gebied te gaan.||https://nos.nl/artikel/2444783-zeker-negen-doden-door-overstromingen-in-italiaanse-marken
2022-09-16||Treinverkeer tussen Breda en Roosendaal wordt na twee dagen weer opgestart || Vanaf 9.30 uur rijden er weer treinen tussen Breda en Roosendaal. Het treinverkeer was gestremd sinds de treinbrand bij Etten-Leur, woensdag in het begin van de middag. ProRail zegt dat er dag en nacht is doorgewerkt om het treinverkeer weer te kunnen opstarten. NS verwachtte dat de treinen vanaf vanochtend 07.00 uur weer volgens schema zouden rijden, maar het duurde toch wat langer voor het spoor hersteld was. Een brand in een goederentrein eergisteren veroorzaakte veel schade. De trein was geladen met hybride auto's. Volgens Omroep Brabant gingen veertig auto's in vlammen op. Volgens ProRail brak de brand uit nadat de bovenleiding op de trein was beland. Hoe dat kon gebeuren, is nog niet bekend. De beschadigde trein moest eerst in delen worden afgesleept. Pas daarna kon het herstel van het spoor beginnen. Over een lengte van 1 kilometer moest draad vernieuwd worden. Ook bovenleidingen liepen schade op. Dit zijn beelden van die brand:||https://nos.nl/artikel/2444780-treinverkeer-tussen-breda-en-roosendaal-wordt-na-twee-dagen-weer-opgestart
2022-09-16||'Veel illegalen onder maaltijdbezorgers' || Veel maaltijdbezorgers van Uber Eats en Deliveroo zijn illegaal in ons land. Ze zijn nauwelijks verzekerd en betalen geen belasting, schrijft NRC na onderzoek in de sector. Volgens de krant werken er veel Albanezen, Bengalen en Brazilianen voor de bedrijven en gebeurt er te weinig om hun identiteit te controleren. De Arbeidsinspectie bevestigt in de krant dat er "redelijk veel illegalen bij de platforms werken". Volgens de krant betalen de bezorgers tussenpersonen om onder hun identiteit te kunnen werken. Ze kunnen daarmee wegkomen doordat de bedrijven onvoldoende controleren. NRC sprak in Amsterdam, Utrecht en Nijmegen met zestig maaltijdbezorgers. Veel van hen wisten niet dat er belasting en btw moet worden afdragen. Sommigen waren op een studentenvisum in Nederland, maar studeren niet of niet meer. De Belastingdienst geeft toe dat "veel maaltijdbezorgers uit beeld blijven". Een woordvoerder noemt het moeilijk "een eenduidige aanpak te realiseren voor maaltijdbezorgers". Volgens NRC is fraude eenvoudig omdat de bezorgers alleen digitaal contact hebben met hun werkgevers. In een reactie aan de krant zegt Deliveroo niet op de hoogte te zijn van ongeoorloofde praktijken. Uber Eats zegt een zerotolerancebeleid te voeren. Bij het van oorsprong Nederlandse Thuisbezorgd krijgen werknemers een arbeidscontract en is fraude dus moeilijker.||https://nos.nl/artikel/2444777-veel-illegalen-onder-maaltijdbezorgers
2022-09-16||Wekdienst 16/9: Buschauffeurs naar Malieveld voor manifestatie • Koning Charles bezoekt Wales|| Goedemorgen! Buschauffeurs in het streekvervoer komen vandaag naar het Malieveld in Den Haag voor een manifestatie, en de Britse koning Charles bezoekt Wales om zich te presenteren als het nieuwe staatshoofd.    Eerst het weer: vanuit het noordwesten stevige buien. Vooral in de kustprovincies kans op onweer en zware windstoten. Door een matige noordwestenwind is het fris met maximaal 16 graden. Tijdens het weekend blijft het buiig met veel wind en slechts 15 graden. Pas na het weekend wordt het droger en een fractie warmer. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Kno-artsen vinden dat ook de horeca verplicht moet worden om de muziek zachter te zetten om gehoorschade bij bezoekers te voorkomen. Tot nu toe wordt daarover vooral gesproken met poppodia en festivals. De kno-artsen waarschuwen dat ook bezoekers van cafés en discotheken gehoorschade kunnen oplopen, met bijvoorbeeld oorsuizingen tot gevolg. Met de festivals ligt er een afspraak muziek niet harder dan 103 decibel te zetten, de artsen vinden dat muziek in de horeca in ieder geval naar hetzelfde niveau moet worden gebracht. Liever nog zien ze dat 100 decibel de bovengrens wordt. Dat betekent op de decibelschaal een halvering van het lawaai. Maya-klysma's met alcohol, onderzoek naar synchroon kloppende harten van geliefden en een algoritme waarmee je beter kunt roddelen zijn de drie Nederlandse winnaars van de jaarlijkse Ig Nobels, de prijs voor wetenschappelijk onderzoek waar je eerst om moet lachen en dan over gaat nadenken. Andere onderzoeken die dit jaar in de prijzen vielen gingen over waarom eenden in een rijtje zwemmen, hoe je je vingers het efficiëntst kunt gebruiken bij het draaien van een deurknop en waarom geluk vaak bepalender is dan talent voor succes. "Als je vanavond geen Ig Nobelprijs hebt gewonnen volgende keer beter", gaf de presentator het publiek mee aan het einde. "En vooral ook als je er wel eentje hebt."  Fijne vrijdag! ||https://nos.nl/artikel/2444772-wekdienst-16-9-buschauffeurs-naar-malieveld-voor-manifestatie-koning-charles-bezoekt-wales
2022-09-16||Kno-artsen: horeca moet volume terugdraaien || Met een nieuwe wet moeten festivalorganisatoren en uitbaters van clubs en discotheken gedwongen worden hun volumeknop terug te draaien, om gehoorschade bij het publiek te voorkomen. Daarop dringt nu ook de vereniging van keel- neus- en oorartsen aan. Dat zou betekenen dat ook de horeca de muziek zachter zal moeten zetten. "Tot nu toe heeft de horeca vrij spel gehad", licht Henri Marres, voorzitter van de Vereniging voor Keel-Neus-Oorheelkunde toe. De afgelopen jaren zijn er samen met het ministerie van Volksgezondheid en de branche afspraken gemaakt over een bovengrens aan het aantal decibellen dat er uit de speakers mag komen. Want hoe hoger het aantal dB's, hoe groter de kans op gehoorschade. Deze afspraken zijn vastgelegd in een convenant dat in 2018 is opgesteld. "De grote uitblijver bij de ondertekenaars van dit convenant is de Koninklijke Horeca Nederland", aldus Marres. Maar als er een wettelijke norm komt voor het maximumaantal decibellen, moet ook de horeca eraan geloven. Maar of alle feestgangers dat nodig vinden...?  In navolging van het convenant wordt nu een norm van 103 decibel gehandhaafd, maar bij deze grens is ervan uitgegaan dat mensen gehoorbescherming dragen. Volgens de WHO is een maximum van 100 dB een betere bovengrens, ook met oordopjes. 3 decibel minder lijkt weinig, maar in de muziekwereld betekent dit een halvering van het geluid. Ook volgens de voorzitter van de kno-vereniging zou 100 dB een goede grens zijn: "De WHO heeft die norm goed onderbouwd en daar conformeren wij ons als verenging ook aan". Wetgeving om paal en perk te stellen aan harde muziek zit mogelijk ook in de pijplijn bij het ministerie van VWS. Een woordvoerder bevestigt na berichtgeving van het AD, dat staatssecretaris Van Ooijen een advies van de Gezondheidsraad over dit onderwerp wil afwachten. Er zal gekeken worden naar een verlaging van de norm van 103 naar 100 decibel en naar de vastlegging daarvan in een wet. Het advies hierover verschijnt naar verwachting in november. Calvin Eijpe, ook bekend als DJ Fenomeno, begrijpt wel dat er gevraagd wordt om het terugdraaien van de volumeknop, ook in de horeca: "Het is gewoon gevaarlijk als de muziek te hard staat". Hij kan het weten, de dj kreeg 5 á 6 jaar geleden last van tinnitus, een vorm van gehoorschade waarbij je meestal een hoge piep hoort. "In het begin van mijn carrière ging ik nooit verstandig met mijn oren om", vervolgt Eijpe. "Daardoor is het gekomen, denk ik." Hij heeft ermee leren leven maar "in het begin had ik er echt zwaar mee. Ik dacht echt van: hoe nu verder met mijn carrière? Mijn oren zaten aanvankelijk echt helemaal dicht." Zo'n twee miljoen Nederlanders hebben last van een vorm van tinnitus: Geschat wordt dat 10 á 20 procent van de bevolking last heeft van tinnitus. Calvin Eijpe gebruikt tegenwoordig speciale oordoppen voor muzikanten, om zo zijn gehoor te beschermen. "Daarvoor had ik ook wel dopjes, maar die deed ik tijdens de show altijd uit. Ik miste toch een beetje de beleving. De doppen die ik nu heb zorgen ervoor dat ik het feest toch bijna helemaal meekrijg." En die beleving tijdens het uitgaan is precies de reden waarom de KHN, de branchevereniging voor horecazaken, tegen een wettelijke normering is: "In de horeca zal het zachter zetten van de muziek ten koste gaan van de beleving. De bezoekers blijven dan weg en gaan naar andere plekken om harde muziek te beleven." Veel horecaondernemers die de NOS gesproken heeft, vinden een bovengrens van 100 dB onbegrijpelijk. Zij zeggen dat 100 decibel echt te zacht is: "Hiermee valt de beleving helemaal weg, je moet de muziek echt kunnen voelen", is hun argument. Ze zijn bang dat klanten bij dit geluidsniveau weglopen. Daarnaast beschouwen zij het als de eigen verantwoordelijkheid van het publiek om oordopjes in te doen. Voor voorzitter Marres van de Vereniging voor Keel-Neus-Oorheelkunde is het klip en klaar: "Van 103 naar 100 decibel betekent 50 procent minder kans op gehoorschade als je geen oordoppen draagt". Nodig dus, volgens hem, "want veel mensen dragen die nog niet".||https://nos.nl/artikel/2444766-kno-artsen-horeca-moet-volume-terugdraaien
2022-09-16||Ondanks westerse irritatie blijft India Rusland opzoeken|| In de marge van de regionale veiligheidstop in Samarkand (Oezbekistan) treffen de Russische president Poetin en de Indiase premier Modi elkaar later vandaag. Sinds de Russische inval in Oekraïne, eind februari, is de handel tussen Rusland en India meer dan verdubbeld. India heeft vooral de import van goedkope Russische olie opgeschroefd. De regering in New Delhi laat zich weinig gelegen liggen aan de westerse druk om de banden met Rusland te verbreken. De band met Rusland is zo stevig dat die niet makkelijk te verbreken is, zeggen Indiase analisten. Omdat India in zijn internationale betrekkingen wedt op twee paarden, is de positie van het land op de top gecompliceerd. Als volwaardig lid is India komend jaar voorzitter van de Shanghai Cooperation Organization (SCO). Maar ondertussen maakt het land ook deel uit van een samenwerkingsverband dat als doel heeft tegenwicht te bieden aan de Chinese invloed in de Grote Oceaan. Samen met Australië, Japan en de Verenigde Staten vormt India de zogenoemde Quad, tot ongenoegen van China en Rusland. Volgens Rajeswari Rajagopalan, directeur van het Center for Security, Strategy & Technology (CSST) in New Delhi, lopen de belangen van India in de verschillende internationale organisaties uiteen. "Deelname aan de Quad is veel meer van strategisch belang op de lange termijn voor India. De SCO-bijeenkomst in Oezbekistan gaat veel meer om aanwezigheid, je stem laten horen." Komend jaar is India niet alleen de voorzitter van de SCO. Het land neemt in december ook zitting in de VN-Veiligheidsraad en de G20. Rusland zegt vandaag met India te willen spreken over onderlinge samenwerking in beide organisaties. De band tussen Rusland en India leidt tot irritatie bij westerse bondgenoten. "Het is een bewuste keuze van India om politiek autonoom te zijn", zegt Shibani Mehta van het Carnegie Instituut: "Door samen te werken met de VS in de Grote Oceaan hoopt het land politieke isolatie te voorkomen". Door niet openlijk partij te kiezen hoopt India internationaal zaken te kunnen doen met iedereen. De vraag is alleen hoe lang dat nog houdbaar is. Minister van Buitenlandse Zaken Jaishankar en ook premier Modi hebben herhaaldelijk gezegd dat de aankoop van Russische olie geen politieke lading heeft. Het belangrijkste is betaalbare energie voor elke Indiase burger, zeggen ze. "Maar hoe lang kunnen we nog ontkennen dat we daarmee de oorlog in Oekraïne financieren?", vraagt analist Rajagopalan zich hardop af. Ook politieke loyaliteit speelt een rol in de relatie tussen India en Rusland. India haalde in de periode na de onafhankelijkheid (1947) de banden met de toenmalige Sovjet-Unie aan. Dat leverde India cruciale steun op in de oorlog met Pakistan in 1971. India zegevierde in die oorlog. "Daardoor is het voor veel politici nog steeds ondenkbaar dat Modi zich nu negatief of kritisch zou uitlaten over Rusland", zegt Rajeswari Rajagopalan. Bovendien heeft Rusland India in de Veiligheidsraad ook altijd gesteund bij resoluties over de politiek gevoelige regio Jammu en Kashmir. "Voor India is het meer een noodzaak dan een keuze om Rusland te blijven steunen", zegt Manjari Chatterjee Miller van de Council on Foreign Relations in Washington. "India wil niet het risico lopen Rusland nog verder in de armen van China te drijven." Toch is Rusland niet meer de betrouwbare bondgenoot van India die het ooit was. Door de oorlog in Oekraïne is Rusland meer op China aangewezen. En juist China is, volgens Rajeswari Rajagopalan, momenteel de grootste bedreiging voor de binnenlandse veiligheid van India. In 2020 raakten militairen van beide landen slaags langs de Chinees-Indiase grens in de Himalaya-regio. Twintig Indiase en vier Chinese militairen kwamen daarbij om het leven. Op de SCO-top ontmoeten Xi en Modi elkaar voor het eerst sinds die confrontatie bij de grens. "Het is onwaarschijnlijk dat Modi dit ter sprake brengt tijdens de ontmoeting vandaag. Het is een duidelijk spanningspunt", zegt Rajagopalan.||https://nos.nl/artikel/2444765-ondanks-westerse-irritatie-blijft-india-rusland-opzoeken
2022-09-16||Onafhankelijke arbiter aangesteld in onderzoek naar geheime documenten Trump|| In het onderzoek naar de geheime documenten die in beslag zijn genomen in de woning van oud-president Trump is een onafhankelijke arbiter aangesteld die het materiaal gaat beoordelen. De 78-jarige oud-rechter Raymond Dearie, die jarenlang werkte bij de federale rechtbank in Brooklyn, is door de rechter aangewezen om deze rol van zogenoemde special master op zich te nemen. Trump, die stelt dat de inval in zijn huis in Mar-a-Lago politiek gemotiveerd was, had om zo'n arbiter gevraagd. Dearie was voorgesteld door Trumps juridische team en het ministerie van Justitie had eerder al aangegeven geen bezwaar tegen hem te hebben. Trump wordt onder meer onderzocht voor het mogelijk schenden van de Amerikaanse Spionagewet, het verwijderen van regeringsdocumenten en het dwarsbomen van een overheidsonderzoek. Dezelfde rechter die nu Dearie heeft aangesteld als onafhankelijk arbiter, heeft het ministerie van Justitie verboden om de in beslag genomen stukken te gebruiken in het onderzoek totdat Dearie heeft beoordeeld of dat mag. Pas als hij de ruim 11.000 documenten heeft bekeken mag Justitie de vele mappen, waarvan een deel topgeheim is, weer meenemen in het onderzoek. Toen de federale rechter vorige week bekendmaakte dat er een special master zou worden aangewezen, zei ze dat die moet gaan bepalen welke stukken wel en welke niet deel mogen uitmaken van het onderzoek. Hij zou bijvoorbeeld kunnen oordelen dat Trump sommige stukken in zijn bezit mocht hebben omdat hij president is geweest of omdat stukken onderdeel zijn van de communicatie tussen Trump en zijn advocaat, en daardoor dus geheim. Hoe lang de onafhankelijke arbiter nodig heeft om het materiaal te beoordelen, is nog niet duidelijk. Zeker is wel dat de aanstelling van Dearie de zaak zal vertragen. De rechter heeft Dearie gevraagd om te proberen om voor 30 november klaar te zijn. Overigens heeft de rechter Dearie ook verzocht om eerst de vertrouwelijke stukken te beoordelen. Dat zou dus kunnen inhouden dat hij al voordat hij het hele pakket heeft bekeken besluit om sommige of alle vertrouwelijke documenten weer in het onderzoek op te laten nemen.||https://nos.nl/artikel/2444764-onafhankelijke-arbiter-aangesteld-in-onderzoek-naar-geheime-documenten-trump
2022-09-16||Ig Nobelprijzen voor Nederlands onderzoek naar roddelen, maya-klysma's en blind dates|| Drie studies waar Nederlanders aan hebben meegewerkt zijn in de prijzen gevallen bij de Ig Nobelprijs, de satirisch bedoelde alternatieve Nobelprijzen. De onderscheidingen gaan dit jaar onder meer naar onderzoek over rituele Maya-klysma's, een wiskundige analyse van roddelen en bewijs voor gelijkkloppende harten bij blind dates. De prijzen worden al 32 jaar door de Annalen voor Onwaarschijnlijk Onderzoek (AIR) toegekend aan verrassende en een beetje vreemde onderzoeken die gepubliceerd zijn in erkende wetenschappelijke tijdschriften. Ze worden kort voor de bekendmaking van de echte Nobelprijzen uitgereikt en zijn bedoeld voor onderzoek dat je eerst laat lachen en daarna aan het denken zet. Aan de prijs is een geldbedrag van 10 triljoen Zimbabwaanse dollar verbonden, een valuta die na hyperinflatie sinds 2015 niet meer wordt gebruikt. Hoofdredacteur Marc Abrahams van de Annalen voor Onwaarschijnlijk Onderzoek gaf de winnaars nog een pluim bij de uitreiking: "Als je vanavond geen Ig Nobelprijs hebt gewonnen - en vooral ook als je er wel eentje hebt - volgende keer beter." In tegenstelling tot de Nobelprijzen hebben de Ig Nobelprijzen geen vaste categorieën. Zo krijgt de Nederlandse hoogleraar Cognitieve Psychologie Mariska Kret dit jaar de prijs in de categorie Toegepaste Cardiologie voor haar onderzoek naar de hartslag van mensen die elkaar ontmoeten bij een blind date. Daarvoor bezocht ze met haar medeonderzoekers muziekfestivals, waaronder Lowlands, om jongeren te volgen op een blind date. Ondertussen bekeken ze de hartslag van de jongeren, waaruit op te maken viel dat hun hartslag synchroniseerde als ze elkaar aantrekkelijk vonden. Een andere Nederlander die in de prijzen viel is de emeritus hoogleraar farmaceutische patiëntenzorg Peter de Smet van de Radboud Universiteit. Die kreeg de prijs in de categorie Kunstgeschiedenis voor zijn onderzoek uit 1986, waarmee hij aan de hand van antieke Maya-kunst ontdekte dat Maya's elkaar klysma's met alcohol toedienden om onder invloed te raken. De Ig Nobelprijs voor de Vrede werd uitgereikt voor roddel-onderzoek waar hoogleraren Bianca Beersma en Paul van Lange en onderzoekers Terence Dores Cruz en Annika Nieper van de Vrije Universiteit aan meewerkten. Zij ontwikkelden een algoritme waarmee roddelaars strategisch kunnen bepalen wanneer ze de waarheid moeten vertellen en wanneer ze beter kunnen liegen. Andere prijswinnende onderzoeken gingen onder meer over de vraag waarom eenden in een rijtje zwemmen, hoe je je vingers het efficiëntst kunt gebruiken bij het draaien van een deurknop en waarom geluk vaak bepalender is dan talent voor succes. Ook de vraag waarom juridische documenten onnodig moeilijk leesbaar zijn en onderzoek naar de paringskansen van schorpioenen met constipatie werden bekroond met een Ig Nobelprijs.||https://nos.nl/artikel/2444763-ig-nobelprijzen-voor-nederlands-onderzoek-naar-roddelen-maya-klysma-s-en-blind-dates
2022-09-16||Zelensky: massagraf gevonden bij bevrijde stad Izjoem|| De Oekraïense autoriteiten hebben een massagraf ontdekt bij de onlangs bevrijde stad Izjoem. Dat heeft president Zelensky bekendgemaakt in zijn nachtelijke videoboodschap. Details over het aantal gevonden lichamen en hun doodsoorzaak gaf hij nog niet. "Er is een massagraf met mensen erin gevonden in Izjoem, in de regio Charkov. De nodige procedures zijn daar al begonnen. Meer informatie - heldere en verifieerbare informatie - zal morgen beschikbaar zijn", aldus Zelensky, die de stad ten zuidoosten van Charkov woensdag onverwacht bezocht na de razendsnelle opmars van zijn troepen in de regio. Vooralsnog is dus onduidelijk hoeveel mensen er op de plek begraven zijn en om wie het gaat. Journalisten van persbureau AP melden dat ze ter plaatse zijn geweest bij de plek, die in een bos bij Izjoem zou liggen. Op een markering zou te lezen zijn dat er 17 Oekraïense militairen liggen. Daaromheen zouden honderden graven met kruizen liggen. Dit zijn beelden van het massagraf: Hoewel verdere details nog ontbreken, legt Zelensky het verband met andere Oekraïense plaatsen waar Rusland op grote schaal burgerslachtoffers heeft gemaakt. "Boetsja, Marioepol en nu helaas ook Izjoem. Rusland verspreidt overal dood en verderf en moet daarvoor verantwoordelijk worden gehouden. De wereld moet Rusland verantwoording laten afleggen voor deze oorlog", zei hij. De Britse omroep Sky News meldt op basis van een hoge Oekraïense politiefunctionaris dat er zo'n 440 graven zijn gevonden in Izjoem. Deze Serhii Bolvinov zei tegen de omroep dat alle lichamen zullen worden opgegraven en nader zullen worden onderzocht op mogelijke sporen van Russische oorlogsmisdaden. Gevraagd hoe de slachtoffers in de aangetroffen graven om het leven zijn gekomen, zei Bolvinov dat een deel is doodgeschoten en dat anderen omgekomen zijn door artillerievuur en luchtaanvallen. Veel doden zijn volgens hem nog niet geïdentificeerd. "Dit is zo'n verschrikkelijk verhaal. Akelig, hoe je er ook naar kijkt. Het kwaad dat dit heeft aangericht zal worden gestraft, dat weet ik zeker."||https://nos.nl/artikel/2444762-zelensky-massagraf-gevonden-bij-bevrijde-stad-izjoem
2022-09-16||Oud-generaal opgepakt in zaak 43 vermiste studenten Mexico|| In Mexico is de gepensioneerde generaal José Rodriguez Pérez gearresteerd omdat hij mogelijk betrokken was bij de verdwijning van 43 studenten in 2014. Naast hem zijn nog twee andere leden van het Mexicaanse leger aangehouden vanwege hun vermoedelijke rol in de zaak. De Mexicaanse onderminister van Veiligheid, Ricardo Mejía, maakte dat bekend tijdens een persconferentie. Hij noemde Rodriguez Pérez niet bij naam, maar verklaarde dat de commandant van de legerbasis in Iguala in 2014 is opgepakt. Rodriguez Pérez was ten tijde van de ontvoeringen een kolonel in de zuidelijke stad Iguala, pas later werd hij generaal. De huidige onderminister van Binnenlandse Zaken maakte eind vorige maand bekend dat zes van de studenten levend aan Pérez waren overgedragen. De kolonel zou vervolgens bevolen hebben om ze te doden. Volgens Mexico News Daily zit de oud-generaal in een militaire gevangenis. Hij zou zichzelf gisteren hebben gemeld. Het Mexicaanse ministerie van Defensie heeft nog niet gereageerd op vragen over de aanhouding. Er is ook nog een vierde arrestatiebevel uitgevaardigd. De onderminister van Veiligheid verwacht dat die persoon snel wordt opgepakt. Eind vorige maand legden onderzoekers voor het eerst officieel een verband tussen het leger en de verdwijning van de studenten, die een lerarenopleiding volgden. Nabestaanden zeggen al jaren dat het leger er iets mee te maken had. In Mexico gingen vorige maand honderden mensen de straat op. Ze eisten gerechtigheid voor de slachtoffers:  Een maand geleden werd de betrokken hoofdaanklager opgepakt, omdat hij de zaak in de doofpot zou hebben willen stoppen. Ook werden er arrestatiebevelen uitgevaardigd voor 20 militairen, 5 ambtenaren, 44 politieagenten en 14 bendeleden. Het is nog steeds niet duidelijk wat er exact met de studenten is gebeurd, ondanks talloze onderzoeken van de overheid en onafhankelijke organisaties. Het vermoeden bestaat dat de lokale politie de jongeren uit verschillende bussen in Iguala heeft gehaald en heeft overgedragen aan een drugsbende, maar het motief daarvoor blijft onduidelijk. De lichamen zijn nooit gevonden, al zijn er wel een aantal verbrande botten gevonden die later van drie van de studenten bleken te zijn. Mogelijk zijn de lichamen van de jongeren zijn verbrand op een vuilstortplaats en zijn hun stoffelijke resten in een rivier gegooid.||https://nos.nl/artikel/2444761-oud-generaal-opgepakt-in-zaak-43-vermiste-studenten-mexico
