2022-09-28||Onderzoek naar oud-Kamervoorzitter, Arib woedend: 'Politieke dolksteek'|| Kamerlid en oud-Kamervoorzitter Khadija Arib (PvdA) heeft woedend gereageerd op het onderzoek dat het presidium, het dagelijks bestuur van de Kamer, naar haar wil instellen vanwege mogelijk grensoverschrijdend gedrag. Arib laat telefonisch weten dat ze "voor de bus is gegooid" door haar opvolgster als Kamervoorzitter en voorzitter van het presidium, Vera Bergkamp (D66). NRC meldde woensdagavond het nieuws over het onafhankelijke onderzoek, dat gaat over Arib in haar periode als Tweede Kamervoorzitter van 2016 tot april 2021. Arib was niet op de hoogte gesteld van het voornemen van het presidium, dat woensdagmiddag heeft vergaderd. Aanleiding voor het externe onderzoek zijn twee anonieme brieven waarin Arib wordt beschuldigd van "machtsmisbruik", een "schrikbewind" en "een onveilige werkomgeving", zo schrijft NRC. Arib kreeg aan het eind van de middag een appje van Bergkamp om donderdagochtend rond 09.15 uur te komen praten met haar en twee andere leden van het presidium. "Uiteindelijk las ik in NRC waar het over ging", zegt ze. Arib wil nu een verklaring van Bergkamp, zo laat ze via Twitter weten. "Dit staat haaks op zorgvuldigheid en een sociaal veilige werkomgeving." Het gesprek van donderdagochtend gaat niet door. Het is nog onduidelijk wanneer de huidige en voormalige Kamervoorzitters wel gaan praten. Kamervoorzitter Bergkamp wil nog niet reageren op het plan voor een extern onderzoek. Een woordvoerder laat weten dat het presidium het betreurt dat het advies van de landsadvocaat naar buiten is gekomen, voordat met Arib zelf is gesproken. NRC schrijft dat landsadvocaat Pels Rijcken de aanklachten in de anonieme brieven onder de loep nam en een vertrouwelijk advies uitbracht. Daaruit valt volgens NRC op te maken dat de beschuldigingen in de laatste brief, van eind juli dit jaar, passen bij eerdere klachten. Het zou gaan om "concrete en ernstige signalen van een onveilige werkomgeving". In het advies zou bovendien niet worden gesproken over een enkel incident, maar over "een breder, structureel probleem". Volgens NRC was Aribs benoeming tot voorzitter van de Tijdelijke Commissie Corona aanleiding voor de klagers om zich nu alsnog te melden.||https://nos.nl/artikel/2446379-onderzoek-naar-oud-kamervoorzitter-arib-woedend-politieke-dolksteek
2022-09-28||Onderzoek: Bonaire dreigt onder te lopen bij extreme klimaatverandering|| Door de zeespiegelstijging dreigt een vijfde van het Caribische eiland Bonaire te worden opgeslokt door water. Dat blijkt uit een nieuw onderzoek van de Vrije Universiteit (VU) in Amsterdam in opdracht van milieuorganisatie Greenpeace. Wordt de opwarming van de aarde niet teruggedrongen, dan kan een deel van het eiland eind deze eeuw verdwenen zijn in zee. Ook zullen als gevolg van klimaatverandering de koraalriffen rond Bonaire verdwijnen. De riffen werken als golfbrekers en beschermen inwoners van het eiland tegen overstromingen. Onderzoekers van de VU analyseerden de impact van verschillende klimaatscenario's op het eiland. Daarbij werd gekeken naar de gevolgen in 2050, 2150 en 2300. Als de wereldwijde opwarming tot 1,5 graden wordt beperkt, zoals is vastgelegd in het klimaatakkoord van Parijs, dan zijn de gevolgen te overzien. Maar bij een opwarming van tot 2,7 graden of meer wordt gevreesd voor ernstigere scenario's. Bij een opwarming van 4,4 graden kan hoofdstad Kralendijk overstromen, evenals de laaggelegen zuidpunt van het eiland. "Wordt er niet ingegrepen, dan verandert de kustlijn aanzienlijk. Bonaire wordt dan een veel kleiner eiland", schrijven de onderzoekers. Verder worden de overstromingen volgens de voorspellingen nog heviger als het eiland met storm te maken krijgt.  In het meest extreme scenario (een opwarming van 4,4 graden) sterft een groot deel van het koraal af. Als gevolg daarvan verdwijnt ook een groot aantal duikspots, waardoor het toerisme terugloopt. De onderzoekers waarschuwen naast die economische gevolgen ook voor gezondheidsschade (bijvoorbeeld door hittestress) en schade aan de infrastructuur. Tot nu toe is er weinig bekend over de gevolgen van klimaatverandering in de bijzondere Nederlandse gemeenten Bonaire, Saba en Sint Eustatius. "De Nederlands Caribische eilanden, waaronder Bonaire, zijn tot nu toe het ondergeschoven kindje geweest van het Nederlandse klimaatonderzoek. Dit rapport is een belangrijke eerste stap om daar verandering in te brengen", zegt Pieter van Beukering, hoogleraar Milieueconomie en directeur van het Instituut voor Milieuvraagstukken (IVM). Dat de Caribische eilanden gevoelig zijn voor klimaatverandering, concludeerde het KNMI eerder al eens. Daarnaast dreigen de koraalriffen door zeespiegelstijging in combinatie met de verzuring en opwarming van de oceaan te verdwijnen, zo concludeerde het instituut in 2017. Afgelopen juni stelden Kamerleden Sylvana Simons (Bij1) en Lammert van Raan (PvdD) Kamervragen naar aanleiding van een nieuw rapport van VN-klimaatpanel IPPC. "Het IPCC-rapport bevat voor kleine eilanden zoals Bonaire, Sint Eustatius en Saba zorgwekkende informatie over de klimaateffecten van klimaatverandering", liet minister Jetten (Klimaat) daarop weten. Het kabinet gaf aan maximaal te willen inzetten op maximaal 1,5 graden opwarming. Greenpeace vindt dat onvoldoende en roept het Nederlandse kabinet naar aanleiding van het onderzoek op om in actie te komen. Samen met de inwoners van het eiland wil de milieuorganisatie naar de rechter stappen om dat af te dwingen.||https://nos.nl/artikel/2446375-onderzoek-bonaire-dreigt-onder-te-lopen-bij-extreme-klimaatverandering
2022-09-28||Oud-coördinator Groningen Alders voelde zich 'belazerd' bij afhandeling|| Voormalig Nationaal Coördinator Groningen Hans Alders voelde zich aan het einde van zijn tijd als coördinator "belazerd". Dat zei hij tegen de parlementaire enquêtecommissie over de gaswinning in Groningen. Alders vertrok, omdat de versterkingsoperatie werd stopgezet in 2018. Dat gebeurde direct na het besluit van toenmalig minister Wiebes van Economische Zaken om de gaskraan in Groningen versneld te sluiten. In de brief waarin Alders destijds zijn vertrek aankondigde, zei hij dat hij meerdere keren door een zure appel heen had moeten bijten. Toen hem tijdens het verhoor werd gevraagd dat toe te lichten, zei hij: "In uw dossier ziet u dat ik op een bepaald moment echt het idee had dat we belazerd werden. Dat alles gebruikt werd om te vertragen, om het klein te krijgen en noem maar op. Op een gegeven moment heb ik gezegd: ik ben er nu echt helemaal zat van. Ik ga hiermee naar buiten." Alders had tot die tijd verwoede pogingen gedaan om in kaart te brengen hoeveel huizen in Groningen niet meer veilig zijn door de gaswinning. Uit gebouweninspecties in zijn opdracht kwam een geschat getal van ruim 20.000 adressen. Die moesten waarschijnlijk allemaal in meer of mindere mate versterkt worden. Het ministerie vond dat aantal alleen veel te groot. Leidend daarbij was een rekenmodel, ontwikkeld door gaswinningsbedrijf NAM. In dat model was het aantal onveilige huizen veel lager. Maar, zei Alders: ook de Nederlandse Aardoliemaatschappij (NAM) zag bij fysieke inspecties dat het model niet klopte. Het kabinet maakte zich grote zorgen over de financiële risico's van deze operatie. Gevreesd werd dat het Rijk ervoor zou opdraaien, omdat de NAM dat niet allemaal wilde betalen. Dat zei ook oud-secretaris generaal Maarten Camps van het ministerie van Economische Zaken vandaag tegen de commissie. Alders merkte tot zijn ergernis dat achter zijn rug om het ministerie van Economische Zaken die versterkingsoperatie probeerde te verkleinen. "Er kwam een circuit tot stand waarin er meer geloof was in wat de NAM zei dan de Nationaal Coördinator Groningen." Volgens hem had dat alles te maken met de aansprakelijkheid die bij de NAM was neergelegd. Alders: "Alles moest goedgekeurd worden door de NAM. Dat werd op detailniveau besproken." Hij zag dat al duidelijk bij het vroegere Centrum Veilig Wonen (CVW), in 2014 nog verantwoordelijk voor de afhandeling van schade en versterking. Alders ontdekte dat de NAM het centrum een "werkorder" moest geven voordat er iets gebeurde. "Zolang die er niet was, werd de rekening niet betaald. Daar kwam ik achter toen ik wilde weten waarom er niks gebeurde. De lijn was: wat er ook gebeurt, de NAM is aansprakelijk dus de NAM moet dat beoordelen." Volgens Alders is dat nog steeds zo. "Daarom worden rekeningen niet voldaan. Dat staat nog steeds in de afspraken tussen NAM en het ministerie: de NAM betaalt alle kosten." Hij wijst daarbij op de bijzin "zo lang de veiligheid in het geding is", die tot op de dag van vandaag voer voor discussie is. De commissie kwam verder vandaag nog terug op de sollicitatieprocedure van Harry van der Meijden als inspecteur-generaal van het Staatstoezicht op de Mijnen in 2014. Van der Meijden zei dat een vertegenwoordiger van de gassector in de sollicitatiecommissie zat. Maarten Camps, die toen de hoogste ambtenaar op Economische Zaken was, kreeg daar vragen over. Volgens Camps was het nodig om de vertegenwoordiger in de commissie te hebben, omdat het ministerie geen mensen in huis had met voldoende kennis over de gaswereld. Camps voelde zich daar zelf naar eigen zeggen "ook wat ongemakkelijk" bij. "Maar dat kwam voort uit een verleden, waarbij de Nogepa (belangenorganisatie van olie en gas exploiterende bedrijven, red.) ook aan tafel zat", zo lichtte hij toe. "Ik vond het belangrijk dat iemand kon meekijken die kennis had over de gaswereld. Hij zat er alleen als adviseur bij. Er waren geen deskundigen op het ministerie zelf." Bij de aanstelling van Jan de Jong, de toezichthouder die adviseerde zo snel mogelijk minder gas te winnen, zat de Nogepa niet in de sollicitatiecommissie. Er zat toen wel een deskundige medewerker van het Staatstoezicht op de Mijnen in. Van der Meijden volgde De Jong op.||https://nos.nl/collectie/13902/artikel/2446374-oud-coordinator-groningen-alders-voelde-zich-belazerd-bij-afhandeling
2022-09-28||Orkaan Ian aan land in Florida, vrees voor 'catastrofale' overstromingen|| Orkaan Ian is bij de westkust van de Amerikaanse staat Florida aan land gekomen. Volgens persbureau Reuters gaat dat gepaard met een stormvloed, overstromingen en windsnelheden tot 240 kilometer per uur. Op beelden is te zien dat straten onder water staan en de orkaan veel schade veroorzaakt. Volgens de lokale autoriteiten zitten meer dan 1,1 miljoen huishoudens en bedrijven zonder stroom. Het Amerikaanse Nationaal Orkaancentrum NHC waarschuwde eerder al dat Ian tot "catastrofale overstromingen" kan leiden, doordat het zeewater aan de kust wordt opgestuwd en het land instroomt. Zowel aan land als vanuit de ruimte is orkaan Ian goed te zien: Ian nam in de afgelopen uren toe tot in kracht, naar categorie 4, de op een na zwaarste categorie met windsnelheden tussen de 210 en 250 kilometer per uur. Die hoge snelheden maken de orkaan "extreem gevaarlijk", zegt het NHC. De orkaan tikt nog net geen categorie 5 aan. In de afgelopen dertig jaar zijn slechts twee andere orkanen in die hoogste en gevaarlijkste categorie aan land gekomen in de VS, beide keren in Florida. De koers van Ian is wel oostelijker uitgevallen dan eerder verwacht. Daardoor kwam de orkaan niet bij de dichtbevolkte regio van de metropool Tampa boven land, maar zuidelijker in de streek van Sarasota. Aan de westkust van Florida zijn 2,5 miljoen mensen geëvacueerd vanwege Ian. In de hele VS zijn vluchten geannuleerd door de orkaan. Onderweg naar Florida zonk een migrantenboot door de orkaan. Aan boord waren 23 Cubaanse opvarenden, 20 van hen worden volgens de Amerikaanse kustwacht nog vermist. Drie drenkelingen konden worden gered: zij waren uitgeput en vertoonden uitdrogingsverschijnselen. De zoektocht naar de overgebleven migranten gaat nog altijd door. De orkaan heeft eerder op Cuba al veel schade veroorzaakt, met name in de meest westelijke provincie Pinar del Río. Verder is er grote schade aan het elektriciteitsnet op Cuba, waardoor er geen stroom meer geleverd kan worden. Tot nu toe zijn er twee doden gemeld. Er is nog geen totaalbeeld van de schade op het eiland.||https://nos.nl/artikel/2446372-orkaan-ian-aan-land-in-florida-vrees-voor-catastrofale-overstromingen
2022-09-28||Russische mobilisatie van binnenuit: zelf wapens kopen, direct naar het front|| Wie deze dagen in Rusland wordt opgeroepen om naar Oekraïne te gaan, krijgt daarbij een dringende waarschuwing van het defensieministerie: het gebruik van een mobiele telefoon is ten strengste verboden. Toch verschijnen er talloze filmpjes uit trainingscentra en kazernes vanuit heel Rusland. Het geeft een boeiende inkijk in de Russische mobilisatie. Zo worden 'mobiks', zoals de gemobiliseerden worden genoemd, opgeroepen voor zichzelf zorg te dragen en eigen slaapzakken, matjes en ehbo-kits te regelen. "En vraag aan jullie vriendinnen en vrouw maandverband en tampons. Die steek je in schotwonden en zuigen al het bloed op", zegt een instructrice in een video uit de Kaukasische deelrepubliek Kabardino-Balkarië. Andere filmpjes onthullen erbarmelijke omstandigheden in barakken van trainingscentra. Op beelden zijn slaapzalen zonder bedden te zien. Verder liggen rekruten zij aan zij op de vloer en is er sprake van uiterst primitieve wc- en doucheruimtes. Dat ziet er zo uit: De beelden onderstrepen dat de eerste mobilisatie in Rusland sinds 1941 rommelig verloopt, en dat er een groot gebrek is aan materieel als helmen, scherfvesten en winteruniformen. Verder mankeert er van alles aan de wapens, als die al beschikbaar zijn. "Mobiks krijgen in de mobilisatiecentra te horen dat ze zelf wapens moeten aanschaffen", zegt de gezaghebbende Russische vlogger en militair analist Michael Nacke via Skype vanuit zijn huidige woonplaats Tbilisi in Georgië. "Ze sluiten leningen af of komen aan het benodigde bedrag middels crowdfunding." Er wordt haast gemaakt met de mobilisatie. Vanaf dag één worden ladingen gemobiliseerden per bus of vliegtuig vervoerd naar militaire trainingskampen in heel Rusland. Een week na Poetins decreet over de gedeeltelijke mobilisatie zijn er volgens Nacke tienduizenden burgers opgeroepen. Nacke publiceert in dagelijkse rapporten op de website van de onafhankelijke Russische onderzoeksorganisatie Conflict Intelligence Team door hem verzamelde aantallen van mobiks uit de verschillende regio's. Volgens hem valt er heel wat af te dingen op de term 'gedeeltelijk' in relatie met de mobilisatie, hoezeer de autoriteiten er ook op blijven hameren. "Het gaat niet om de 300.000 man die het ministerie van Defensie aanhaalt", zegt Nacke. "Bronnen in het Kremlin hebben het over getallen van 1 tot 1,2 miljoen. Die zouden in drie golven worden opgeroepen. De eerste golf, in de herfst, is nu gaande. Daarna volgen golven in de winter en in het voorjaar." Publicaties in onafhankelijke Russische media bevestigen dat beeld. Lokale mobilisatiecentra hanteren ook niet de criteria ten aanzien van leeftijd, militaire ervaring en gezondheid, zoals defensieminister Sjojgoe die noemde. Op sociale media zijn hier talloze voorbeelden van te vinden. Zo gaat er een bericht rond over een opgeroepen 59-jarige halfblinde man uit de regio Sverdlovsk. Ook ontving een man in een rolstoel uit de buurt van Krasnodar een oproep, zoals een foto op Telegram toont. De Russische onafhankelijke nieuwszender TV Rain heeft berekend dat uit arme regio's ver van Moskou, zoals Jakoetië, Boerjatië en Dagestan, twee keer zoveel mobiks komen dan uit de meer welvarendere regio's. Maar Nacke benadrukt dat er ook veel mensen uit welvarende regio's zich hebben gemeld bij rekruteringscentra. "In Moskou en Sint-Petersburg hebben mensen de oorlog nog nauwelijks tot zich laten doordringen. Ze weten niet wat het betekent om naar het front gestuurd te worden en melden zich gewillig bij de mobilisatiepunten." Uit getuigenissen van familieleden in de media blijkt dat de eerste gemobiliseerden inmiddels naar het front zijn gestuurd. De onafhankelijke Russische nieuwssite Mediazona sprak met de echtgenote van een van hen, uit Lipetsk. Hij had haar per telefoon gemeld dat hij met zijn eenheid van duizend mobiks na één dag trainingskamp al naar de frontlinie was vertrokken. Verder laat een gemobiliseerde in een video weten met zijn tankeenheid naar Cherson te vertrekken zonder ook maar iets aan training te hebben gehad. De video oogt volgens Nacke betrouwbaar. Het Kremlin, zo concludeert Nacke, deinst er niet voor terug de net opgeroepen mannen ongetraind en slecht uitgerust naar het front te sturen. Nacke: "Ze zullen de gaten vullen aan het front. Het duidt op paniek in het Kremlin. Als het tegenoffensief van de Oekraïners niet zo voorspoedig was gelopen, hadden de Russen de tijd gehad de mobiks in de de wintermaanden te trainen en goed voor te bereiden voor het front." Als Poetin overgaat tot de annexatie van de bezette gebieden in Oekraïne zullen de gemobiliseerden de nieuwe grens moeten verdedigen. "En het zal moeilijk worden voor de Oekraïense troepen de Russen verder terug te dringen als gaten aan het front telkens weer worden aangevuld met vele duizenden mobiks." De Russen hebben ondertussen twee nieuwe woorden voor hun mobilisatie bedacht: mogilisatie, verwijzend naar het Russisch woord voor graf, en gibelisatie. Daarin zit het woord voor sneuvelen. Het zegt volgens Nacke veel over het lot dat veel gemobiliseerden wacht: "Want de kans op sneuvelen is nou eenmaal vele malen groter dan levend terugkeren naar huis".||https://nos.nl/artikel/2446369-russische-mobilisatie-van-binnenuit-zelf-wapens-kopen-direct-naar-het-front
2022-09-28||Denemarken komt met 'protest'-shirt voor WK in Qatar: 'Willen niet zichtbaar zijn'|| Ze zijn onherkenbaar en toch springen ze eruit. De voetbalshirts van Denemarken zijn op het WK in Qatar vrijwel helemaal rood, wit of zwart. Het embleem van de Deense voetbalbond DBU en het logo van de fabrikant hebben dezelfde kleur als de rest van het tenue. Met een reden. Het Deense kledingmerk Hummel levert de shirts van Denemarken voor het omstreden wereldkampioenschap van over zeven weken en wil dat niet geruisloos voorbij laten gaan. "We willen een statement maken over Qatars omgang met mensenrechten en de behandeling van de migrantenarbeiders die de stadions in het land hebben gebouwd voor het WK." "Sport moet mensen samenbrengen en als dat niet gebeurt, willen we een statement maken", zegt Hummel in een bericht op Instagram. "We willen niet zichtbaar zijn op een toernooi dat het leven heeft gekost aan duizenden mensen. We steunen het Deense elftal volledig, maar dat is niet hetzelfde als het steunen van Qatar als host."  Het thuisshirt - waarin Denemarken zondag speelde tegen Frankrijk - is rood, het uitshirt wit en het derde shirt is zwart. "De kleur van rouw. De perfecte kleur voor het derde shirt van Denemarken voor het WK dit jaar", zegt de kledingfabrikant. De DBU kondigde in november 2021 aan dat het in Qatar met shirts zou gaan spelen met 'kritische boodschappen en tekens'. Ook zei de bond zo min mogelijk staf- en partnerreizen naar Qatar te organiseren. "We willen van onze kwalificatie gebruik maken om verandering te bewerkstellingen in het land", zei DBU-directeur Jacob Jensen destijds. Protestleuzen zijn niet te vinden in of op de tenues en dus komt het shirt gewoon door de keuring van de FIFA. Politieke statements op tenues laten de wereldvoetbalbond en de UEFA namelijk niet toe. Zo moest Oekraïne de EK-shirts in 2021 aanpassen, omdat er een slogan op het tenue stond dat volgens UEFA 'duidelijk van politieke aard' was. In Qatar zullen wel aanvoerdersbanden te zien zijn met regenboogkleuren. De aanvoerders van Nederland, België, Duitsland, Engeland, Frankrijk, Wales, Zwitserland en ook Denemarken dragen tijdens het WK de regenboogband. De landen maken daarmee een statement richting het gastland Qatar, waar het slecht gesteld is met LHBTI-acceptatie en vrouwenrechten.||https://nos.nl/collectie/13873/artikel/2446367-denemarken-komt-met-protest-shirt-voor-wk-in-qatar-willen-niet-zichtbaar-zijn
2022-09-28||'Plannen nieuwe Britse regering onverantwoord'|| Als het Internationaal Monetair Fonds (IMF) een land als het Verenigd Koninkrijk onverwacht snel publiekelijk op de vingers tikt vanwege het financieel-economisch beleid, dan is er echt iets aan de hand. Ook de Britse centrale bank komt in het geweer. Om de "financiële stabiliteit" te borgen, gaat de Bank of England weer grootschalig Britse staatschulden opkopen. Aanleiding voor de acties zijn de verregaande steunmaatregelen van de conservatieve regering van premier Liz Truss. De kersverse premier heeft een ongekend groot steunpakket van circa 150 miljard pond (165 miljard euro) toegezegd om de door de hoge inflatie en energieprijzen getroffen burgers en bedrijven te helpen. En minister van Financiën Kwasi Kwarteng deed daar nog een schep bovenop door voor 45 miljard pond (50 miljard euro) belastingverlagingen aan te kondigen. De inflatiesteun en de belastingverlaging worden betaald door de staatsschuld te vergroten. Door er zoveel geld tegenaan te gooien, steekt het land zich niet alleen veel dieper in de schulden, maar wakkert het ook de inflatie aan die het juist wil bestrijden. De plannen leiden tot koersverlies van het Britse pond, oplopende rente op staatsleningen en inzakkende aandelen- en obligatiekoersen. Alles bij elkaar is dat voor beleggers zoals pensioenfondsen een rampzalige combinatie. De hogere rente op de obligatiemarkten maakt meer schuld veel duurder. Om het bloeden door de hogere prijs op schulden te stelpen gaat de Bank of England, de Britse centrale bank, weer zoveel langlopende staatsleningen opkopen als nodig is om de rente te drukken. Volgens de Bank of England functioneert de obligatiemarkt niet goed en dat "vormt een risico voor de financiële stabiliteit". De Britse economie staat er sowieso al niet zo best voor, zegt econoom Paul de Grauwe, professor aan de Londen School of Economics and Political Science. Net als de eurozone wordt de Britse economie geteisterd door de energiecrisis en de gierende inflatie. Veel draait om Heat or Eat, dus hoe betaal ik de energierekening en de boodschappen. De inflatie in het Verenigd Koninkrijk bedraagt momenteel 9,9 procent. Het land zucht ook nog eens onder de gevolgen van de Brexit. Investeringen komen niet van de grond. In de gezondheidszorg is het een chaos met wachtlijsten, tekort aan personeel en hoge kosten. De Grauwe noemt de Britse steunplannen onverantwoord. "Het is de politiek van Thatcher van de jaren 80, veel retoriek en ideologie. De belastingverlaging komt vooral ten goede aan de rijksten, vergroot de economische ongelijkheid en heeft nul effect op de economische groei." De opgestoken vinger van het IMF is opmerkelijk, maar wel terecht. Staat het VK nu aan de vooravond van een financiële crisis of wordt de soep niet zo heet gegeten? Met die oplopende rentes, dalende koers van het pond en oplopende schulden zit het VK volgens De Grauwe in de divisie van landen als Italië en Griekenland, maar het is niet zo bar als ten tijde van de schuldencrisis in de jaren 2010-2012. "Het zal ook niet zo erg worden, want de eigen Bank of England steunt de Britse regering en waakt over de rente, het pond en de schuld, en komt onmiddellijk in actie zonder voorwaarden."||https://nos.nl/artikel/2446360-plannen-nieuwe-britse-regering-onverantwoord
2022-09-28||Directeur tbs-instelling Oostvaarderskliniek stapt op|| De algemeen directeur van de Oostvaarderskliniek in Almere legt zijn functie neer. Dat bevestigt een woordvoerder van de tbs-instelling aan Omroep Flevoland. De reden voor het terugtreden van algemeen directeur Hendrik Jan van der Lugt is nog niet bekend. Het vertrek volgt twee dagen na het ontslag van een medewerker die een patiënte van de kliniek had gedwongen tot seksuele handelingen. Volgens de woordvoerder staat dat incident los van het opstappen van de directeur. "Deze casus speelde al vanaf het voorjaar", zegt de woordvoerder. "Het is ook niet de reden dat de directeur zijn functie heeft neergelegd." De woordvoerder verwacht later met meer informatie te komen over het ontslag van Van der Lugt. De afgelopen jaren zijn er meerdere incidenten geweest in de kliniek. Zo misbruikte een tbs-patiënt twee jaar geleden een vrouw tijdens een onbegeleid verlof. Diezelfde maand werd een medewerkster van de kliniek door een patiënt aangevallen met een mes. In 2019 doodde een tbs'er die in de kliniek werd behandeld tijdens zijn proefverlof een 72-jarige man. Na onderzoek concludeerde de Inspectie Justitie en Veiligheid dat de Oostvaarderskliniek onvoldoende regie heeft gevoerd tijdens het proefverlof van de man. In hetzelfde jaar meldde NRC dat de tbs-kliniek volgens medewerkers kampte met grote interne problemen en dat er een angstcultuur heerste.||https://nos.nl/artikel/2446357-directeur-tbs-instelling-oostvaarderskliniek-stapt-op
2022-09-28||OM eist in hoger beroep taakstraf tegen Alberto Stegeman voor nepbom|| Het Openbaar Ministerie heeft in hoger beroep een taakstraf van 80 uur geëist tegen programmamaker Alberto Stegeman vanwege het plaatsen van een nepbom op een defensieterrein in 't Harde. Dat bevestigt het OM na berichtgeving van Shownieuws. De zaak loopt al enkele jaren. In augustus 2018 drong de presentator voor zijn SBS-programma Undercover in Nederland een kazerne binnen, vermomd als oude man. Op het terrein liet hij een koffer achter met daarin een nepbom, die was vervaardigd met stukken klei, draden, een telefoon en 32 schroeven. Stegeman wilde met die actie laten zien dat de beveiliging bij de militaire basis tekortschoot. Een jaar later kondigde het OM aan Stegeman te zullen vervolgen omdat hij met zijn actie een grens zou hebben overschreden. Na de vondst werd namelijk groot alarm geslagen op het terrein, ook de Explosieven Opruimingsdienst Defensie (EOD) werd ingeschakeld. Het OM eiste een taakstaf van 140 uur. De rechtbank legde hem een boete op van 2000 euro omdat op het eerste gezicht niet te zien was dat het 'explosief' nep was. Volgens de rechtbank ging hij daarmee te ver. Omdat Stegeman handelde vanuit een journalistiek motief, viel de straf niet hoger uit. Stegeman was het niet met de straf eens. Volgens zijn advocaat was de zaak van belang voor alle onderzoeksjournalisten, omdat journalisten zonder vrees voor vervolging misstanden moeten kunnen onderzoeken. Stegeman ging in hoger beroep. Daarin kwam het OM vandaag dus op een nieuwe eis van 80 uur taakstraf. Over twee weken volgt de uitspraak.||https://nos.nl/artikel/2446355-om-eist-in-hoger-beroep-taakstraf-tegen-alberto-stegeman-voor-nepbom
2022-09-28||Energiebedrijven negeren regels en blijven bij tariefverhoging vanaf 1 oktober|| Eneco en Greenchoice zijn niet van plan om af te zien van hun tariefverhoging per 1 oktober. Vorige week kondigden de energiebedrijven een plotselinge prijsverhoging aan. Ook Vattenfall, die de tariefwijziging begin september bekend maakte, gaat door met de verhoging. Essent zegt pas later deze week met meer duidelijkheid te komen over de tarieven per 1 oktober. Over een paar dagen moeten de nieuwe tarieven al ingaan, maar dat is volgens de wet te snel. Energiebedrijven moeten dertig dagen van tevoren de nieuwe tarieven aan huishoudens doorgeven. Vattenfall zegt wel voor 1 september te zijn begonnen met het informeren van klanten, maar niet iedereen heeft voor de termijn van 30 dagen bericht gekregen. Bedrijven die zich daar niet aan houden, riskeren een boete van de Autoriteit Consument en Markt (ACM), meldt de toezichthouder in een brief aan de energiebedrijven. De ACM zegt dat er bij consumenten veel onrust is ontstaan vanwege de plotselinge tariefverhogingen. Het gaat om de prijzen die gelden voor huishoudens die al klant zijn en een variabel tarief betalen. De toezichthouder zegt vandaag nog in gesprek te gaan met Energie-Nederland. Als de energiebedrijven toch besluiten om de tarieven te snel te verhogen, dan kan het ACM daartegen optreden, door bijvoorbeeld een boete op te leggen. Branchevereniging Energie-Nederland zegt in een reactie dat er voor consumenten een opzegtermijn van 30 dagen geldt, en niet voor het doorgeven van nieuwe tarieven. Minister Jetten voor Klimaat en Energie riep de bedrijven gisteren op om zich aan de regels te houden. Hij noemde het in de Tweede Kamer "zeer onwenselijk" als energiebedrijven zich niet aan de termijn houden, omdat dit de consument moet beschermen. Eneco en Greenchoice zeggen vanaf 1 november de klant wel op tijd te zullen informeren over nieuwe tarieven. Veel energiebedrijven gaan vanaf 1 oktober hogere tarieven rekenen, maar onderling verschillen de prijzen sterk. Klanten bij Eneco en Greenchoice moeten als enige voor hun gas per kubieke meter meer dan 3 euro gaan betalen.||https://nos.nl/artikel/2446350-energiebedrijven-negeren-regels-en-blijven-bij-tariefverhoging-vanaf-1-oktober
2022-09-28||Kabinet wil 15.000 euro geven aan zorgmedewerkers met long covid|| Het kabinet wil een "onverplichte tegemoetkoming" van 15.000 euro geven aan zorgmedewerkers die in de eerste golf van de coronapandemie covid hebben opgelopen op het werk en daardoor langdurige klachten hebben. De tegemoetkoming is niet bedoeld als schadevergoeding, arbeidsongeschiktheidsuitkering of afkoopregeling maar als "erkenning van het leed" dat de zorgmedewerkers ondervinden, zegt minister Helder voor Langdurige Zorg. Het kabinet heeft advies gevraagd aan de Raad van State of een dergelijke generieke tegemoetkoming juridisch houdbaar is en of deze ongewenste precedentwerking zou kunnen hebben. Ook vraagt het kabinet de Raad van State om te beoordelen of de hoogte van het bedrag wel eerlijk is ten opzichte van andere uitkeringen van de overheid. Slachtoffers van geweld in de jeugdzorg, veteranen van Dutchbat III en transgenderpersonen kregen bijvoorbeeld 5000 euro, Q-koortspatiënten 15.000 euro. Vakbond FNV is niet onverdeeld enthousiast over het plan van minister Helder. "De vraag is of het voldoende is en of het snel genoeg is", zegt een woordvoerder. Daarnaast wijst de vakbond op zorgmedewerkers die na de eerste golf besmet zijn geraakt: "Ook later zijn er mensen onbeschermd aan het werk gegaan die ziek zijn geworden en nu nog kampen met long covid." Vakbonden FNV en CNV werken samen met werkgevers in de zorg aan aanvullende arbeidsongeschiktheidsuitkeringen voor medewerkers met long covid. Van de staat eisen de vakbonden schadevergoedingen. De bonden stappen daarvoor naar de rechter.||https://nos.nl/artikel/2446347-kabinet-wil-15-000-euro-geven-aan-zorgmedewerkers-met-long-covid
2022-09-28||EU legt wettelijke basis voor prijsplafond Russische olie in nieuw sanctiepakket|| De Europese Commissie heeft een nieuw sanctiepakket aangekondigd tegen Rusland. Aanleiding zijn de Russische schijnreferenda: "Wij accepteren die referenda niet, evenmin als een annexatie van Oekraïense gebieden", zegt Commissievoorzitter Von der Leyen. Er is onder meer een wettelijke basis gelegd voor een prijsplafond voor olie uit Rusland. Daarnaast moeten de sancties de handel met Rusland verder aan banden leggen. Zo wordt het nog moeilijker gemaakt om bepaalde materialen voor de luchtvaart naar Rusland uit te voeren. Ook wordt de invoer van meer producten uit Rusland verboden. Volgens Von der Leyen loopt Rusland door de nieuwe sancties 7 miljard euro mis. De maatregelen moeten nog worden goedgekeurd door de 27 EU-landen. Dat kan nog lastig worden omdat Hongarije zich tegen sancties verzet.  Volgens EU-buitenlandchef Borrell treffen de strafmaatregelen 1300 mensen en bedrijven. Onder de nieuwe sancties wordt het ook onmogelijk voor burgers uit EU-landen om in het bestuur te zitten van bedrijven die onder leiding staan van de Russische staat. Een woordvoerder van de Amerikaanse regering stelt dat ook de VS werkt aan nieuwe sancties. "Amerika is in overleg met zijn bondgenoten om Rusland stevige economische consequenties op te leggen vanwege de schijnreferenda."||https://nos.nl/artikel/2446343-eu-legt-wettelijke-basis-voor-prijsplafond-russische-olie-in-nieuw-sanctiepakket
2022-09-28||Ontploffingen Nord Stream 1 en 2 onderstrepen kwetsbaarheid infrastructuur op zee|| De ontploffingen en gaslekken bij Nord Stream 1 en 2 hebben tot ongerustheid geleid over de energie-infrastructuur. Algemeen wordt aangenomen dat het gaat om sabotageacties. Het risico op herhaling bij een andere pijpleiding of kabel in de noordelijke wateren is aanwezig, zegt Frank Bekkers van HCSS (The Hague Centre for Strategic Studies), want de leidingen in de Noordzee zijn kwetsbaar. De ontploffingen bij Nord Stream 1 en 2 vonden plaats in de Oostzee. Ook in de Noordzee liggen duizenden kilometers aan gaspijpleidingen. Zo zijn er leidingen tussen Noorwegen en Emden in Duitsland, tussen Noorwegen en Zeebrugge in België en tussen het Noord-Hollandse Julianadorp en Bacton in Engeland. En dan zijn er ook nog internet- en elektriciteitskabels. Die leidingen en kabels zijn potentieel doelwit voor taps en sabotageacties, waarschuwde het HCSS vorig jaar al. "Deze gebeurtenis onderstreept dat nog eens", zegt Bekkers over de ontploffingen bij Nordstream 1 en 2. "Er is eigenlijk niemand die de gasleidingen continu bewaakt", zegt energiedeskundige René Peters van TNO. Ook Coby van der Linde, directeur van het Clingendael International Energy Programme, zegt dat de kwetsbaarheid van de infrastructuur op zee groot is. "Een anker van een groot schip kan ze al kapot maken", zegt zij. Volgens Bekkers is het bovendien niet ingewikkelder om een elektriciteitskabel te vernielen dan een gaspijpleiding. "Als je het ene kan, kan je het andere ook." Eerder maakte Nieuwsuur een reportage over de groeiende zorgen dat de vele kabels onder water te kwetsbaar zijn voor taps of sabotage: Het is volgens Bekkers lastig om sabotage te voorkomen. De leidingen en kabels zijn soms honderden kilometers lang. Vliegtuigen voeren patrouilles uit, maar het gebied blijft groot, zegt ook Aad Correljé, energiedeskundige bij de TU Delft. "Dat maakt bestrijden moeilijk." Toch is weten "of er iets gebeurt, en wanneer" de eerste stap om aanvallen tegen te kunnen houden, zegt Bekkers. Daartoe is het volgens hem een optie om bij de infrastructuur sensoren te plaatsen en drones regelmatig te laten monitoren. "Daar gaat een afschrikkende werking van uit, maar het is geen waterdicht systeem." Bij het toezicht op zee speelt nog een ander probleem, zegt Lucia van Geuns, net als Bekkers verbonden aan het HCSS. Wie hier mag surveilleren en optreden is volgens haar niet helder. "De kustwacht heeft het mandaat voor onze territoriale wateren en de burgemeesters hebben dat mandaat tot 1 kilometer uit de kust. Maar in onze economische zone op zee is niet duidelijk wie verantwoordelijk is." Minister Jetten voor Klimaat en Energie zei vandaag dat het belangrijk is om te kijken naar de risico's voor gaspijpleidingen en infrastructuur zoals internetkabels. Hij onderstreepte daarbij het belang van internationale samenwerking.||https://nos.nl/artikel/2446339-ontploffingen-nord-stream-1-en-2-onderstrepen-kwetsbaarheid-infrastructuur-op-zee
2022-09-28||NPO-omroepen willen geen journalistiek overleg meer met Ongehoord Nederland|| De publieke omroepverenigingen KRO-NCRV, MAX en WNL willen niet meer meedoen aan het overleg binnen de publieke omroep als Ongehoord Nederland (ON) daarbij zit. Andere omroepen sluiten zich daar vermoedelijk bij aan. "We overleggen hier nog over, maar er tekent zich een meerderheid af", zei WNL-hoofdredacteur Bert Huisjes in het NPO Radio 1-programma Spraakmakers.  De reden voor de stap is dat ON in de ogen van de drie geen journalistiek bedrijft. "Ze maken een pamflet-achtig programma waarin structuren worden gebruikt die we herkennen uit de journalistiek. Maar de mensen die interviewen zijn Twitter-agitatoren als Raisa Blommestijn, zonder enige journalistieke ervaring of achtergrond." Ook keuren de omroepen af dat in het ON-tv-programma Ongehoord Nieuws zelden wederhoor wordt gepleegd. "Iemand bij wie in de Tweede Kamer de microfoon wordt dichtgezet, mag bij Ongehoord in een soort journalistieke setting helemaal leeglopen", aldus Huisjes. Huisjes doelt op Forum voor Democratie-leider Thierry Baudet. Hem werd tijdens de Algemene Beschouwingen in de Tweede Kamer het woord ontnomen vanwege verdachtmakingen aan het adres van D66-leider Kaag. De dag daarna was hij te gast bij Ongehoord Nieuws. "Ongehoord Nieuws heeft geen journalistiek, maar een ander doel, namelijk agitatie en het verlengen van de stem van Forum voor Democratie", zei Huisjes. De ombudsman van de NPO begon vorige week een onderzoek naar aanleiding van de bijna 1900 klachten die zij kreeg over de uitzending van Ongehoord Nederland (ON) van 15 september. In een item over racisme werden willekeurige beelden getoond van zwarte mensen die witte mensen in elkaar slaan, waarna Blommestijn zei: "Je ziet dat blanken in elkaar worden geslagen door negers. Dat zien we overigens op grote schaal, dit soort filmpjes die worden gedeeld op het internet." KRO-NCRV-directeur Peter Kuipers zei naar aanleiding van deze uitzending dat ON uit het omroepbestel moet worden gezet. CDA-Kamerlid Lucille Werner heeft naar aanleiding van die uitzending vragen gesteld aan staatssecretaris Uslu voor Cultuur en Media. De CDA-fractie vindt dat ON met deze "'beschamende" uitzending "duidelijk een grens over is gegaan" en dat voor "dit soort geluiden geen plek zou moeten zijn in het omroepbestel".||https://nos.nl/artikel/2446335-npo-omroepen-willen-geen-journalistiek-overleg-meer-met-ongehoord-nederland
2022-09-28||Utrecht trekt portemonnee om inwoners door duur najaar te helpen|| De gemeente Utrecht trekt 7 miljoen euro uit om mensen te steunen die in de problemen komen door de hoge energierekening. Minima, studenten en mensen met een middeninkomen worden gecompenseerd. De maatregelen gaan per 1 oktober in. Utrecht wil de koopkrachtmaatregelen van het Rijk, die op 1 januari ingaan, niet afwachten. "Dat komt voor veel mensen te laat", zegt wethouder Linda Voortman tegen RTV Utrecht. "Wij willen mensen nú helpen. Op dit moment kloppen er al heel veel mensen aan bij de gemeente en organisaties in de stad." Mensen die al jaren in de bijstand zitten, krijgen automatisch een extra maandelijkse inkomenstoeslag. Voor inkomens tot 150 procent van de bijstandsnorm stelt Utrecht een energievergoeding van 1300 euro beschikbaar. Zo wil de gemeente ook de lage middeninkomens compenseren. Deze vergoeding moeten mensen zelf aanvragen. Uit een rapport blijkt dat een groot deel van de huishoudens met een inkomen van zo'n 140 procent van de bijstandsnorm al fors tekort komt. "Zij kunnen tot nu toe nergens aanspraak op maken, maar zakken wel door het ijs", zegt de wethouder. Studenten kunnen bijzondere bijstand aanvragen. Utrecht draagt verder extra bij in de zorgkosten voor de laagste inkomens en arme gezinnen krijgen een kledingpas om warme kleding voor hun kinderen te kunnen kopen. "We beseffen dat we hiermee een pleister plakken en de oorzaak nog niet opgelost is, maar de pas biedt gezinnen in een kwetsbare positie wel de noodzakelijke ondersteuning voor dit najaar." De maatregelen duren in ieder geval tot de kabinetsmaatregelen ingaan. "Voor 2023 maken we een nieuwe afweging", aldus Voortman.||https://nos.nl/artikel/2446334-utrecht-trekt-portemonnee-om-inwoners-door-duur-najaar-te-helpen
2022-09-28||Straks fabrikanten aansprakelijk bij schade door kunstmatige intelligentie|| Bij schade door kunstmatige intelligentie is straks de producent aansprakelijk. Dat stelt de Europese Commissie vandaag voor. Dat betekent dat bijvoorbeeld in de toekomst schade door zelfrijdende auto's verhaald kan worden bij de fabrikant. Op dit moment is niet altijd duidelijk wie precies aansprakelijk is als er schade is door bijvoorbeeld een robot of algoritmes. Met dit voorstel wil de Commissie fabrikanten en ook consumenten meer duidelijkheid geven. De Commissie vindt ook dat schade verder moet gaan dan alleen lichamelijke of materiële schade. Als je bijvoorbeeld door een algoritme gediscrimineerd wordt dan is de producent ook aansprakelijk. Neem bijvoorbeeld uitzendbureaus die algoritmes gebruiken om geschikte kandidaten te vinden en door het algoritme stelselmatig mensen kunnen uitsluiten. Het probleem is dat het voor de consument vaak lastig te bewijzen is of de fout wordt veroorzaakt door kunstmatige intelligentie. Om die reden wil de Commissie dat de bewijslast voor mensen en bedrijven lichter wordt. Als straks een gedupeerde aannemelijk kan maken dat de schade door het apparaat of software komt dan is de fabrikant aansprakelijk. Het kan nog even duren voordat deze regels echt in gaan. Het Europees Parlement en de EU-landen moeten zich er ook nog over buigen.||https://nos.nl/artikel/2446332-straks-fabrikanten-aansprakelijk-bij-schade-door-kunstmatige-intelligentie
2022-09-28||Burgemeester weigert verzoek om extra asielzoekers op te vangen in Zoutkamp|| De burgemeester van de Groningse gemeente Het Hogeland weigert toestemming te geven om extra asielzoekers op te vangen in het nieuwe centrum bij Zoutkamp. Het COA heeft een verzoek ingediend om honderd extra mensen onderdak te bieden, maar burgemeester Bolding weigert dat omdat er volgens hem geen sprake is van een plotselinge verhoogde instroom van asielzoekers. "Hij vindt dat andere gemeenten in ons land nu aan zet zijn", zegt een gemeentewoordvoerder tegen RTV Noord. Het tijdelijke asielzoekerscentrum bij Zoutkamp werd op 10 september in gebruik genomen. De opvang is bedoeld als een soort wachtkamer voor asielzoekers die nog moeten worden geregistreerd, maar voor wie in het aanmeldcentrum in Ter Apel geen plek is. Er verblijven momenteel zeshonderd mensen. Daar kunnen er nog honderd bij, maar dat mag alleen als de burgemeester daarmee akkoord gaat. Met de opening van de opvang in Zoutkamp leken de problemen in Ter Apel voorbij. Afgelopen zomer sliepen daar geregeld honderden asielzoekers buiten het aanmeldcentrum wegens plaatsgebrek. Voor het eerst sinds weken brachten daar afgelopen nacht weer tientallen asielzoekers buiten de nacht door.||https://nos.nl/artikel/2446331-burgemeester-weigert-verzoek-om-extra-asielzoekers-op-te-vangen-in-zoutkamp
2022-09-28||Advocaten Taghi publiceren ook brieven afkomstig van Mohammed B.|| De advocaten van Ridouan Taghi hebben ook de brieven gepubliceerd die Mohammed B. naar Taghi heeft gestuurd. Afgelopen zondag publiceerden Taghi's advocaten al vijf brieven die hij vanuit de Extra Beveiligde Inrichting in Vught naar B. had gestuurd. Met de nieuwe publicatie willen advocaten Inez Weski en Thomas van der Horst een eind maken aan alle speculatie rond de inhoud van de brieven. Volgens Taghi's advocaten werd de afgelopen dagen geïnsinueerd dat er extremistische gevaren zijn door het contact van Taghi met B. Ze verwijzen naar de uitzending van Humberto op Zondag op RTL 4, waar onder meer misdaadverslaggever John van den Heuvel en VVD-Kamerlid Ulysse Ellian over het onderwerp spraken. Met toestemming van de advocaten van Mohammed B. is daarom nu ook naar buiten gebracht wat B. naar Taghi heeft gestuurd. Het gaat om een document van 119 pagina's met handgeschreven brieven. "In naam van Allah, de Barmhartige, de Genadevolle", is vaak de aanhef van B.'s schrijven. In het overgrote deel van de gepubliceerde brieven gaat het over de islam en de interpretatie en vertaling van koranteksten. B. haalt artikelen aan en legt die uit. Dit gebeurt ook deels in het Engels. Daarnaast gaat het over de situatie van B. in De Schie in Rotterdam. Naar de terrorismeafdeling in die gevangenis werd hij in september vorig jaar overgeplaatst. Daarna startte de briefwisseling. "We zitten hier nog meer geïsoleerd dan in de EBI, de sfeer is benauwder", schrijft B. Even later zegt hij dat hij "qua risicoprofiel is afgeschaald", waardoor de sfeer nu "meer ontspannen" is. Ook schrijft hij dat hij kwakkelt met zijn gezondheid, doelend op de reuma waar hij last van heeft. "De ziekte wordt erger of de medicatie werkt minder." Om daar in een latere brief aan toe te voegen dat het weer wat beter gaat na een afspraak in het ziekenhuis met de reumatoloog. Mohammed B. probeert Taghi ook moed in te praten: "Ik wil mezelf en jou in herinnering brengen dat deze wereld van weinig waarde is in vergelijking met het hiernamaals." Ook roept hij Taghi op "de situatie als een geschenk te ervaren, een mogelijkheid, een kans om je te wijden aan Zijne Majesteit in de hemel." De brieven worden vaak afgesloten met teksten als "Moge Allah ons leiden naar zijn tevredenheid, Amen." Vorige week berichtte De Telegraaf week over grote zorgen bij justitie over de briefwisseling tussen Taghi en B. Justitie zou niet weten of de brieven puur over religie gaan of dat ze om codetaal bevatten. Daarop bracht Taghi zijn brieven via zijn advocaten naar buiten. Taghi schrijft daarin onder meer over gezondheidsproblemen die hij ervaart en hij informeert naar de situatie van B. Ook in die brieven gaat het overwegend over de islam. Gisteren maakten de ministers Weerwind (Rechtsbescherming) en Yesilgöz (Justitie) bekend dat het regime in de EBI strenger wordt. Zware criminelen als Taghi mogen nog maar één bezoeker per week ontvangen en nog maar één keer per week tien minuten bellen. Tot nu toe mochten ze drie bezoekers ontvangen en drie keer tien minuten bellen.||https://nos.nl/artikel/2446330-advocaten-taghi-publiceren-ook-brieven-afkomstig-van-mohammed-b
2022-09-28||Japan en Zuid-Korea: Noord-Korea vuurde raketten af en wil kernproef doen|| Noord-Korea heeft opnieuw raketten afgevuurd, zeggen Japan en Zuid-Korea. Dit weekend werd al één raket afgevuurd. Vandaag kwamen twee korteafstandsraketten in de Japanse Zee terecht, waar Zuid-Korea en de Verenigde Staten bezig zijn met militaire trainingen. De raketten werden afgevuurd een dag nadat in Zuid-Korea was gemeld dat het Noord-Korea na vijf jaar weer een kernproef wil doen. De Zuid-Koreaanse inlichtingendienst NIS denk dat die proef tussen 16 oktober en 7 november plaatsvindt, schrijft persbureau Yonhap. Het Noord-Koreaanse raketprogramma en de kernproeven leiden al jaren tot internationale onrust. Noord-Korea kreeg al zware sancties opgelegd, maar daarmee kwam er geen einde aan de wapenprogramma's. Dit voorjaar blokkeerden Rusland en China nog een voorstel van de Verenigde Staten voor nieuwe sancties tegen Noord-Korea. De gezamenlijke oefeningen van Zuid-Korea en de VS volgen op toenemende nucleaire dreiging van Noord-Korea. Eerder deze maand liet Pyongyang een nieuwe kernwapenwet ingaan. Door die wet valt er niet meer met het land te onderhandelen over het bezit van kernwapens. Ook kan Noord-Korea volgens de wet bij een bedreiging automatisch een preventieve nucleaire aanval uitvoeren. Vrijdag meerde in de haven van Busan voor het eerst in ruim vier jaar een Amerikaans vliegdekschip aan. De lancering van de raket in het weekend volgde dus kort op het aanmeren van de USS Reagan, zoals het vliegdekschip heet. De Amerikaanse vicepresident Kamala Harris brengt morgen een bezoek aan het zwaarbewaakte grensgebied tussen Zuid- en Noord-Korea. Ook daar zijn veel Amerikaanse militairen gestationeerd.||https://nos.nl/artikel/2446327-japan-en-zuid-korea-noord-korea-vuurde-raketten-af-en-wil-kernproef-doen
2022-09-28||Duitse inlichtingendiensten: Nord Stream 1 waarschijnlijk onherstelbaar beschadigd|| Duitse inlichtingendiensten denken dat de gaspijplijn Nord Stream 1 waarschijnlijk onherstelbaar is beschadigd, meldt het Duitse dagblad Der Tagesspiegel. Beide buizen van Nord Stream 1 zouden voorgoed onbruikbaar zijn, tenzij ze snel worden gerepareerd. Als dat niet gebeurt, zullen ze door het binnenstromende zoute water gaan roesten, aldus de krant. Een van de twee leidingen van Nord Stream 2 is nog wel te gebruiken. Beheerder Nord Stream AG sluit niet uit dat de pijplijnen toch te repareren zijn. "We hebben ervaring met dit soort werk en ook bedrijven die het kunnen doen", zegt een woordvoerder van Nord Stream AG, een internationaal samenwerkingsverband dat gevestigd is in Zwitserland. "Eerst moet de schade worden vastgesteld", zegt de woordvoerder. Dat laatste zou kunnen met onbemande onderwatervaartuigen. Tot nu toe zijn er geen beelden van de lekken. "Niemand kan al zeggen hoe het er daar onder uitziet en welke technische mogelijkheden er nu zijn voor reparatie. Maar de pijplijn moet wel enorme schade hebben opgelopen", aldus de woordvoerder. Nord Stream I was tot vorige maand in gebruik voor het transport van Russisch gas naar Duitsland. Nord Stream 2 was klaar, maar vlak voor de Russische invasie in Oekraïne besloot Duitsland voorlopig af te zien van het gebruik. Sinds vorige maand werd er ook al geen gas meer geleverd via Nord Stream 1. Duitsland, Denemarken en Zweden zeggen dat de lekken in de pijpleidingen op de bodem van de Oostzee het gevolg zijn van aanvallen. President Poetin zei deze week dat als Europa meer gas wil, het gebruik moet maken van Nord Stream 2.||https://nos.nl/artikel/2446325-duitse-inlichtingendiensten-nord-stream-1-waarschijnlijk-onherstelbaar-beschadigd
2022-09-28||CDA staat open voor afschaffen deskundigenoordeel in transgenderwet|| Regeringspartij CDA blijft het belangrijk vinden dat mensen die de registratie van hun geslacht willen veranderen daar eerst een goed gesprek over voeren met iemand anders. Maar dat hoeft niet het verplichte deskundigengesprek te zijn dat nu nog in de wet staat. Dat heeft Kamerlid Raymond Knops gezegd in het debat over de nieuwe transgenderwet. Daarmee lijkt er een opening voor een compromis, dat ertoe kan leiden dat de wetswijziging toch steun krijgt in de Tweede Kamer. In het wetsvoorstel wordt de verplichte deskundigenverklaring afgeschaft, omdat die betuttelend zou zijn. Mensen kunnen zelf wel bepalen of hun wens tot geslachtsverandering serieus genoeg is, is de redenering. In de politiek en de samenleving is een verhit debat ontstaan over de wet. Gisteravond bleek dat de VVD nog steeds hecht aan de drempel van het deskundigengesprek. De grootste regeringspartij is bang voor "lichtzinnigheid" bij zo'n ingrijpend besluit. Daarmee is een meerderheid voor de wetswijziging onzeker. De ChristenUnie zal tegen het voorstel stemmen, net als alle rechtse oppositiepartijen. De linkse oppositie is juist voor. Vandaag ging het debat verder en kwam het CDA aan het woord. Kamerlid Knops vindt dat het oordeel van deskundigen voorwaarde moet blijven voor een administratieve geslachtswijziging bij kinderen onder de 16 jaar. Pubers kunnen de gevolgen van zo'n besluit niet altijd overzien. Voor mensen boven de 16 ligt dat wat hem betreft anders. "Wij vinden het nog steeds niet gek om eerst een goed gesprek te voeren. Er moet een waarborg zijn. Maar wij willen wel kijken of dat op een andere manier ingevuld kan worden dan met een deskundigengesprek", zei Knops. D66-Kamerlid Lisa van Ginneken, warm voorstander van de wetswijziging, toonde zich ingenomen met die toezegging. Minister Weerwind voor Rechtsbescherming zal op een later tijdstip reageren op de vragen van de Kamerleden. Wanneer dat zal zijn is nog niet duidelijk. Daarmee is er tijd voor Kamer en kabinet om tot een compromis te komen dat op steun van een meerderheid kan rekenen.||https://nos.nl/artikel/2446322-cda-staat-open-voor-afschaffen-deskundigenoordeel-in-transgenderwet
2022-09-28||Vier Palestijnen gedood bij Israëlische inval in stad Jenin|| Bij een inval van het Israëlische leger in de Palestijnse stad Jenin zijn vandaag zeker vier Palestijnen gedood. Ook zijn er 44 gewonden gevallen, meldt het Palestijnse ministerie voor Volksgezondheid. Israël bevestigt dat het leger vanochtend bij vuurgevechten in Jenin Palestijnen heeft doodgeschoten. Die zouden gezocht zijn in verband met aanvallen op Israëlische doelen. Op beelden op sociale media is te zien hoe een konvooi van Israëlische militaire voertuigen de stad op de bezette Westelijke Jordaanoever binnenrijdt. Ook zijn in veelvuldig gedeelde video's vuurgevechten te horen en zijn er rookpluimen te zien boven het vluchtelingenkamp van Jenin. Zeker twee doden vielen volgens lokale bronnen bij een aanval op een huis in het kamp, dat door Israël onder vuur werd genomen. Een derde man zou door een sluipschutter zijn gedood terwijl hij Israëlische militairen beschoot. Deze man zou in dienst zijn geweest van de Palestijnse autoriteit, die in steden als Jenin een beperkte mate van gezag heeft. De afgelopen maanden vallen Israëlische militairen vrijwel iedere nacht Palestijnse steden binnen om arrestaties te verrichten. Daarbij werden dit jaar al meer dan 80 Palestijnen gedood. Sommigen van hen waren betrokken bij vuurgevechten met militairen of bij aanslagen, maar ook burgers werden gedood, onder wie vrouwen, een advocaat en de Palestijns-Amerikaanse journalist Shireen Abu Akleh. De Israëlische invallen werden fors opgevoerd na een reeks terroristische aanslagen eerder dit jaar. Daarbij vielen aan Israëlische kant in totaal 19 doden. Volgens Israël was de inval van vanochtend bedoeld om twee Palestijnen te arresteren die verantwoordelijk waren voor beschietingen in het gebied en nieuwe aanslagen aan het voorbereiden waren. De afgelopen weken beschoten Palestijnse militanten op de Westelijke Jordaanoever meermaals Israëlische militairen. Zo werd ten noorden van Jenin een Israëlische legerofficier doodgeschoten. Israël laat in een verklaring weten dat de twee Palestijnen vanochtend het vuur openden op Israëlische militairen en daarop zijn doodgeschoten. Een van de twee is de broer van Raed Hazem, die dit voorjaar bij een terroristische aanslag in Tel Aviv drie Israëlische burgers doodde. Na een klopjacht werd hij de volgende ochtend gedood door de Israëlische politie. De afgelopen maanden waren zowel de broer als de vader van de dader al meermaals het doelwit van Israëlische invallen, maar tot dusverre wisten ze te ontkomen. Deze maand werd het appartement van de familie gesloopt. Israël heeft als beleid dat huizen van families van vermeende terroristen worden gesloopt, als vergelding en afschrikking, ook als de dader zelf al is gedood of gevangengenomen. Een woordvoerder van de Palestijnse president Abbas zegt in reactie op de inval van vanochtend dat "de Israëlische bezetting het leven van ons Palestijnse volk blijft geringschatten". Volgens hem zet Israël met de invallen de veiligheid en stabiliteit van het gebied op het spel. De Israëlische premier Yair Lapid prees juist het optreden van het Israëlische leger. Hij liet weten "niet te zullen aarzelen om op te treden tegen iedereen die de burgers van Israël en onze veiligheidstroepen aanvalt". Samen met het nabijgelegen Nablus is Jenin een van de steden die het vaakst door Israëlische militairen worden binnengevallen. De stad geldt voor Palestijnen als een bolwerk van verzet tegen de Israëlische bezetting, en wordt door Israël gezien als een broeinest voor terrorisme. Verschillende militante Palestijnse organisaties zijn in en rondom de stad actief. Ook Al Jazeera-verslaggever Abu Akleh werd dit jaar in Jenin doodgeschoten, terwijl ze verslag deed van een inval in de stad Jenin. Onderzoeken wezen uit dat ze werd gedood door een Israëlische militair. Haar nabestaanden willen dat het Internationaal Strafhof onderzoek doet naar de dood van journalist, lieten ze vorige week weten.||https://nos.nl/artikel/2446319-vier-palestijnen-gedood-bij-israelische-inval-in-stad-jenin
2022-09-28||EU woest over sabotage Nord Stream, Kremlin wijst beschuldiging van de hand|| De NAVO en de EU noemen de gaslekkages in de Oostzee een daad van sabotage. "Elke opzettelijke verstoring van de Europese energie-infrastructuur is onacceptabel", zegt EU-buitenlandcoördinator Josep Borrell. Hij kondigt een krachtige reactie van de Europese Unie aan en zegt dat de beveiliging van kritieke infrastructuur wordt opgeschroefd. NAVO-chef Jens Stoltenberg heeft met Denemarken gesproken over de bescherming van energie-infrastructuur. Het land heeft grote zorgen over de veiligheidssituatie in de Oostzee. Als gevolg van zeker twee zware onderwaterexplosies zijn maandag op drie plaatsen lekkages ontstaan aan de gaspijpleidingen Nord Stream 1 en 2. Dat gebeurde in de Oostzee in buurt van het Deense eiland Bornholm. Zowel Zweden als Denemarken concludeerde gisteren dat er sprake moet zijn van opzet. Een ongeluk wordt uitgesloten. Op deze kaart zie je waar de lekkages zijn: Wie verantwoordelijk is voor de sabotage en hoe de aanval zou zijn uitgevoerd, is onduidelijk. Oekraïne zegt met grote stelligheid dat Rusland erachter zit, zonder bewijs te leveren. Het Kremlin doet die beschuldiging af als onzin. Overigens sluit Rusland niet uit dat er sprake kan zijn van opzet; het land heeft opgeroepen tot een groot onderzoek naar het incident. De sabotageactie zet de geopolitieke spanningen in Europa als gevolg van de oorlog in Oekraïne nog verder op scherp. De EU beschuldigt Rusland al langer van het inzetten van de gastoevoer als politiek drukmiddel. Het Kremlin spreekt dat tegen. Verder zijn de al torenhoge gasprijzen nog verder opgelopen als gevolg van het incident. De gaslekkages in de Oostzee ontstonden net buiten de territoriale wateren van Denemarken en Zweden. "Dit is geen aanval op Zweden, maar een internationaal incident", zegt de Zweedse minister van Buitenlandse Zaken Ann Linde. De VS heeft hulp aangeboden bij het onderzoek naar de oorzaak van de explosies. De Nord Stream 2 is nooit in gebruik genomen en gaslevering via de Nord Stream 1 ligt sinds augustus stil. Toch stroomde er wel gas door die laatste leiding op het moment van de explosie. Het gaat om de minimale hoeveelheid die nodig is om Nord Stream 1 operationeel te houden. Het Deense leger heeft deze beelden van het opborrelende gas vrijgegeven: Volgens de Zweedse autoriteiten stroomt er nog evenveel gas door de lekken naar buiten als gisteren. Het ontsnappende gas vormt niet of nauwelijks gevaar voor de inwoners van eiland Bornholm, zeggen de Deense autoriteiten. De scheepvaart is gewaarschuwd niet in de buurt van het lek te komen.  In vergelijking met een olielek is een gaslek in zee volgens experts minder gevaarlijk voor flora en fauna. Het Duitse ministerie van Milieu zegt dat het risico voor zeedieren minimaal is. Maar Greenpeace vreest dat vissen en ander zeeleven problemen kunnen krijgen met ademen als ze in een gasbel terechtkomen. Er zijn ook zorgen over de invloed van het ontsnappende gas op de opwarming van de aarde. Nord Stream 1 bevat natuurlijk gas, dat voor een groot deel bestaat uit methaan. Dit broeikasgas heeft verhoudingsgewijs een grotere impact op klimaatverandering dan bijvoorbeeld CO2. Maar er zijn volgens wetenschappers nog te veel onduidelijkheden om conclusies te trekken over de drie lekkages.||https://nos.nl/artikel/2446317-eu-woest-over-sabotage-nord-stream-kremlin-wijst-beschuldiging-van-de-hand
2022-09-28||Frans (77) uit Apeldoorn blijkt van adel en mag zich nu jonkheer noemen|| Als kind werd Frans Lauta van Aysma uitgelachen als hij beweerde dat hij van adel was. Nu, op zijn 77ste, heeft hij officieel bevestiging gekregen dat hij inderdaad van adel is. Voortaan mag hij zich jonkheer noemen. Frans hoorde als kind van zijn vader over hun adellijke afkomst. "Mijn vader wist dat onze voorouders van adel waren, maar die titel zou ooit niet goed doorgegeven zijn." Voor de buitenwereld leek het verhaal onwaarschijnlijk, want het gezin had het niet bepaald breed. "Ik kom uit een arm gezin", zegt Frans tegen Omroep Gelderland. "We hadden vroeger helemaal niets. Op school lachten kinderen me uit. Ik kon niets bewijzen en we waren straatarm. Hoezo zou ik van adel zijn?" In de loop der jaren kwam er steeds meer bewijs. Zo onderzocht een hobbyist een groot deel van de stamboom van Frans en daaruit bleek inderdaad dat hij adellijke voorouders heeft. Het definitieve bewijs kwam vijf jaar geleden na het openen van de grafkelder van een kerk in het Friese plaatsje Schettens. "Daar lagen een stuk of vijf oude skeletten in. De kerkrentmeester, André Buwalda, wilde graag weten wie van de vijf de belangrijke kolonel Schelte van Aysma was. Omdat ik familie moest zijn, kreeg ik de vraag of ik dna-materiaal wilde afstaan." Er bleek een 100 procent match te zijn met een van de skeletten. "Dat betekende dat ik dus in één lijn van alle mannen uit die familie afstam. De adellijke titel wordt alleen via mannen doorgegeven, dus ik bleek er nog recht op te hebben." De kerk hielp Frans, die moet rondkomen van zijn AOW en "een klein pensioentje", bij het betalen van de kosten om in de adellijke stand verheven te worden. Deze week mocht hij in Den Haag zijn titel in ontvangst nemen. "Ik had gedacht dat er ongeveer vijf mensen bij aanwezig zouden zijn, maar het waren er wel twintig. Allemaal jonkheren en jonkvrouwen, die mij keurig gekleed in pak welkom heetten." Frans kreeg een perkamenten boekwerk, waarin de koning hem benoemt tot jonkheer en zijn dochter tot jonkvrouw. "Zelfs de handtekening van de koning staat er onder, prachtig." Bij de titel hoort geen geld, landgoed of kasteel, maar dat vindt Frans niet belangrijk. Hij is tevreden in zijn appartement in Apeldoorn. "Die titel was vooral een erezaak voor me. Mijn familie heeft daar altijd recht op gehad en niemand heeft hem mogen dragen. Nu zijn mijn dochter en ik de laatsten die de titel zullen dragen, want ik heb geen zoon. Maar ik kan nu wel bewijzen dat het klopt wat ik altijd heb gezegd: ik ben van adel."||https://nos.nl/artikel/2446315-frans-77-uit-apeldoorn-blijkt-van-adel-en-mag-zich-nu-jonkheer-noemen
2022-09-28||17 doden door brand in restaurant China|| Bij een brand in een restaurant in het noordoosten van China zijn 17 mensen om het leven gekomen. Er raakten ook drie mensen gewond. Het is nog niet duidelijk hoe de brand is ontstaan. In het restaurant in de stad Changchun brak rond lunchtijd brand uit. Brandweerlieden hadden ongeveer twee uur nodig om het vuur te blussen. De oorzaak van de brand wordt onderzocht.  De eigenaar van het restaurant is aangehouden.||https://nos.nl/artikel/2446312-17-doden-door-brand-in-restaurant-china
2022-09-28||Apple verwijdert Russische sociale netwerk VKontakte uit App Store|| Apple heeft het grootste Russische sociale netwerk, VKontakte, uit de App Store gehaald. Dat meldt VK, het moederbedrijf van het sociale netwerk. De app blijft wel werken op telefoons waarop VKontakte al is geïnstalleerd. Het bedrijf zegt wel dat er problemen kunnen zijn met meldingen of betalingen. De vergaande maatregel volgt op sancties tegen Rusland die zijn ingesteld door het Verenigd Koninkrijk, bevestigt Apple aan de NOS. Een of meerdere eigenaren van het moederbedrijf staan op de Britse sanctielijst. Als gevolg van de sancties zijn de apps in geen enkele App Store wereldwijd te downloaden, aldus het bedrijf. Ook zijn de ontwikkelaarsaccounts die bij de apps horen verwijderd. Om welke eigenaren het gaat, zegt Apple niet. Ook is het niet duidelijk waarom de stap nu wordt genomen. De sanctielijst van het Verenigd Koninkrijk wordt continu bijgewerkt, de laatste keer was afgelopen maandag. Mogelijk dat die update reden is voor deze stap. Het roept daarnaast de vraag op of Google dezelfde maatregel neemt in zijn downloadwinkel, de Play Store. Bij VK, het Russische moederbedrijf van VKontakte, heeft het bedrijf MFT, met drie Russische aandeelhouders, het voor het zeggen. Dit bedrijf komt niet voor op de Britse sanctielijst. De ceo van VK, Vladimir Kirijenko, staat al sinds maart op de lijst. Rusland eist een verklaring van Apple. De communicatiewaakhond Rozkomnadzor zegt dat het bedrijf discrimineert met het besluit. Daarnaast zou het een aantasting van het recht op vrije informatie en communicatie van Russische staatsburgers zijn. Naast VKontakte zijn ook andere apps van het moederbedrijf VK verwijderd. Volgens persbureau Interfax gaat het om Mail.ru, Mail.ru Cloud, VK Music en VK Clips. Het Russische ministerie van Digitale Transformatie heeft Apple om uitleg gevraagd. Apple en Google hebben nog niet op vragen van de NOS gereageerd.||https://nos.nl/artikel/2446311-apple-verwijdert-russische-sociale-netwerk-vkontakte-uit-app-store
2022-09-28||Nog geen coronamaatregelen nodig, maar 'kabinet niet voorbereid op zware scenario's'|| Er zijn nog geen nieuwe maatregelen nodig om de verspreiding van het coronavirus tegen te gaan. Dat zei RIVM-directeur Jaap van Dissel in een technische briefing tegen de Tweede Kamer. De laatste twee weken is er een toename van het aantal besmettingen, maar Van Dissel noemt de stijging "relatief gering". Volgens hem hebben de meeste mensen die nu besmet zijn, milde klachten en is de druk op zorg en de samenleving beperkt. Hij denkt dat dit voorlopig zo blijft. Hij zei dat de ontwikkelingen de komende weken nauwlettend gevolgd zullen worden, maar dat de basismaatregelen, zoals handen wassen en thuisblijven na een positieve test, op dit moment voldoende zijn. Het RIVM meldde gisteren dat het aantal positieve tests stijgt. Ook het aantal ziekenhuisopnames neemt toe, vooral onder ouderen. Volgens Van Dissel gaat het om een al verwachte toename in het najaar. Behalve Van Dissel sprak voorzitter Jolande Sap van het Maatschappelijk Impact Team (MIT), dat het kabinet adviseert over sociale, psychologische en economische aspecten van de corona-aanpak. Het MIT moet naast het OMT, dat vooral kijkt naar de medische aspecten, een belangrijke rol gaan spelen. Het MIT komt morgen met zijn eerste rapport. Daarin zal staan dat het kabinet onvoldoende voorbereid is op "zwaardere corona-scenario's". Andere adviesraden stelden dat eerder ook al. Sap vindt dat alle mogelijke scenario's goed doordacht moeten worden. Er liggen nu wel sectorplannen voor bedrijven, maar geen plan voor "mensen in kwetsbare posities", zei ze. Ook worden morele dilemma's als het weer invoeren van een coronatoegangsbewijs volgens haar ten onrechte nog vermeden. "Ik weet hoe gevoelig het ligt hier", zei Sap over dat laatste. "Maar voor noodsituaties zou je het moeten opnemen in de gereedschapskist. Als alternatief voor sluiting van een sector moet je het toch zorgvuldig kunnen overwegen."||https://nos.nl/artikel/2446310-nog-geen-coronamaatregelen-nodig-maar-kabinet-niet-voorbereid-op-zware-scenario-s
2022-09-28||De Gelderlander geeft abonnementen weg in achterstandswijken|| Dagblad De Gelderlander is van plan om mensen in achterstandswijken een gratis krantenabonnement te geven. Het gaat om een proef: de komende tijd moet er bij 175 gezinnen een Gelderlander op de mat vallen. "In mijn droom krijgt dit navolging in heel het land", zegt hoofdredacteur Joris Gerritsen. Dit weekend verscheen er in De Gelderlander een opiniestuk van oud SP-voorzitter Ron Meyer, die tegenwoordig in Heerlen leiding geeft aan een project om de kloof tussen arm en rijk in wijken te verkleinen. Daarin roept Meyer op de "krantenkloof te dichten". Zo schrijft hij: "Toegang tot betrouwbare informatie, op jonge leeftijd, is cruciaal in de strijd tegen nepnieuws en laaggeletterdheid". Gerritsen raakte geïnspireerd door die woorden, zegt hij in het NOS Radio 1 Journaal. "Hij heeft me op het spoor gezet. De informatieachterstand in wijken heeft grote gevolgen. Mensen hebben minder werk, laten zich niet vaccineren, gaan niet stemmen. Geen informatie is een voorbode voor afhaken in de maatschappij." Het mes snijdt bovendien aan twee kanten, vindt Gerritsen. Door de gratis kranten hoopt hij meer zicht te krijgen op wat er in die wijken speelt. "Dat is toch een blinde vlek voor ons. Als wij daar met lezers in gesprek gaan en horen wat hen bezig houdt, verbreden we de blik op onze achtertuin." Het plan van Gerritsen staat nog in de kinderschoenen. Zo is nog niet duidelijk welke 175 gezinnen geselecteerd worden. Ook is het de bedoeling dat de Radboud Universiteit de nieuwe lezers gaat volgen om te zien welke gevolgen het verspreiden van de krant met zich meebrengt.  Gerritsen hoopt niet dat het alleen bij zijn krant blijft: "In mijn droom krijgt het navolging in heel het land en in veel grotere hoeveelheden dan de 175 die ik probeer te regelen."||https://nos.nl/artikel/2446309-de-gelderlander-geeft-abonnementen-weg-in-achterstandswijken
2022-09-28||Zeker zestien doden in Cambodja bij overstromingen door orkaan Noru || In Cambodja zijn zestien mensen om het leven gekomen door overstromingen die zijn veroorzaakt door de orkaan Noru. De Mekong trad door het noodweer buiten zijn oevers. Duizenden huizen en straten raakten zwaar beschadigd. Inmiddels is de orkaan afgezwakt tot een tropische storm. De komende dagen wordt er nieuwe zware regenval verwacht. Kustgebieden in buurland Vietnam kregen vannacht te maken met Noru. Daar zijn geen doden gemeld. Wel is er veel schade. In meerdere regio's viel de stroom uit, sneuvelden bomen en waaiden daken weg. Verder gold er een avondklok in het land en waren vissers naar de wal gestuurd. Ruim 250.000 mensen zijn uit voorzorg geëvacueerd. Noru was minder hevig dan gevreesd, maar wordt vanwege de vele regen nog wel gewaarschuwd voor overstromingen. Een andere orkaan, Ian, bereikt vandaag Florida. Wat de twee orkanen met elkaar gemeen hebben, is de verrassende snelheid waarmee ze in kracht zijn toegenomen. Die snelle verheviging signaleren weerkundigen steeds vaker. Het effect heeft vooral te maken met opwarmend water in de oceanen als gevolg van klimaatverandering. Naar verwachting wint Ian boven de Golf van Mexico verder aan kracht voordat hij in de Amerikaanse staat aan komt. Voor de hele staat is de noodsituatie uitgeroepen en naar verwachting zo'n 300.000 inwoners worden geëvacueerd uit het westen van Florida. Op Cuba veroorzaakte de storm zoveel schade aan het elektriciteitsnet, dat er geen stroom meer kan worden geleverd.||https://nos.nl/artikel/2446307-zeker-zestien-doden-in-cambodja-bij-overstromingen-door-orkaan-noru
2022-09-28||ANWB 'verrast' door forse groei van het aantal files overdag || Het aantal files buiten de ochtend- en avondspits is in vergelijking met de periode voor de coronacrisis flink toegenomen, meldt de ANWB. "In vergelijking met het pre-coronajaar 2019 zien we zowel in de ochtend- als avondspits dat het nu een paar procent drukker is. Maar buiten de spits zien we een verrassende stijging van het aantal files met maar liefst 17 procent", zegt manager verkeersinformatie Arnoud Broekhuis. De ANWB beschouwt de uren tussen 10.00 uur en 16.00 uur als de periode tussen de ochtend- en avondspits. Ook in de spits wordt het dus drukker. Gisteren was het de drukste ochtendspits van dit jaar. Op het hoogtepunt, rond 08.30 uur, meldde de ANWB meer dan 900 kilometer file. De verkeersdienst zegt niet te verwachten "dat dit het record van het jaar zal blijven" en spreekt van "uitzonderlijke drukte". Volgens Broekhuis heeft de drukte vooral te maken met werknemers die na de periode van thuiswerken nu weer naar kantoor gaan en daar de auto voor pakken. "Vergeet daarbij ook niet dat er sinds 2019 ruim 360.000 auto's bij zijn gekomen en zo te zien worden die ook dagelijks gebruikt", zegt hij. De provincie met de meeste files is Zuid-Holland. In Gelderland en Noord-Brabant steeg het aantal files ook, met respectievelijk 17 en 21 procent. Vermoedelijk is het ook druk op de weg doordat veel mensen die vóór corona met de trein reisden, nu met de auto gaan. NS maakte vorige maand bekend dat er nog altijd zo'n 20 procent minder treinreizigers zijn dan in 2019. Daarbij zal het ook niet helpen dat NS onlangs besloten heeft minder treinen te laten rijden. Vandaag was er geen sprake van een zware ochtendspits. Toch stond er op het hoogtepunt, rond 8.20 uur, alsnog 419 kilometer file. Onder meer op de A1 tussen Apeldoorn naar Amsterdam was vanaf Kootwijk veel oponthoud, nadat daar een auto met aanhanger geschaard was. Op het hoogtepunt van de spits bedroeg de vertraging meer dan een uur. Voor het noorden van het land had het KNMI een waarschuwing voor mist afgegeven. De mist leidde echter niet tot files.||https://nos.nl/artikel/2446305-anwb-verrast-door-forse-groei-van-het-aantal-files-overdag
2022-09-28||Terracotta potten vliegen de deur uit: 'Klanten maken er kachels van'|| Tuincentra in de regio Utrecht verkopen de laatste tijd opvallend veel terracotta potten. Waarschijnlijk gebruiken mensen die om zogenoemde bloempotkachels te maken, die als alternatieve warmtebron in huis moeten dienen. De brandweer waarschuwt dat de zelf geknutselde kacheltjes gevaarlijk zijn en geen profijt opleveren.  "Het loopt hier als een trein", zegt een medewerker van Intratuin Leidsche Rijn over de verkoop van aardewerken potten. "En dat terwijl we die normaal amper verkopen in het najaar. Dat is nu wel anders. Zo had ik hier vorige week nog een vrouw aan de kassa die in een keer alle terracotta potten opkocht." Ook bij tuincentrum GroenRijk in Nieuwegein gaat het hard. "We verkopen echt een stuk meer dan andere jaren, zeker voor de tijd van het jaar", zegt de eigenaar tegen RTV Utrecht. Klanten vertellen hem dat ze de potten en schotels gaan gebruiken om zelf een kacheltje te fabriceren. "Of het werkt, weet ik niet, maar de extra verkoop is natuurlijk alleen maar fijn." Een bloempotkachel krijgt zijn warmte van brandende waxinelichtjes. De omgekeerde bloempotten boven de waxinelichtjes warmen op en geven stralingswarmte af.  Bij een groothandel in aardewerk merken ze nog weinig van de hype. Maar, zo benadrukt een medewerker, de verkoop van terracotta is al sinds de coronacrisis hoger dan ooit. "Toen werd tuinieren ineens hartstikke populair. En de hoax van die kacheltjes - want dat is het - is ook al langer gaande. Het is een mooi verhaal hoor, maar het werkt natuurlijk niet." Ook de Veiligheidsregio Utrecht ziet weinig heil in het gebruiken van een bloempotkachel. Een woordvoerder wijst op de gevaren: "Het gaat niet alleen om brand- en verbrandingsrisico's, maar ook zeker het risico op koolmonoxidevergiftiging. Bovendien is aangetoond dat deze manier van verwarmen niet goedkoper is dan met de cv-ketel." Of de bloempotkachels nut hebben of niet, bij de Intratuin in Leidsche Rijn begint de voorraad terracotta langzaam op te raken. "De potten hebben we nog wel, maar van de schoteltjes niet meer zo veel", zegt Van Schaik. "En ook brandgel en lampenolie vliegt over de toonbank. Mensen zoeken allerlei creatieve manieren om hun huis warm te houden."||https://nos.nl/artikel/2446304-terracotta-potten-vliegen-de-deur-uit-klanten-maken-er-kachels-van
2022-09-28||Dode bij huiszoeking in België in onderzoek naar rechtsextremisme|| In Antwerpen heeft de politie bij de doorzoeking van een woning een 36-jarige bewoner van het pand doodgeschoten. De inval hield verband met een onderzoek naar een gewelddadige rechtsextremistische groep en wapensmokkel of handel in illegale wapens. "In het kader van een dossier over de voorbereidingen van een terroristische aanslag en inbreuken op de wapenwetgeving zijn vanmorgen in de regio Antwerpen een tiental huiszoekingen verricht", zei een woordvoerder van het Federaal Parket. "De zaak situeert zich vermoedelijk in het extreemrechts milieu." Het parket in Antwerpen doet onderzoek naar de dood van de bewoner van het Antwerpse district Merksem. Toen speciale politie-eenheden naar binnen gingen, brak een schietpartij uit, zei een woordvoerder tegen VRT Nieuws. De man werd geraakt door een politiekogel. Aan de kant van de politie vielen geen slachtoffers. Volgens VRT Nieuws is de omgekomen man een handelaar in goud en zilver, die wapens en militaire voorwerpen verzamelde en sportschutter was. Op sociale media zou hij zich hebben geprofileerd als "soevereine burger". Die term is overgewaaid uit de VS. "Deze mensen zien zichzelf als volkomen soeverein en zien het gezag van de overheid als niet legitiem", zei onderzoeker Jelle van Buren aan de Universiteit Leiden eerder dit jaar tegen het VPRO-radioprogramma Bureau Buitenland. De FBI waarschuwde in 2011 dat leden van deze beweging misdrijven plegen en gewelddadig tegen overheidsfunctionarissen kunnen zijn. Buurtbewoners hoorden iemand rond 05.15 uur 'ta gueule' (hou je bek) roepen. Daarna klonken meerdere knallen en schoten. Vanmorgen kwam een auto van de explosievenopruimingsdienst Dovo de straat inrijden. Elders in de provincies Antwerpen en Oost-Vlaanderen heeft nog een tiental doorzoekingen plaatsgevonden. Daarbij zijn volgens het federaal parket veel wapens aangetroffen.||https://nos.nl/artikel/2446302-dode-bij-huiszoeking-in-belgie-in-onderzoek-naar-rechtsextremisme
2022-09-28||Oprichter Anne van der Bijl (94) van hulporganisatie Open Doors overleden|| Oprichter Anne van der Bijl van de christelijke hulporganisatie Open Doors is gisteren op 94-jarige leeftijd overleden. De evangelist onderhield contact met christenen in het buitenland die hun geloof niet vrij mochten belijden en vroeg aandacht voor hun lot. Van der Bijl, in het buitenland bekend als Brother Andrew, volgde na zijn diensttijd die hij in Indonesië doorbracht een opleiding tot zendeling in Schotland. Hij reisde vanaf 1955 regelmatig naar communistische landen en sprak daar geloofsgenoten die lieten weten behoefte te hebben aan bijbels. Van der Bijl zette een smokkelroute voor bijbels op en richtte in 1957 de organisatie De Akker is de Wereld op, die ook wel bekend stond onder de naam Kruistochten. Deze stichting maakte zich hard voor vervolgde christenen, maar stelde zich ook ten doel om het christendom te verspreiden. Later ging de stichting Open Doors heten. Tegenwoordig is de organisatie actief in ruim zestig landen, met in totaal duizend medewerkers. De organisatie stelt jaarlijks een ranglijst op van landen waar christenen vervolgd worden. In 1967 verscheen het boek God's Smuggler, waarin Van der Bijl vertelde over zijn avonturen in de toenmalige Oostbloklanden. Het boek werd vooral in christelijke kringen zeer goed gelezen en er volgde een reeks van herdrukken. Wereldwijd werden meer dan tien miljoen exemplaren verkocht. Door het succes van het boek werd het voor Van der Bijl naar eigen zeggen lastig om nog naar communistische landen te reizen. Hij richtte zich vervolgens op het lot van christenen in Israël en de Palestijnse gebieden. Van der Bijl kreeg in religieuze kringen veel onderscheidingen. Hij kreeg onder meer een eredoctoraat aan de California School of Theology. In 1994 werd hij benoemd tot officier in de Orde van Oranje-Nassau. Vanuit de christelijke wereld stromen condoleances binnen. In een reactie noemt SGP-leider Kees van der Staaij de evangelist "een vurig en inspirerend pleitbezorger voor vervolgde christenen. Hij deed dat met grote passie en betrokkenheid en was daarmee een inspiratiebron voor heel veel mensen tot op de dag van vandaag."||https://nos.nl/artikel/2446298-oprichter-anne-van-der-bijl-94-van-hulporganisatie-open-doors-overleden
2022-09-28||Beurstoezichthouders VS leggen banken voor 1,88 miljard euro aan boetes op|| Amerikaanse beurstoezichthouders hebben zestien banken boetes opgelegd voor het sluiten van zakelijke deals via hun mobiel, hun eigen computers en in apps. In totaal werd voor 1,88 miljard euro aan boetes opgelegd. Het merendeel van deze zakelijke afspraken werd niet bewaard. Dat is in strijd met de wet, omdat de toezichthouders SEC en CFTC daardoor hun werk niet goed kunnen doen. "De opslag van informatie in archieven is heilig", zegt een topman van de SEC. "Als er beschuldigingen opduiken over wangedrag of overtredingen moeten we de boeken en documenten van zo'n bedrijf kunnen inzien." De zaak kwam vorig jaar aan het licht, toen bleek dat medewerkers van hoog tot laag van onder meer Barclays, Citigroup, Credit Suisse en Morgan Stanley via sms en WhatsApp met collega's en cliënten communiceerden.||https://nos.nl/artikel/2446294-beurstoezichthouders-vs-leggen-banken-voor-1-88-miljard-euro-aan-boetes-op
2022-09-28||Ondanks noodverordening toch buitenslapers bij Ter Apel|| Ondanks de noodverordening hebben er vannacht opnieuw asielzoekers buitengeslapen bij het aanmeldcentrum in Ter Apel. Dat is voor het eerst sinds het tijdelijke asielzoekerscentrum in Zoutkamp open is. Volgens hulporganisatie MiGreat ging het om veertig mensen, maar het Centraal Orgaan opvang asielzoekers (COA) kan dat aantal niet bevestigen. Ook de Veiligheidsregio Groningen weet niet wat er precies is gebeurd vannacht. Een cameraman van de NOS zag vanochtend dat er rond 08.30 uur nog tien tentjes buiten de hekken stonden. Families en alleenstaande vrouwen waren gisteravond allemaal naar binnen gehaald. Hulporganisaties telden eerder ongeveer twintig tentjes. "Onze inschatting is dat er in ieder geval zo'n twintig mensen buiten hebben geslapen. We zijn nu eten aan het uitdelen en er staan alweer 200 mensen aan de poort", zegt een woordvoerder. Vluchtelingenwerk bevestigt dit aantal. De drukte bij het aanmeldcentrum komt onder meer omdat gisteren verschillende (crisis)noodopvanglocaties hun deuren hebben gesloten, zegt Roos Ykema van stichting MiGreat. Asielzoekers werden daarom dinsdag weer voor de poort van Ter Apel afgezet. Vluchtelingenwerk noemt de sluiting van de locatie in Veenhuizen als reden dat er een bus met tachtig mannelijke asielzoekers naar Ter Apel is gestuurd. Ykema zegt dat de laatste veertig mensen die nog buiten stonden om 02.15 uur te horen kregen dat er geen slaapplek voor ze zou zijn. De hulporganisatie deelde vervolgens 25 tenten uit. Het Rode Kruis was er volgens Ykema tot 18.00 uur en beveiligers deelde poncho's uit aan de 120 mensen die buiten stonden te wachten. "Gisteravond kregen we te horen dat er waarschijnlijk voor iedereen plek was", zegt een woordvoerder van Vluchtelingenwerk. "Om een uur of twaalf stond er nog een groep van ongeveer honderd mensen voor de poort. Die zouden naar binnen worden gebracht. Er zijn gisteren vier bussen vertrokken naar noodopvanglocaties." Het COA meldde gisteravond inderdaad dat er onderdak voor iedereen was. Volgens een woordvoerder waren er meerdere noodopvangplekken geregeld waar de mensen naartoe konden. Bussen zouden iedereen naar een opvang brengen. Het is nog onduidelijk waarom er vannacht mensen buiten achterbleven bij Ter Apel. Volgens het COA zou het veld rond middernacht worden ontruimd. Op 10 september werd in Ter Apel een nieuwe noodverordening afgegeven, waardoor de meeste niet-geregistreerde asielzoekers niet langer voor of rond het aanmeldcentrum mogen verblijven. Die noodverordening geldt in principe tot 1 oktober. Met die maatregel wil de veiligheidsregio voorkomen dat mensen onnodig lang bij het aanmeldcentrum blijven hangen of niet durven te vertrekken naar het tijdelijke asielzoekerscentrum in Zoutkamp, uit angst om hun plek op te geven in de wachtrij voor registratie en identificatie. In Zoutkamp is plek voor 500 tot 700 mensen. Op deze locatie in het noordwesten van Groningen kunnen asielzoekers wachten op hun procedure in het aanmeldcentrum in Ter Apel. Als ze aan de beurt zijn voor hun gesprek met de vreemdelingenpolitie gaan ze weer terug naar Ter Apel. De locatie in Zoutkamp moet, zoals de inspectie eiste, voorkomen dat er buiten wordt geslapen. Afgelopen zomer sliepen er regelmatig honderden mensen buiten de hekken bij Ter Apel. Ook het COA wil graag snel nieuwe locaties openen. Zo vertrekken er binnenkort twee cruiseschepen naar Nederland die samen ruimte bieden aan 2000 asielzoekers.||https://nos.nl/artikel/2446291-ondanks-noodverordening-toch-buitenslapers-bij-ter-apel
2022-09-28||'Poetins kok' steeds meer zichtbaar als eigenaar paramilitaire strijdgroep|| Er werd al lang over gespeculeerd, maar na acht jaar heeft de eigenaar van de beruchte Russische paramilitaire organisatie Wagner Group zich kenbaar gemaakt. Zakenman Jevgeni Prigozjin, beter bekend als 'de kok van Poetin', zegt in een verklaring trots te zijn dat zijn huurlingenorganisatie de belangen van zijn land in Oekraïne heeft weten te verdedigen. Het is opvallend dat de 61-jarige Prigozjin naar voren treedt. De Wagner Groep is vanwege de grove schendingen van mensenrechten gebaat bij anonimiteit. In de afgelopen jaren klaagde Prigozjin mediabedrijven aan die over zijn link met de militie berichtten. Wie is deze man, die ook leiding geeft aan een Russische trollenfabriek? Wie een van de vele Poetinbiografieën van enkele jaren geleden erbij pakt, vindt zijn naam niet terug in het namenregister. Het lijkt erop dat Prigozjin óf pas laat in Poetins nu al 22 jaar durende leiderschap een rol van betekenis is gaan spelen, óf dat hij lange tijd onzichtbaar opereerde. De twee zijn generatiegenoten uit Leningrad, het huidige Sint-Petersburg. Terwijl Poetin carrière maakte bij de KGB, zat Prigozjin negen jaar vast vanwege diefstal, fraude en het inzetten van minderjarigen bij criminele activiteiten. Na zijn vrijlating begon hij een hotdogkraam. Prigozjin bleek een handige ondernemer. In de chaos van de jaren negentig wist hij een succesvolle fastfoodketen op te bouwen, later aangevuld met chique restaurants. In een van die etablissementen, het drijvende New Island-restaurant, moet Poetin kennis hebben gemaakt met Prigozjin. In de eerste jaren van deze eeuw nam de kersverse president de Franse president Chirac en de Amerikaanse president Bush mee naar New Island. Zo kwam Prigozjin aan de bijnaam 'Poetins kok'. Naast staatsbanketten haalde hij ook miljoenencontracten binnen voor schoollunches en overheidsbedrijfskantines. Dat Prigozjin een goede band met Poetin heeft, is daarmee wel duidelijk. De president zelf heeft altijd benadrukt dat de oligarch los staat van het Kremlin, maar dat is volgens Ruslandkenner Catherine Belton onwaarschijnlijk. In haar boek De Mannen van Poetin schrijft ze: "Alle 'private' zakenlieden die ertoe doen zijn in zekere zin agent van de staat." Prigozjin zet zijn vermogen in voor de belangen van de staat en van Poetin. Hij heeft onder meer het Internet Research Agency (IRA), beter bekend als de Petersburgse Trollenfabriek, gefinancierd. Die organisatie verstoort sinds 2013 het wereldwijde web met online propaganda, nepnieuws en desinformatie. In de jaren erna leerde de wereld Prigozjin pas kennen, zegt Ruslandkenner Hubert Smeets van RaamopRusland.nl. "We merkten de invloed van hem hier in Nederland bij het 'Oekraïnereferendum' van 2016, toen berichten van die trollenfabriek veel gedeeld werden door tegenstanders van het EU-associatieverdrag met Oekraïne." Ook rond de Brexit-campagne en de Amerikaanse presidentsverkiezingen van 2016 speelde de Petersburgse Trollenfabriek een rol, waarbij met nepnieuws verdere polarisatie werd aangemoedigd. Door het onderzoek naar deze inmenging kreeg de VS Prigozjin in het vizier en plaatste hem op de sanctielijst en de lijst van gezochte criminelen. Rond die tijd ontdekten onderzoeksjournalisten van Bellingcat dat Prigozjin ook achter de Wagner Group zat. The New York Times noemde hem 'Poetins go-to oligarch voor smerige klussen'. Prigozjin verklaart nu dat hij de militie tijdens de oorlog in Oost-Oekraïne in 2014 heeft opgericht omdat de "helft van de paramilitaire eenheden "oplichters" waren. Daarom heb ik wapens, kogelwerende vesten en specialisten gezocht die mij konden helpen." Het afgelopen half jaar liet Prigozjin zich opeens duidelijker zien als leider van de Wagnerstrijders. In augustus ontsnapte hij aan de dood toen een Wagner-hoofdkantoor in de Donbas-regio werd geraakt bij een Oekraïense aanval. Ook bezocht hij gewonden, ging openlijk Wagnerites werven en deelde onderscheidingen uit. "Daardoor kon hij ook niet meer ontkennen dat hij er de baas is", aldus Smeets. Twee weken geleden verscheen een video waarin Prigozjin in een Russische strafkolonie in opvallende bewoordingen nieuwe strijders werft: "Het lijkt erop dat hij zichzelf probeert te positioneren als hardliner en effectieve aanvoerder op een moment dat de reguliere strijdkrachten een slecht figuur slaan", zegt Ruslanddeskundige Bob Deen van het Instituut Clingendael. "Hij staat bij mij op het lijstje figuren-om-in-de-gaten-te-houden die zullen proberen te profiteren van instabiliteit in Rusland." Her en der wordt zijn naam al genoemd als toekomstig defensieminister of zelfs als opvolger van Poetin. "Maar hij komt niet uit de rangen van de machtige veiligheidsdienst FSB, die hem zullen wantrouwen en nauwgezet in de gaten zullen houden." Ook Smeets denkt dat Prigozjin zich op een cruciaal moment belangrijk wil maken, als onderdeel van een machtsstrijd. "De Russische strijdkrachten bestaan uit meerdere facties: voetsoldaten, contractsoldaten, maar ook de troepen van Kadyrov en een privéleger als Wagner. In dat licht wil hij Wagner neerzetten als loyale club waar je op kan vertrouwen. Ik denk dat we Prigozjin de komende tijd meer gaan zien."||https://nos.nl/artikel/2446286-poetins-kok-steeds-meer-zichtbaar-als-eigenaar-paramilitaire-strijdgroep
2022-09-28||IMF: belastingplan regering-Truss vergroot kloof tussen rijk en arm|| Het Internationaal Monetair Fonds (IMF) oordeelt vernietigend over het belastingplan dat de nieuwe Britse regering vrijdag presenteerde. De VN-organisatie voor samenwerking op monetair gebied zegt dat de "uitgebreide en ongerichte" belastingmaatregelen de ongelijkheid in het Verenigd Koninkrijk (VK) waarschijnlijk vergroten en het monetaire beleid dreigen te ondermijnen. Volgens oppositieleider Starmer onderstreept de kritiek van het IMF nog eens wat een "puinhoop" de regering maakt van de Britse economie. De regering-Truss wil het hoogste tarief van de inkomstenbelasting schrappen en de winst-, onroerendgoed- en overdrachtsbelasting verlagen. Ook komt er miljarden kostend prijsplafond voor energie en gaat de staatsschuld omhoog. De veel gehoorde kritiek is dat dit pakket de rijken rijker maakt, de armen armer en dat de rekening bij toekomstige generaties wordt gelegd. Het IMF sluit zich daarbij aan. De Britse regering krijgt het advies meer gericht geld uit te trekken voor huishoudens en bedrijven die het moeilijk hebben, in plaats van de belastingen fors te verlagen en de overheidsuitgaven fors op te voeren. Minister van Financiën Kwarteng hoopt dat het vermogende deel van de bevolking door de maatregelen meer geld gaat uitgeven. Daar zouden de lagere inkomensgroepen ook van moeten profiteren, met als gevolg dat de kwakkelende Britse economie aantrekt. Labourleider Keir Starmer noemt de IMF-kritiek "zeer ernstig" en zei vanochtend dat de regering op eigen initiatief de economie schade berokkent. Hiermee wordt "een stap zet die niet gezet hoefde te worden", vindt hij. Ook de meeste economen hebben er weinig vertrouwen in en de financiële markten evenmin. Het Britse pond daalde maandag tot de laagste stand ooit.||https://nos.nl/artikel/2446281-imf-belastingplan-regering-truss-vergroot-kloof-tussen-rijk-en-arm
2022-09-28||Sinds omkering bewijslast 22 discriminatiemeldingen over Belastingdienst|| Bij het College voor de Rechten van de Mens zijn er sinds 15 september 22 nieuwe meldingen over discriminatie door de Belastingdienst binnengekomen. Dat zegt de onafhankelijke toezichthouder tegen NU.nl. Acht van de meldingen komen van toeslagenouders. Zij vragen het College om een uitspraak, omdat ze denken dat de Belastingdienst hen heeft gediscrimineerd. De nieuwe meldingen lijken het gevolg van een uitspraak van het College van medio september in een eerder onderzoek. Hierdoor wordt de bewijslast in individuele zaken omgedraaid. Gedupeerden van de toeslagenaffaire hoeven niet meer bij het College aan te tonen dat er sprake was van discriminatie, maar de Belastingdienst moet bewijzen dat dit niet zo is. Advocaat Khadija Bozia en collegevoorzitter Jacobine Geel zeiden half september al meer zaken te verwachten door dit besluit van het College. "Wat de gevolgen gaan zijn van dit onderzoek hangt echter af van wat de overheid bereid is te doen", zei Bozia hier eerder over. Een uitspraak van het College voor de Rechten van de Mens is niet bindend en ook kunnen er geen straffen worden opgelegd. Toch speelt een oordeel van het college een belangrijke rol bij de rechter. Vorig jaar kwamen er bij het College 52 verzoeken om een uitspraak binnen. In totaal deden 148 mensen in 2021 melding bij het College van mogelijke discriminatie door de fiscus. Van 2021 tot halverwege deze maand ging het College aan de slag met 63 verzoeken om een uitspraak.||https://nos.nl/artikel/2446280-sinds-omkering-bewijslast-22-discriminatiemeldingen-over-belastingdienst
2022-09-28||Wekdienst 28/9: Florida zet zich schrap voor orkaan Ian • Kamer debatteert over corona|| Goedemorgen! Vandaag komt orkaan Ian aan land in de Amerikaanse staat Florida en debatteert de Tweede Kamer over de ontwikkelingen rond corona. Eerst het weer: bij een westenwind trekken nog enkele buien over het land. Ook breekt de zon geregeld door. Het blijft vrij koel met maximaal 14 graden in de middag. Voorlopig houdt het wisselvallige en koele weer aan. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De Oost-Timorese bisschop Carlos Belo, die in 1996 de Nobelprijs voor de Vrede kreeg, wordt door meerdere mannen uit Oost-Timor beschuldigd van seksueel misbruik. Dat schrijft weekblad De Groene Amsterdammer op basis van eigen onderzoek. Ze zeggen door de hoge geestelijke misbruikt te zijn in hun tienerjaren, tijdens de onafhankelijkheidsstrijd waarin de bisschop een belangrijke bemiddelende rol speelde. In museum Catharijneconvent in Utrecht opent een expositie over de geschiedenis van gospelmuziek. De tentoonstelling bevat onder meer video- en audiofragmenten van iconische gospelartiesten. Fijne woensdag!||https://nos.nl/artikel/2446276-wekdienst-28-9-florida-zet-zich-schrap-voor-orkaan-ian-kamer-debatteert-over-corona
2022-09-28||Nobelprijswinnaar bisschop Belo beschuldigd van seksueel misbruik|| De Oost-Timorese bisschop Carlos Belo, die de Nobelprijs voor de Vrede kreeg in 1996, wordt door meerdere mannen beschuldigd van seksueel misbruik. Dat schrijft weekblad De Groene Amsterdammer op basis van eigen onderzoek. De mannen zeggen dat zij misbruikt zijn door Belo in hun tienerjaren, tijdens de onafhankelijkheidsstrijd waarin de bisschop een belangrijke bemiddelende rol speelde. De Groene meldt met meerdere Oost-Timorese slachtoffers te hebben gesproken die Belo aanwijzen als dader. Een 42-jarige man zegt dat hij als tiener door Belo werd uitgenodigd in zijn residentie. "De bisschop deed mijn broek uit, begon me seksueel te betasten en pleegde orale seks met mij," aldus de bron, die later geld zou hebben gekregen van de kerkleider. Het misbruik bleef eenmalig, zegt hij. Een andere bron, nu 45 jaar oud, zegt als tiener herhaaldelijk te zijn verkracht en misbruikt door de bisschop. Ook hij zou geld hebben ontvangen: "Dat was bedoeld om te zorgen dat ik mijn mond zou houden. En er zeker van te zijn dat ik zou terugkomen." De periode waar deze beschuldigingen betrekking op hebben, was voor Oost-Timor zeer zwaar. Het land was in 1975 bezet door Indonesië en het onafhankelijkheidsstreven werd begin jaren 90 bloedig neergeslagen. De bevolking werd geteisterd door armoede en honger. Te midden van alle ellende stond de kerk hoog in aanzien, als een van de weinige instituties die de armen hulp boden. Daarnaast was de kerk een toevluchtsoord voor Oost-Timorezen die vreedzaam protesteerden tegen het Indonesisch bewind. Bisschop Belo trad in 2002, kort na de erkenning van Oost-Timor als onafhankelijke staat, plotseling af als hoofd van de kerk daar. Dat gebeurde onder onduidelijke omstandigheden. Volgens de officiële verklaring onthief paus Johannes Paulus II de bisschop van zijn taken op verzoek van Belo zelf, wegens "fysieke en mentale uitputting." Kort daarop verliet Belo zijn geboorteland Oost-Timor. In 2004 werd hij aan het werk gezet in Mozambique als assistent-priester: een duidelijk lagere rang dan die van bisschop. Een kerkfunctionaris op Oost-Timor heeft tegenover De Groene bevestigd dat Belo door Rome een reisbeperking kreeg opgelegd, maar het Vaticaan zelf gaat niet in op vragen van het weekblad over de beschuldigingen. De huidige kardinaal in Dili, de hoofdstad van Oost-Timor, wil ook geen reactie geven. Ook de Salesianen van Don Bosco, de wereldwijde rooms-katholieke congregatie waar Carlos Belo lid van is, reageert niet op de vragen van De Groene. De orde staat in Nederland bekend als de eerste congregatie waar beschuldigingen over los kwamen toen het misbruik in de kerk in dit land aan het licht werd gebracht. Later bleek dat zij verwikkeld waren in talrijke misbruikzaken in Europa, Amerika en Australië. Een door de Nederlandse bisschoppenconferentie geïnstalleerde onderzoekscommissie oordeelde in 2011 dat seksueel misbruik onderdeel was van "de interne kloostercultuur" van de Salesianen. De Groene schrijft dat de misbruikbeschuldigingen tegen Carlos Belo al lang een "groot publiek geheim" zijn op Oost-Timor. Maar vanwege zijn heldenstatus stammend uit de tijd van de onafhankelijkheidsstrijd, zou hij too big to fail zijn. De slachtoffers met wie het blad sprak, waren jarenlang bang om over hun trauma's te spreken, deels omdat hun verhaal "een grote schande voor het land" zou zijn en "de strijd voor onafhankelijkheid zou ondermijnen".||https://nos.nl/artikel/2446274-nobelprijswinnaar-bisschop-belo-beschuldigd-van-seksueel-misbruik
2022-09-28||Inflatie keert trend: verkoop biologisch eten en vleesvervangers gedaald|| Vleesvervangers en biologische producten kenden afgelopen jaren een constante tot zelfs explosieve groei in supermarkten en speciaalzaken. Maar in deze financieel onzekere tijden zit de klad er behoorlijk in. Marktonderzoeker IRI meldt een kentering in de verkoop van vleesvervangers. Was er de afgelopen jaren een forse verkoopstijging (in 2020 zelfs met 34 procent tot 141 miljoen euro), nu zit de verkoop 5 procent in de min. "En dat terwijl de prijzen wat naar elkaar toe zijn gekropen. Vorig jaar waren vleesvervangers nog 30 procent duurder dan vers vlees en wild en gevogelte, nu is dat 20 procent", zegt IRI-onderzoekster Sjanny van Beekveld. Nog opvallender is de stagnatie van de omzet van biologische producten. "In de tijd van de coronacrisis dacht iedereen aan zijn gezondheid, aan bewust eten", zegt Roosmarijn Saat van de biologische supermarkt Gimsel in Rotterdam. "Toen hadden we de wind enorm mee. Nu denken mensen toch vooral aan hun portemonnee. We merken echt dat de verkoop sinds de zomer onder druk staat." Volgens marktonderzoeker GfK krijgen vooral de reformzaken en natuurwinkels een omzetdaling voor hun kiezen. "De supermarkten laten nog nauwelijks daling zien, maar dat kan nog komen", aldus Norman Buysse van GfK. Michaël Wilde, directeur van koepel Bionext, bevestigt de dalende trend. "Sinds de zomer is bij de speciaalzaken de groei eruit." Saat is onaangenaam verrast. "Ik vind het wel treurig. Terwijl we met elkaar de enorme urgentie voelen dat het anders moet met ons voedselsysteem", zegt ze vanochtend in het NOS Radio 1 Journaal. Landbouworganisatie LTO signaleerde vorige week ook al dat mensen door dalende koopkracht in de supermarkt vaker kiezen voor de goedkoopste in plaats van de duurzame optie. "Met de energierekening in het achterhoofd laten mensen toch het speciale, lokale product liggen om voor de goedkopere optie te gaan", aldus LTO-voorzitter Sjaak van der Tak. Ondernemer Saat vraagt de politiek om actie: "We hebben een overheid nodig die keuzes maakt. Schaf de btw af op biologisch. Dan worden deze producten voor meer mensen bereikbaar en betaalbaar." Een klant bij Gimsel snapt niet dat biologisch in de min zit: "Ik koop mijn hele leven al biologisch. Ja, wat vind je belangrijker? Drie keer per jaar met het vliegtuig op vakantie of goed eten in je lijf stoppen? Met dat lijf moet je het wel doen." Bij Schouten Europe in Giessen - producent van huismerk-vleesvervangers - zijn ze weleens blijer geweest over de verkoopcijfers. "In coronatijd groeiden we met 40 procent, nu zitten we op -7", aldus Kees van den Heuvel. "Dus dat is wel een trendbreuk. Mensen zijn onzeker over de toekomst, er is een laag consumentenvertrouwen. Wij zien dat consumenten nu vaak teruggrijpen naar traditionele recepten. Gewoon vlees dus. Dat is jammer." Van den Heuvel verwacht dat het allemaal tijdelijk is: "Wij weten dat mensen best bereid zijn om de stap naar vleesvervangers te zetten. Maar het gebeurt nog te vaak dat consumenten teleurgesteld zijn over de smaak. Die moet beter. Maar als iedereen bij wijze van spreken één keer per week zijn vlees vervangt, dan wordt er al zoveel winst gemaakt voor het milieu. Mensen weten dat en die gaan zich er straks ook wel weer naar gedragen", is zijn stellige overtuiging.||https://nos.nl/artikel/2446273-inflatie-keert-trend-verkoop-biologisch-eten-en-vleesvervangers-gedaald
2022-09-28||Oekraïne krijgt meer raketsystemen van VS • Ruim de helft van Nord Stream-gas weggelekt|| De Oekraïense president Zelensky heeft vandaag met meerdere wereldleiders gesproken over de oorlog in Oekraïne. Ook bedankte hij hen voor hun steun inzake de Russische schijnreferenda in de regio's Loegansk, Donetsk, Zaporizja en Cherson. "Oekraïne kan en zal geen enkele poging van Rusland tolereren om enig deel van ons land te veroveren", zei Zelensky daarover in zijn dagelijkse videotoespraak. De president van Oekraïne belde met onder anderen de Duitse bondskanselier Scholz, de Canadeze premier Trudeau, premier Truss van het Verenigd Koninkrijk en de Turkse president Erdogan. Ook voorzitter Charles Michel van de Europese Raad en António Guterres, secretaris-generaal van de Verenigde Naties, stonden op zijn bellijst. In de gesprekken heeft Zelensky aangedrongen op extra steun. Zo heeft hij het met de Britse premier Truss gehad over mogelijkheden om de Britse sancties tegen Rusland aan te scherpen. Vandaag werd bekend dat de Europese Commissie met een nieuw sanctiepakket tegen Rusland komt, vanwege de schijnreferenda van het land in de vier bezette Oekraïense gebieden. Ook de VS werkt om die reden aan nieuwe sancties. Ook bieden de Amerikanen Oekraïne 1,1 miljard dollar extra aan wapensteun. Demonstranten verzamelden zich woensdag bij de Georgisch-Russische grensovergang in Larsi om hun bezorgdheid te uiten, terwijl lange rijen met Russische burgers de grens oversteken. Oekraïne krijgt van de Amerikaanse regering nog eens voor 1,1 miljard dollar aan wapensteun. De Verenigde Staten leveren onder meer achttien extra Himars-raketsystemen aan het land. "Oekraïne heeft dit systeem op het slagveld effectief ingezet", zegt een woordvoerder van president Biden. Verder leveren de Amerikanen onder meer de bijbehorende munitie, 150 pantservoertuigen en systemen om drones te kunnen afweren. De wapens komen niet rechtstreeks uit de Amerikaanse militaire voorraden, maar worden aangekocht bij bedrijven uit de wapenindustrie. Daardoor zal de levering niet direct zijn. Volgens het Amerikaanse ministerie van Defensie is er sinds de start van de oorlog in Oekraïne voor meer dan 16 miljard euro aan wapensteun aan Oekraïne toegezegd. Met name de zeer geavanceerde Himars-systemen zijn voor Oekraïne van groot belang in de oorlog; met de raketten kunnen de Oekraïners Russische doelen tot ver achter de frontlinie bestoken. President Zelensky zei eerder dat het woord 'Himars' in Oekraïne bijna een synoniem is geworden voor het woord "gerechtigheid". Het Amerikaanse ministerie van Buitenlandse Zaken verwacht binnen een paar dagen extra sancties af te kondigen tegen Rusland vanwege de schijnreferenda die het land heeft gehouden in Oost-Oekraïne. Ook heeft het Witte Huis nog eens benadrukt dat het de gebieden niet zal erkennen als Russisch grondgebied. "Ieder onderdeel van dit referendum is in scène gezet en georkestreerd door het Kremlin", zegt een woordvoerder van het Witte Huis. "Wat de claims van Rusland ook zullen zijn, het is en blijft Oekraïens grondgebied." De NAVO en de Europese Unie zeggen dat de gaspijpleidingen door sabotage beschadigd zijn, maar de organisaties noemen geen namen van mogelijke daders. Rusland zegt dat sabotage ook een mogelijkheid is. Het land ontkent alle verantwoordelijkheid en noemt beschuldigingen aan het adres van Rusland "stompzinnig". Het is maar de vraag of de pijpleidingen ooit nog gebruikt worden. Duitse inlichtingendiensten denken volgens de krant Tagesspiegel dat beide buizen van de Nord Stream 1 voorgoed onbruikbaar zijn, tenzij ze snel worden gerepareerd. Gebeurt dat niet, dan zullen ze door het binnenstromende zoute water gaan roesten. Noorwegen gaat het leger inzetten om zijn olie- en gasinstallaties te beschermen. Dat besluit is genomen na de explosies in de Nord Stream-pijpleidingen. De Noren zijn tegenwoordig de belangrijkste leverancier van gas in Europa. Het land telt ruim negentig gas- en olievelden in zee, die verbonden zijn met een pijpleidingnetwerk dat meer dan 9000 kilometer lang is. De marine wordt ingezet om installaties op zee te beschermen, terwijl er meer politie aanwezig zal zijn bij bijvoorbeeld raffinaderijen. Maandag waarschuwde de Noorse toezichthouder op de olie-industrie Petroleumstilsynet dat er drones zijn gezien boven de Noorse olie- en gasvelden. Premier Stoere zegt vandaag dat de drones "vooral in september" gespot zijn. Het ging volgens Stoere om drones "van verschillende grootten". Ze gedroegen zich "abnormaal". Een specifieke dreiging zien de Noren nu niet. Het land heeft ook geen hulp gevraagd van zijn partners. Noorwegen is lid van de NAVO. Na het ontstaan van de lekken in de Nord Stream-pijpleidingen is inmiddels meer dan de helft van al het gas uit de leidingen gelekt. Dat zegt Energistyrelsen, het Deense energieagentschap. De topman van die organisatie verwacht dat de leidingen zondag leeg zijn. Uit berekeningen van de autoriteiten blijkt dat het klimaateffect van het gaslek neerkomt op ongeveer een derde van de totale uitstoot van broeikasgassen door Denemarken in een jaar tijd. Gevolgen voor de volksgezondheid zijn er volgens de Denen niet. In de pijpleidingen zat 778 miljoen kubieke meter aardgas. De Denen zijn in samenwerking met Duitsland en Zweden een onderzoek gestart naar de zaak. Algemeen wordt aangenomen dat de lekken het gevolg zijn van sabotageacties. Rusland zegt dat er binnenkort actie wordt ondernomen, nu de 'uitslag' van het schijnreferendum in vier bezette Oekraïense gebieden binnen is. Volgens het ministerie van Buitenlandse Zaken wordt daarmee voldaan "aan de aspiraties van de inwoners van deze gebieden om bij Rusland te horen". In een verklaring zegt het ministerie dat het referendum in Donetsk, Loehansk, Cherson en Zaporizja is gehouden volgens de internationale regels. Volgens de Russen bezettingsautoriteiten in het oosten van Oekraïne hebben de inwoners van de vier regio's massaal voor inlijving door Rusland gestemd. Internationaal wordt het referendum niet erkend: de stembusgang is onwettig, niet eerlijk en onvrij verlopen. Bovendien hebben de Russen niets te zeggen over Oekraïens grondgebied. Lees daar meer over in dit artikel. De Europese Commissie heeft nieuwe sancties voorgesteld aan de EU-lidstaten. Volgens commissievoorzitter Von der Leyen zal het Kremlin daardoor "de prijs betalen" voor het schijnreferendum in verschillende bezette Oekraïense gebieden. "We accepteren de schijnreferenda en iedere vorm van annexatie van Oekraïense gebieden niet", aldus Von der Leyen. "We zijn vastbesloten om het Kremlin te laten betalen voor deze verdere escalatie." Het achtste sanctiepakket bevat nieuwe importverboden op Russische producten. Rusland zal daardoor zo'n 7 miljard euro mislopen, zegt de commissie. Ook komen er meer exportverboden op belangrijke technologie die gebruikt wordt voor het leger, zoals luchtvaartonderdelen, elektronische apparatuur en chemische substanties. Verder legt het pakket de juridische basis voor een prijsplafond op olie en een verbod voor EU-burgers om in de top van Russische staatsbedrijven plaats te nemen. Het sanctiepakket moet nu worden goedgekeurd door de 27 EU-lidstaten. Dat wordt nog een ingewikkelde klus. Zo heeft de Hongaarse premier Orbán al gezegd dat hij van de sancties tegen Rusland af wil, omdat ze teveel schade veroorzaken aan de economie. Alle lidstaten moeten met de sancties instemmen. De Amerikaanse ambassade in Moskou roept Amerikanen in Rusland op het land onmiddellijk te verlaten. Aanleiding is de mobilisatie die de Russische president Poetin vorige week aankondigde. De ambassade waarschuwt Amerikanen die ook een Russisch paspoort hebben ervoor dat ze mogelijk ook worden opgeroepen voor het Russische leger. Daarnaast wordt het steeds moeilijker voor de ambassade om Amerikanen in Rusland te helpen. "Amerikaanse staatsburgers die in Rusland wonen, moeten het land onmiddellijk verlaten, zolang er nog commerciële reismogelijkheden zijn", schrijft de ambassade, die benadrukt dat het ook nog mogelijk is om over land Rusland te verlaten. Amerikanen die nu nog in Rusland zijn, kunnen zich het beste gedeisd houden volgens de ambassade: "Vermijd alle politieke of sociale protesten en fotografeer geen autoriteiten daar. Er zijn al Amerikanen opgepakt die meededen aan demonstraties." De NAVO en de EU noemen de gaslekkages in de Oostzee een daad van sabotage. "Elke opzettelijke verstoring van de Europese energie-infrastructuur is onacceptabel", zegt EU-buitenlandcoördinator Josep Borrell. Hij kondigt een krachtige reactie van de Europese Unie aan en zegt dat de beveiliging van kritieke infrastructuur wordt opgeschroefd. NAVO-chef Jens Stoltenberg heeft met Denemarken gesproken over de bescherming van energie-infrastructuur. Het land heeft grote zorgen over de veiligheidssituatie in de Oostzee. Ook de Ruslandgezinde leider van de bezette regio Zaporizja heeft de Russische president Poetin gevraagd om aansluiting bij Rusland. Eerder vandaag gebeurde in Donetsk, Loegansk en Cherson hetzelfde, na de bekendmaking van de uitslagen van de schijnreferenda. Die referenda suggereren dat een grote meerderheid van de inwoners voor aansluiting bij Rusland is, maar die stemming is niet eerlijk verlopen. Inwoners zijn onder druk gezet door gewapende 'kiescommissies', er waren geen onafhankelijke waarnemers, er was geen geheime stemming en een groot deel van de bevolking is gevlucht. Denis Poesjilin, de leider van de zelfverklaarde volksrepubliek Donetsk, zegt dat inwoners hebben aangegeven dat ze "onderdeel willen worden van een groots Rusland": Het kabinet kijkt naar aanleiding van de beschadigde gaspijpleidingen Nordstream 1 en Nordstream 2 naar de risico's voor Nederlandse netten op de zeebodem. "Het gaat daarbij om gas en andere vitale infrastructuur, zoals internetkabels", zei minister Jetten voor Klimaat en Energie op vragen uit de Tweede Kamer. Volgens Jetten is het duidelijk dat het gaat om sabotage, zoals Denemarken, Zweden, de EU en de NAVO zeggen. "Er wordt natuurlijk onderzocht wie er achter zit, maar we hebben allemaal zo onze vermoedens gezien de oorlog in Oekraïne. Het is in ieder geval geen toeval." De eindverantwoordelijkheid voor het Nederlandse leidingennetwerk valt onder het ministerie van Infrastructuur en Waterstaat. Andere betrokken ministeries, zoals Defensie, Justitie en Veiligheid en Economische Zaken sluiten daarbij aan. Er is nog geen sprake van een crisisoverleg, zegt het ministerie. Daar wordt nu allerlei informatie geïnventariseerd, ook over wat andere landen doen. Duitse inlichtingdiensten denken dat de gaspijplijn Nord Stream 1 waarschijnlijk onherstelbaar is beschadigd, meldt het Duitse dagblad Tagesspiegel. Beide buizen van Nord Stream I zouden voorgoed onbruikbaar zijn, tenzij ze snel worden gerepareerd. Als dat niet gebeurt, zullen ze door het binnenstromende zoute water gaan roesten. Een van de twee leidingen van Nord Stream 2 is nog wel te gebruiken. Kazachstan heeft groeiende moeite om de tienduizenden Russen, die hun vaderland ontvluchten vanwege de mobilisatie, onderdak te bieden. Desondanks worden de grenzen niet gesloten.  Bij dit registratiecentrum in de grootste Kazachse stad Almaty komen veel Russen binnen:  Verslaggever Mattijs van de Wiel volgt de Oekraïense vluchtelingen in zijn wijk. Zij kwamen sinds maart één keer per week samen in de lokale pizzeria, op de vaste sluitingsdag. Maar vanaf volgende week is er geen wekelijkse Oekraïense huiskamer meer. Het wordt teruggebracht naar twee keer per maand. De reden is een ander gevolg van de Russische inval: de energierekening van de pizzeria. Klik hier voor de radioreportage.  Apple heeft het grootste Russische sociale netwerk, VKontakte, uit de App Store gehaald. Dat meldt VK, het moederbedrijf van het sociale netwerk. De app blijft wel werken op telefoons waarop VKontakte al is geïnstalleerd. Het bedrijf zegt wel dat er problemen kunnen zijn met meldingen of betalingen. Tegen een journalist van techsite The Verge heeft Apple gezegd dat de maatregel volgt op sancties tegen Rusland die zijn ingesteld door het Verenigd Koninkrijk. Een of meerdere eigenaren van het moederbedrijf staan op de Britse sanctielijst, aldus Apple. Rusland eist uitleg van Apple over de keuze. De door Rusland geïnstalleerde bestuurshoofden van Cherson en Loegansk hebben aan de Russische president Poetin gevraagd om de Oekraïense regio's bij Rusland in te lijven. Ze doen dat nadat Rusland bekend had gemaakt dat de burgers van vier Oekraïense regio's bij schijnreferenda hebben gestemd voor aansluiting bij Rusland. De bestuurder van Cherson, Vladimir Saldo, schreef op zijn Telegram-account dat de inwoners van de regio "een historische keuze" hebben gemaakt in het voordeel van Rusland. In de Oekraïense regio's Donetsk en Zaporizja zijn ook frauduleuze referenda gehouden. Ook daar werd volgens Rusland massaal gestemd om de regio's Russisch grondgebied te maken. Oekraïne en het Westen erkennen het referendum, waarvan de uitslag vannacht bekend werd gemaakt, niet. De uitslag stond namelijk van te voren al vast. Als Rusland overgaat tot annexatie, dan valt zo'n 15 procent van het Oekraïense grondgebied in Russische handen. De Zweedse kustwacht meldt dat de hoeveelheid gas die uit de beschadigde pijpleiding Nord Stream 1 stroomt, onveranderd is. Gisteren werden gaslekken vastgesteld bij Nord Stream 1 en 2 en bleken er voor die tijd explosies bij de pijpleidingen te zijn gemeten. Er wordt inmiddels aangenomen dat de pijpleidingen gesaboteerd zijn, en onderzoek gedaan naar wat er is gebeurd.  De Poolse regering heeft een steunpakket van zo'n 5 miljard euro aangekondigd om de energierekening betaalbaar te houden voor huishoudens. Ook in Polen zijn de energieprijzen flink gestegen sinds de Russische invasie van Oekraïne en de importbeperkingen. De energieprijs wordt komend jaar bevroren tot een van tevoren bepaalde gebruikslimiet. Iedereen die méér gas en stroom gebruikt gaat voor dat deel van de rekening een hoger tarief betalen. Het komt in grote lijnen overeen met het prijsplafond dat in Nederland wordt ingevoerd. De Poolse regering geeft ook eenmalig geld aan mensen die elektriciteit gebruiken om hun huis te verwarmen. Een raketinslag heeft een aantal transformators in de Oekraïense regio Charkov vernietigd. Onderzoekers zijn ter plekke om de schade op te nemen. In de regio Charkov wordt hevig gevochten. Oekraïense troepen boekten er recent grote terreinwinst, Russische militairen proberen het laatste deel van het bezette gebied in handen te houden.  Er werd al lang over gespeculeerd, maar na acht jaar heeft de eigenaar van de beruchte Russische paramilitaire organisatie Wagner Group zich kenbaar gemaakt. Zakenman Jevgeni Prigozjin, beter bekend als 'de kok van Poetin', zegt in een verklaring trots te zijn dat zijn huurlingenorganisatie de belangen van zijn land in Oekraïne heeft weten te verdedigen. Het is opvallend dat de 61-jarige Prigozjin naar voren treedt. De Wagner Groep is vanwege de grove schendingen van mensenrechten gebaat bij anonimiteit. In de afgelopen jaren klaagde Prigozjin mediabedrijven aan die over zijn link met de militie berichtten. Canada gaat nieuwe sancties instellen tegen Rusland vanwege de schijnreferenda die in delen van Oekraïne zijn gehouden. Op basis van de gemanipuleerde uitslag lijkt Rusland de vier regio's waar de peiling is gehouden, te gaan annexeren. "We willen nieuwe sancties opleggen aan personen en entiteiten die medeplichtig zijn aan deze poging om de soevereiniteit van Oekraïne te ondermijnen. Dat geldt ook voor iedereen die verantwoordelijk is voor het aanhoudende en zinloze bloedvergieten in dat land", aldus de Canadese premier Justin Trudeau. Hij zegt verder, evenals de rest van het Westen. de uitslag van de referenda niet te erkennen. De Europese Unie gaat de infrastructuur voor de energievoorziening, zoals pijpleidingen over land en op de zeebodem, beter beveiligen. Dat zegt de buitenlandcoördinator Josep Borrell. Directe aanleiding voor de maatregel zijn de lekken in de gaspijpleidingen Nord Stream 1 en 2, als gevolg van explosies. "Alle beschikbare informatie wijst erop dat de lekken het gevolg zijn van een opzettelijke daad", zei Borrell in een verklaring. Hij verduidelijkte niet wat er concreet wordt gedaan om de energie-infrastructuur in de EU beter te beveiligen. De EU werkt mee aan onderzoek naar wat er precies is gebeurd met de gasleidingen, op zo'n 80 meter diepte voor de Deense kust. Reservisten die door de Russische president Poetin zijn opgeroepen om mee te vechten in de oorlog met Oekraïne, zijn onderweg naar de legerbases voor hun training. Ook in Sebastopol, een havenstad op de in 2014 geannexeerde Krim, namen de opgeroepen mannen afscheid van hun gezinnen en families. De vermoedelijke sabotage van de gaspijpleidingen Nord Stream 1 en 2 zijn geen directe aanval op Zweden, zegt minister Ann Linde van Buitenlandse Zaken tegen een Zweedse publieke zender. "Dit is geen aanval op Zweden omdat de lekkages buiten ons grondgebied vallen", zei Linde. "Het is een internationaal incident." Ze voegde eraan toe dat de Amerikaanse minister van Buitenlandse zaken Anthony Blinken hulp heeft aangeboden om erachter te komen wat er met de pijpleidingen gebeurd is. Gisteren bleek dat er grote hoeveelheden gas weglekken uit de pijpleidingen, en dat er voorafgaand aan die ontdekking explosies waren gemeten. Onderzoek wijst uit dat een ongeluk is uitgesloten, zei premier Frederiksen van Denemarken. In totaal zijn er drie lekken ontdekt. Het Deense leger deelde beelden van de zichtbare gevolgen van de gaslekken:  Als gevolg van de hoge energiekosten dreigt de economie van Slowakije in te storten. Dat zegt premier Eduard Heger tegen de Financial Times. Vanwege de oorlog in Oekraïne zijn de energiekosten in heel Europa sterk gestegen. Heger zegt dat Slowakije een kapitaalinjectie van de Europese Unie nodig heeft van miljarden euro's om de economie overeind te houden. De premier waarschuwde ook dat zijn regering genoodzaakt is om de energiebedrijven in het land te nationaliseren, mocht er geen geld uit Brussel komen. Duitsland nationaliseerde vorige week het grote energiebedrijf Uniper om te voorkomen dat de energiesector in het land in zou storten. De Oekraïense president Zelensky noemt de illegale Russische referenda in vier Oekraïense regio's een farce. "Deze schijnvertoning in de bezette gebieden kun je niet eens een imitatie van een referendum noemen", zei hij in een nachtelijke videoboodschap. Zelensky zei dat Oekraïne de vier regio's zal blijven verdedigen. Ook belooft hij spoedig met goed nieuws van het front te komen, maar hij gaf geen details. "We boeken vooruitgang en zullen ons land bevrijden." De Verenigde Staten bereiden een nieuwe wapenleverantie aan Oekraïne voor, melden Amerikaanse overheidsfunctionarissen aan persbureau Reuters. Het wapenpakket zou een waarde hebben van 1,1 miljard euro en wordt binnenkort officieel aangekondigd. De Amerikanen zouden van plan zijn nog meer geavanceerde Himars-raketsystemen met bijbehorende munitie naar Oekraïne te sturen. Ook gaan er anti-dronewapens en radarsystemen die kant op.||https://nos.nl/liveblog/2446272-oekraine-krijgt-meer-raketsystemen-van-vs-ruim-de-helft-van-nord-stream-gas-weggelekt
2022-09-28||Elektriciteit op Cuba uitgevallen door orkaan|| Orkaan Ian heeft zoveel schade veroorzaakt aan het elektriciteitsnet op Cuba, dat er geen stroom meer kan worden geleverd. Volgens de beheerder van het Cubaanse stroomnet proberen monteurs de problemen zo snel mogelijk te verhelpen. In de hoofdstad Havana hebben enkele gebouwen nog wel stroom, dankzij noodaggregaten. Zo brandt het licht nog bij een aantal hotels. De orkaan is over het westelijk deel van het land getrokken en heeft geleid tot overstromingen, beschadigde huizen en omgevallen bomen: Tot nu toe is er een dode gemeld. Er is nog geen totaalbeeld van de schade. Naar verwachting wint de orkaan vandaag boven de Golf van Mexico verder aan kracht voordat hij Florida bereikt. Ian is nu een orkaan van de derde categorie, maar zwelt mogelijk aan tot categorie vier (de op een na hoogste). Er wordt veel regen verwacht en er kunnen windsnelheden tot 250 kilometer per uur worden gehaald. In de westelijke kustplaatsen Tampa en St. Petersburg vrezen de autoriteiten voor grote schade. Er wordt 25 centimeter regen verwacht in Tampa, een regio waar meer dan 3 miljoen mensen wonen. Delen van de Amerikaanse staat hebben al meer dan een eeuw niet te maken gehad met zulk extreem weer. Meer dan 2,5 miljoen mensen zijn gewaarschuwd voor het noodweer of hebben opdracht gekregen om hun huis te verlaten. Gouverneur Ron DeSantis doet een dringend beroep op inwoners om adviezen van de autoriteiten op te volgen:||https://nos.nl/artikel/2446271-elektriciteit-op-cuba-uitgevallen-door-orkaan
2022-09-28||Jip van den Toorn wint Inktspotprijs|| De Inktspotprijs, voor de beste politieke tekening van het parlementaire jaar, is dit jaar toegekend aan Jip van den Toorn. Zij krijgt hem voor haar tekening Milieubewust, die op 10 mei in de Volkskrant stond. De jury roemt de spotprent die hypocrisie blootlegt in tijden van klimaatverandering. "De tekenaar weet op doeltreffende en humoristische wijze het hypocriete gedrag van de milieubewuste mens te hekelen. De kleuren zijn fris, de vorm uiterst doeltreffend. Wie deze fraaie tekening ziet, moet lachen, maar kijkt tegelijkertijd in de spiegel." De Inktspotprijs bestaat sinds 1994. Er waren vijf tekeningen genomineerd. Behalve Van den Toorn waren de genomineerden Jos Collignon, Tjeerd Royaards, Marco Jeurissen en Pieter Geenen. In de jury zaten dit jaar hoogleraar Nederlandse taal- en letterkunde Lotte Jensen, striptekenaar Eva Hilhorst, journalist Pelle Matla, historicus Zihni Özdil en cabaretier Katinka Polderman. De prijs werd uitgereikt in Perscentrum Nieuwspoort in Den Haag. Vorig jaar won Kamagurka de Inktspotprijs.||https://nos.nl/artikel/2446270-jip-van-den-toorn-wint-inktspotprijs
2022-09-28||Uitslagen schijnreferenda Oost-Oekraïne maken weg vrij voor illegale Russische annexatie || De Russische bezettingsautoriteiten in het oosten van Oekraïne claimen dat inwoners van de regio's Loehansk, Donetsk, Zaporizja en Cherson massaal hebben gestemd om door Rusland ingelijfd te worden. De percentages na de schijnreferenda zouden vrijwel overal ruim boven de 90 procent uitkomen. De bekendmakingen maken de weg vrij voor Rusland om de gebieden eenzijdig te annexeren. Die annexaties zullen internationaal niet of nauwelijks worden erkend. Alleen enkele landen die zwaar geïsoleerd zijn of sterk afhankelijk van Rusland zullen naar verwachting overgaan tot erkenning. Daarbij valt te denken aan Noord-Korea, Syrië, Cuba en Venezuela. Met Rusland bevriende landen als Servië, Kazachstan en Turkije hebben al te kennen gegeven de inlijving niet te zullen erkennen. De referenda zijn in beginsel al illegaal omdat Rusland juridisch niets te zeggen heeft over Oekraïens grondgebied. Daarbij was er op geen enkele manier sprake van vrije keuze. Afgelopen dagen kwam naar voren dat inwoners die nog zijn achtergebleven onder zware druk moesten stemmen. Daarbij moesten ze vaak in het bijzijn van een ambtenaar het vakje 'ja' inkleuren of verbaal doorgeven wat hun keuze was. Los daarvan zijn veel inwoners van de regio's op de vlucht geslagen, of al omgekomen in de oorlog.||https://nos.nl/artikel/2446269-uitslagen-schijnreferenda-oost-oekraine-maken-weg-vrij-voor-illegale-russische-annexatie
2022-09-28||SCP: meerderheid vrouwen blijft deeltijdwerken als kinderen groot zijn|| De meeste vrouwen die in deeltijd zijn gaan werken nadat ze kinderen hadden gekregen, blijven dat ook doen als hun kinderen groter zijn. In een nieuw rapport onderzoekt het Sociaal en Cultureel Planbureau (SCP) waarom deze vrouwen met 'grote kinderen' relatief weinig blijven werken, ook nadat hun zorgtaken zijn afgenomen. Dat veel beleid gericht is op jonge moeders en minder op deze 'vergeten groep', zien de onderzoekers als een van de oorzaken. "Bij deeltijdwerken denken we aan moeders met kleine kinderen," zegt SCP-onderzoeker Wil Portegijs. "Daarom zijn de maatregelen ook daarop gericht: denk aan kinderopvang, ouderschapsverlof of combinatiekorting." Voor oudere moeders zijn nauwelijks stimulerende maatregelen, zegt ze. Ze noemt dat spijtig: "Want de grootste groep in deeltijd werkende vrouwen heeft geen kleine kinderen meer, daar zit dus veel arbeidspotentieel." Als deze vrouwen meer zouden werken, kan dat tekorten oplossen. "Ook in de zorg en in het onderwijs, want daar werken veel vrouwen." Het is bekend dat Nederland kampioen deeltijdwerken is, maar door de krapte op de arbeidsmarkt is meer personeel hard nodig. Ook helpt het de vrouwenemancipatie vrouwen vaker voltijd werken: ze worden financieel onafhankelijk en hebben een grotere kans op hogere functies, aldus het SCP. De helft van de moeders is wel meer gaan werken toen hun kinderen ouder werden. Vooral vrouwen die niet of maar een of twee dagen werkten toen hun kinderen klein waren deden dit. Gemiddeld nam de werkweek van de moeders toe met bijna een dag, van 13,9 naar 21 uur. Dat is inclusief moeders die helemaal niet werken. Als je die niet meerekent, is het gemiddelde 25,5 uur. Driekwart van de vrouwen die weer of meer zijn gaan werken, gaf aan dat de afgenomen zorg voor hun kind meespeelde. Maar zeker niet alle vrouwen die zeggen dat hun kinderen hen nauwelijks meer nodig hebben, zijn meer gaan werken. Dat komt volgens het onderzoek doordat er nog veel andere factoren een rol spelen bij deze keuze. Zo wordt blijkens het onderzoek vaak een beroep gedaan op moeders voor mantelzorg. "Ook werkgevers kunnen een grote rol spelen," vervolgt Portegijs. "Zelden wordt vrouwen expliciet gevraagd of ze weer meer willen werken, werkgevers zien het vaak als een gegeven. Daar is veel winst te behalen." Al helemaal omdat deeltijdwerken "erin slijt", volgens Portegijs. "Dat is waarom het rapport 'Eens deeltijd, altijd Deeltijd' heet." De vrouwen uit het onderzoek die wel weer meer zijn gaan werken, deden dat bijvoorbeeld omdat ze hun baan leuk vinden en graag meer kans willen op een hogere functie. Daarnaast vergoot de behoefte aan meer en eigen inkomen de kans dat vrouwen meer gaan werken. Maar er zijn dus veel andere overwegingen waardoor vrouwen uiteindelijk toch niet of maar een beetje meer gaan werken. Het kabinet is bezig een 'voltijdsbonus' vorm te geven, om daar wat aan te doen. Volgens dit plan krijgen werknemers een financiële beloning als ze ervoor kiezen om voltijd gaan werken. In het begrotingsdebat vorige week kreeg een motie van D66 en de VVD hierover een ruime meerderheid. Details over de hoogte van de bonus, de financiering ervan en in welke sectoren deze zal gelden zijn nog onbekend. Portegijs betwijfelt of dit plan gaat werken voor oudere moeders. "Uit mijn onderzoek en onderzoek van het CPB blijkt dat oudere vrouwen weinig gevoelig zijn voor financiële prikkels." Ook vindt ze het onverstandig om alleen een bonus te geven voor voltijd werken. "Dat is nogal een stap, een dag meer werken zou ook enorm helpen. Als je de lat zo hoog legt gaan misschien minder mensen proberen om eroverheen te springen."||https://nos.nl/artikel/2446268-scp-meerderheid-vrouwen-blijft-deeltijdwerken-als-kinderen-groot-zijn
