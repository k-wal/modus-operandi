2022-09-23||Buffers centrale bank slinken door hoge rente, zegt DNB-president Knot|| De buffers van De Nederlandsche Bank (DNB) worden aangetast door de flink gestegen rentes, zegt bankpresident Knot. Voor de komende jaren verwacht DNB miljarden aan verliezen. In het ergste geval moeten die verliezen worden bijgepast door de Nederlandse staat (de enige aandeelhouder van DNB). Dat staat in een brief van Knot aan minister van Financiën Kaag. "De buffers waar DNB over beschikt kunnen flinke schokken opvangen, maar zijn niet onbeperkt", schrijft Knot. De buffer is op dit moment ruim 11 miljard euro. In het decennium voor de coronapandemie kocht DNB voor miljarden aan bedrijfsobligaties op om de kwakkelende economie te stimuleren en de lage inflatie op te krikken. Tijdens de coronapandemie gebeurde iets soortgelijks om de economie te ondersteunen. Maar de extreme prijsstijgingen van de laatste maanden hebben geleid tot een ommekeer in het monetair beleid. De centrale banken in de eurozone proberen de inflatie nu juist af te remmen door de rente te verhogen, zodat de vraag afneemt en prijzen dalen. "DNB ervaart de financiële gevolgen van deze ommekeer." De centrale bank is vooral veel geld kwijt aan vergoedingen die banken krijgen voor geld dat ze bij de centrale bank stallen. Die vergoedingen nemen fors toe door de gestegen rentes. Maar de inkomsten uit de opgekochte obligaties blijven tegelijkertijd laag. "Voor dit jaar verwachten we een beperkt verlies. Voor de komende jaren zijn de verwachte cumulatieve verliezen echter aanzienlijk", schrijft Knot. Hij houdt rekening met verliezen van zo'n 9 miljard euro tussen 2023 en 2026 door de hoge rentes. In bepaalde scenario's kunnen de verliezen nog verder oplopen en kunnen de buffers opraken. De centrale bank mag korte tijd in de min staan, maar niet te lang volgens de Europese regels. Zelf de buffers aanvullen is lastig in de huidige omstandigheden. "Mocht het tekort echter te groot of de verwachte winsten te laag zijn, dan kunnen aanvullende maatregelen nodig zijn om een solide balans te herstellen", waarschuwt Knot. "In een uiterst geval kan een kapitaalstorting vanuit de aandeelhouder nodig zijn." Dat is dus de Nederlandse staat.||https://nos.nl/artikel/2445754-buffers-centrale-bank-slinken-door-hoge-rente-zegt-dnb-president-knot
2022-09-23||Strukton-eigenaar Sanderink verdacht van omkoping bij Saudisch megaproject|| Zakenman Gerard Sanderink wordt samen met oud-directieleden van zijn bouwbedrijf Strukton verdacht van omkoping bij een project in Saudi-Arabië. Dat bevestigt de advocaat van Sanderink, nadat het Financieele Dagblad had bericht over een onderzoek van het Openbaar Ministerie. Het onderzoek draait om een opdracht voor een groot metroproject in de Saudische hoofdstad Riyad, dat Sanderinks bouwbedrijf Strukton in 2013 als deel van een consortium kreeg. Het was de grootste order ooit voor Strukton. In 2019 deed de FIOD een inval vanwege die deal. Tot vandaag was het onduidelijk waartoe die inval zou leiden, maar volgens het FD wordt Sanderink (74) verdacht van het "feitelijk leidinggeven aan ambtelijke omkoping" van een Saudische prins om de klus binnen te halen. De inmiddels overleden prins zou het project van een miljard euro hebben gegund in ruil voor steekpenningen. Sanderink en ook Strukton spreken via hun advocaat Paul Acda de verdenkingen met klem tegen. Acda benadrukt verder dat er nog geen sprake is van vervolging van Sanderink en dat het onduidelijk is of die vervolging er komt. Hij laat weten dat er nog geen dagvaarding is verstuurd door het OM. "Voor zover mij bekend loopt er enkel een verdenking en onderzoek", zegt Acda. Sanderink haalde de afgelopen jaren veelvuldig het nieuws door een slepende vete met zijn ex-geliefde en het rumoer rond zijn huidige partner Rian van Rijbroek, een zelfverklaard internetdeskundige. Het leidde tot onrust bij de bedrijven van Sanderink. Zo is Sanderink ook eigenaar van IT-bedrijf Centric, een van de grootste IT-bedrijven van Nederland. In juni vertrok nog de hele directie bij dat bedrijf na een conflict met Sanderink.||https://nos.nl/artikel/2445749-strukton-eigenaar-sanderink-verdacht-van-omkoping-bij-saudisch-megaproject
2022-09-23||Schulden, ziektes en honger volgen op watersnood in Pakistan|| Ramesh Kumar en zijn zwangere vrouw zijn twee van de honderdduizenden Pakistanen die in de afgelopen maanden alles zijn kwijtgeraakt door de overstromingen. Hun huis, gemaakt van hout en riet, is ingestort. Hun katoenoogst bij de plaats Nawabshah in de buurt is grotendeels verloren. "Ik heb de landeigenaar gevraagd onze schuld kwijt te schelden, maar hij weigerde. Hij zei: je moet me terugbetalen", zegt Ramesh. Hij krijgt geen salaris, maar deelt in de winst die de landeigenaar maakt op de oogst. Wanneer er geen winst is, zoals nu, maar verlies, moet Ramesh voor de helft van de gemaakte kosten opdraaien. Dit is heel gebruikelijk op het platteland van Sindh, de zwaarst getroffen provincie van Pakistan. Zo raken talloze landarbeiders diep in de schulden, zegt activist Akram Khaskheli. "En de enige manier waarop ze de landeigenaren kunnen terugbetalen, is door te werken. Dat is een vorm van dwangarbeid, die we door de overstroming weer zien toenemen." Arme mensen hadden het al zwaar in Pakistan, door de pandemie en een voortdurende economische crisis, waardoor voedsel steeds duurder is geworden. "De overstromingen zullen voedselonzekerheid en ondervoeding waarschijnlijk versterken voor miljoenen Pakistanen", waarschuwde de Wereldvoedselorganisatie deze week. Dat zegt ook Parveen Eijaz, een arts die zwangere vrouwen begeleidt in een opvangkamp met ruim 4000 mensen in de stad Hyderabad. "In dit kamp alleen al zitten 88 zwangere vrouwen", vertelt ze. "We geven ze voedingssupplementen en het advies gezond te eten. Maar zodra het water een beetje wegtrekt, gaan ze terug naar hun dorp, en daar zijn allerlei risico's. Mensen hebben geen toegang tot schoon drinkwater en er staat nog veel stilstaand water in de velden, waardoor er veel muggen zijn." Niet alle daklozen zitten in georganiseerde kampen met medische hulp. Door heel Sindh zitten mensen in tenten langs de kant van de weg, meters verwijderd van stilstaand water, bij temperaturen tot 40 graden. In de provincie werden deze week alleen al 134.000 gevallen van diarree en 44.000 gevallen van malaria gemeld. In de regionale hoofdstad Karachi belanden dagelijks honderden mensen in het ziekenhuis met knokkelkoorts. Meer dan 300 mensen in de provincie stierven aan ziektes gerelateerd aan de overstromingen, naast de ruim 1500 doden die door de watersnood vielen. Binnen het kamp slapen Fazal, zijn zwangere vrouw Suraiya en hun zoontje van anderhalf in een kamer van een nieuw schoolgebouw, dat nog niet in gebruik was. Door heel Pakistan worden 5000 scholen als noodopvang gebruikt. Ook zijn bijna 24000 scholen onbruikbaar geworden door waterschade. Talloze kinderen lopen hierdoor onderwijs mis. Fazal en zijn gezin hebben geen muggennet om zich tegen malaria en knokkelkoorts te beschermen. Ook weet hij niet hoe hij het advies van dokter Eijaz kan opvolgen. "Ik krijg er hoofdpijn van, ik blijf maar denken: we hebben geen geld voor dit kind dat de wereld in komt", zegt hij. "Hoe kan ik ze eten geven?" Hij pakt het dunne armpje van zijn zoontje vast. "Hij was eerder dik, maar nu is zijn gezondheid heel slecht." Het gezin had een huis gemaakt van modder, dat waarschijnlijk niet meer overeind staat. Geld voor de bus om te gaan kijken heeft Fazal niet. "Het water steeg tot onze nek, en er ontstonden gaten in het dak. Toen zijn we gevlucht met alleen de kleding die we aanhebben. Onze geit is verdronken." "Het grootste probleem de komende maanden wordt ondervoeding", zegt dokter Ejiaz. "En als zwangere vrouwen en moeders niet goed eten, hebben ze ook niet genoeg melk voor hun baby's. Ik maak me zorgen dat alle hulp die het land binnen komt, de allerarmste mensen in afgelegen dorpen niet gaat bereiken." Ook activist Akram maakt zich zorgen om ondervoeding. Hij wijst op het water op het katoenveld dat landarbeider Ramesh Kumar bewerkt. "Normaal wordt er vanaf 15 oktober tarwe gezaaid. Maar als het water nog niet weg is, dan kan dat niet. En dan is er volgend jaar geen tarweoogst. Terwijl de meeste mensen hier niet kunnen overleven zonder tarwe." Vooralsnog zit er genoeg voorraad in de graanschuren van Pakistan. Maar hoe dat zit als er volgend jaar flink minder geoogst kan worden, is niet duidelijk. En hoewel het water in veel delen van het land wegtrekt, kan het in Sindh, een belangrijke provincie voor de graanproductie, nog maanden duren voordat het helemaal is verdwenen.||https://nos.nl/artikel/2445747-schulden-ziektes-en-honger-volgen-op-watersnood-in-pakistan
2022-09-23||Kustwacht redt twee Algerijnen op gestolen waterscooter op Noordzee|| De Kustwacht heeft twee Algerijnen op de Noordzee gered die met een gestolen waterscooter naar Engeland probeerden te komen. De mannen van 18 en 20 jaar waren gespot door een schip. Dat heeft daarop de Kustwacht ingeschakeld. Een kustwachtvliegtuig was als eerste ter plaatse en hield de mannen op de jetski in de gaten. Daarna zijn ze met een helikopter uit het water gehesen en naar Rotterdam gebracht. Beide mannen waren onderkoeld. In Rotterdam stond een ambulance voor ze klaar, net als de Zeehavenpolitie. Ook de waterscooter is uit het water gehaald en overgedragen aan de politie. De Vlaamse publieke omroep VRT meldt dat de jetski werd gestolen in Bredene, in West-Vlaanderen. De waterscooter werd gestolen uit een afgesloten garage en was eigendom van de reddingsdienst in Bredene. De politie in die plaats kijkt "op een later tijdstip hoe we de jetski opnieuw tot in Bredene krijgen".||https://nos.nl/artikel/2445746-kustwacht-redt-twee-algerijnen-op-gestolen-waterscooter-op-noordzee
2022-09-23||Onder dwang of in ruil voor een raam stemmen Oekraïners voor annexatie door Rusland|| Een oude vrouw staat in het portiek van haar flat, omstuwd door pro-Russische cameraploegen. De medewerker van het 'mobiele stembureau' houdt een formulier vast, terwijl zij 'ja' aankruist. Ze heeft gestemd in een 'referendum' voor aansluiting van de regio Donetsk bij Rusland. "Ik vond het erg leuk om mee te doen", zegt ze in de propagandavideo. Dit is het beeld dat Rusland graag wil uitdragen: massaal enthousiasme in de bezette gebieden van Oekraïne voor aansluiting bij Rusland. Maar gesprekken met inwoners laten een ander beeld zien van de georkestreerde stembusgang: mensen worden onder zware druk gezet om mee te werken aan de nepreferenda. Vooropgesteld: de stembusgang is onwettig, niet eerlijk en onvrij. Meer daarover lees je in dit artikel. En de stemming zelf verloopt ook op een ongeloofwaardige manier, zo blijkt uit verklaringen van ooggetuigen. In de zelfverklaarde volksrepubliekjes Donetsk en Loegansk, waar Oekraïne sinds 2014 geen controle meer over heeft, bestaat een aanzienlijk pro-Russisch geluid, deels gevoed door jarenlange Russische propaganda. Veel inwoners zijn vervreemd geraakt van 'Kiev' en hebben vooral behoefte aan rust, zegt Artjom, bewoner van de stad Donetsk. "Er is geen weg terug meer, na alles wat er is gebeurd." In de gebieden die sinds de Russische invasie van dit jaar zijn bezet, is geen sprake van een aanzienlijke pro-Russische beweging. Van Cherson tot Marioepol en van Severodonetsk tot Berdjansk laten bewoners via Telegram weten dat zij in hun omgeving geen voorstanders van aansluiting bij Rusland kennen. Deze vier regio's worden, als het aan Rusland ligt, geannexeerd: Het 'referendum' houdt de bewoners daarom niet bezig. "Het verandert de zaak toch niet: we staan nu al onder Russische controle", zegt iemand uit Marioepol. Meerdere inwoners in Marioepol zeggen niet eens te weten waar het 'stemmen' plaatsvindt. "Ik heb geen flauw idee waar ik heen zou moeten áls ik zou willen stemmen", zegt Artem. "We hebben geen enkele informatie gekregen", vertelt Elvira. De 'referenda' duren vijf dagen, waarbij alleen op de laatste dag alle 'stembureaus' open zijn. Op de andere dagen komen 'mobiele stembureaus' langs in flatgebouwen en wijkkantoren. Ook worden stemmers thuis opgehaald door militairen, vertelt een man uit Melitopol. "Dan kun je niet weigeren om mee te werken. In dat geval krijg je grote problemen." Hij maakte naar eigen zeggen vanochtend deze foto in de stad, waarop te zien zou zijn dat ouderen gedwongen worden naar een stemlocatie te lopen: Ook Serhii uit Cherson zegt dat mensen gedwongen worden mee te werken aan het 'referendum'. "Tegenstemmen is simpelweg niet mogelijk", zegt hij. Op Telegram circuleren verschillende video's van mensen die op straat een stemformulier ondertekenen, zonder mogelijkheid tot stemgeheim en in het bijzijn van agenten of militairen. Aleksandr Strjoek, de gevluchte burgemeester van de grotendeels verwoeste stad Severodonetsk (regio Loegansk), raadt zijn inwoners aan om zoveel mogelijk binnen te blijven gedurende het 'referendum'. "Dat advies is de enige hulp die ik nu kan bieden", zegt hij via Zoom vanuit Dnipro. "Voor mensen die onder druk een ja-stem uitbrengen kan ik alleen maar begrip hebben." Twee mensen zeggen dat ze uit voorzorg naar een datsja zijn gereisd, uit vrees voor de 'mobiele stembureaus' in de steden. Hoewel de communicatie met bezet gebied moeizaam verloopt, staat burgemeester Strjoek in contact met burgers in de stad. Zij vertellen hem dat uitgerekend vandaag humanitaire hulp wordt verstrekt. "Maar mensen moeten daarvoor wel hun paspoortgegevens afstaan, zodat de Russen die kunnen gebruiken om als 'stem' mee te nemen", zegt de burgemeester in ballingschap. "Vorige week gingen militairen al langs bij zwaar beschadigde huizen om gratis de ramen te vervangen, ook weer in ruil voor paspoortgegevens." Inwoners van Marioepol vermoeden dat op soortgelijke wijze stemmen zijn 'opgehaald'. "Even geleden is er een volkstelling geweest, zodat ze weten wie er nog in de stad zijn. En zo weten ze uit wiens naam een vóór-stem kan worden uitgebracht", zegt een vrouw. Verder zijn er tekenen dat Russische militairen in de bezette gebieden deelnemen aan de 'referenda'. Meerdere (pro-Russische) Telegramkanalen hebben beelden verspreid van militairen die een stem uitbrengen. Ook een vrouw uit Cherson vertelt dat militairen gisteren tegen haar zeiden dat ze mee zouden doen met de stemming. De afgelopen maanden zijn, soms tegen betaling, Russische paspoorten uitgedeeld in de regio. Daarom 'mag' iemand met een Russisch paspoort stemmen in het illegale referendum. De leider van de zelfverklaarde 'volksrepubliek Donetsk', Denis Poesjilin, was uiteraard wel blij om te 'stemmen': Eén gevoel komt in alle gesprekken met bewoners in bezet gebied naar voren: angst. "Vooral ouderen zijn heel bang", zegt een man uit Melitopol die medische hulp biedt aan ouderen in zijn stad. "Ik probeer ze gerust te stellen, maar ik heb eigenlijk geen woorden om ze te troosten." Anna uit Cherson weet zichzelf wel te troosten. "Ik heb gehoord dat het Oekraïense leger dichtbij de stad is", appt ze. "Dus ik hoop dat we nog voor het einde van het nepreferendum worden bevrijd." Verslaggever Sander van Hoorn ontmoette mensen die vandaag vertrokken uit Zaporizja, waar ook een schijnreferendum wordt gehouden. Ze zijn angstig, ziet hij: ||https://nos.nl/artikel/2445743-onder-dwang-of-in-ruil-voor-een-raam-stemmen-oekrainers-voor-annexatie-door-rusland
2022-09-23||Rutte hamert bij VN op eensgezindheid tegen Rusland: 'Kies voor goede kant'|| Premier Rutte heeft vrijdag bij zijn speech in de Algemene Vergadering van de Verenigde Naties gehamerd op eensgezindheid binnen de VN tegen Rusland. "Dit is het moment om aan de goede kant van de geschiedenis te staan", zei hij in de vergaderzaal in New York. Volgens Rutte voert de Russische president Poetin "een oorlog van agressie" in Oekraïne, die zich nog kan uitbreiden. "Hij zal niet stoppen bij Oekraïne als wij hem nu niet tegenhouden", zei Rutte. De premier veroordeelde het Russische oorlogsgeweld scherp: Te lang is volgens Rutte gedacht dat het "puur retoriek" was op de momenten dat Poetin het einde van de Sovjet-Unie omschreef als grootste geopolitieke catastrofe van de twintigste eeuw. "Maar achteraf reflecteert het een gevaarlijk wereldbeeld." Het is daarom cruciaal dat de internationale gemeenschap als één blok staat voor de grondbeginselen van de VN en tegen Rusland, zei de premier, waarbij Nederland "met zijn bondgenoten" Oekraïne in ieder geval onvoorwaardelijk zal blijven steunen. "Op welke manier dan ook, zo lang als nodig is." Rutte stipte in zijn VN-speech ook de klimaatproblematiek aan en de noodzaak om op dat vlak "snel beloftes waar te maken", maar het grootste gedeelte van zijn toespraak ging over de oorlog in Oekraïne. Aan het begin sprak hij bijvoorbeeld over opgroeien in de Koude Oorlog en de bepalende rol van de recent overleden oud-Sovjetleider Michail Gorbatsjov bij het einde van die periode. "Hij had de moed om, uit principe, te kiezen voor vrijheid en de mensheid", zei Rutte. Het onderstreept volgens hem dat er "altijd een keuze is" en dat Rusland op dit moment "aan de verkeerde kant van de geschiedenis" staat. Hij sloot zijn speech af door hierop terug te grijpen. "We kunnen niet terug naar een tijdperk van imperialistische oorlogen, gruweldaden en massagraven", zei Rutte. "Dus voor degenen die nog geen keuze hebben gemaakt: dit is het moment om dat te doen en aan de goede kant van de geschiedenis te staan."||https://nos.nl/artikel/2445736-rutte-hamert-bij-vn-op-eensgezindheid-tegen-rusland-kies-voor-goede-kant
2022-09-23||Steun voor Iraniërs: betogers in Den Haag verbranden hoofddoeken en knippen haar|| Ook in Den Haag is gedemonstreerd naar aanleiding van de dood van de 22-jarige Iraanse Mahsa Amini. De vrouw stierf vorige week nadat ze in Teheran door de religieuze politie was opgepakt omdat ze haar hoofd niet had bedekt. Dat moet volgens de strikte kledingvoorschriften die Iran kent. Volgens ooggetuigen werd ze na haar arrestatie in een politiebusje mishandeld. Wereldwijd en in Iran klinken woedende reacties op de dood van Amini. Iraanse vrouwen verbranden hun hoofddoek en knippen hun haar af. In verschillende steden zijn grote protesten uitgebroken, waarbij ook anti-regeringsleuzen worden gescandeerd en onder meer "Dood aan de dictator" wordt geroepen, verwijzend naar ayatollah Khamenei. Ook bij het Tweede Kamergebouw in Den Haag klinkt onder meer "Dood aan Khamenei", "Weg met de dictatuur", "Weg, weg, moordenaar". Zo'n honderd betogers staan daar met Iraanse vlaggen en spandoeken. Net als bij de protesten in Iran knippen enkele vrouwen hun haar af, anderen verbranden hoofddoeken. Terwijl betogers in Den Haag opriepen tot de val van het Iraanse regime, liet een deel van de vrouwen de schaar in hun haar zetten: De organisatie zegt steun voor Iraanse vrouwen te missen in Nederland en wil graag dat de Tweede Kamer een statement maakt tegen het Iraanse regime. Medeorganisator Shirin Ghahramani is erg geraakt door het protest in Iran, zei ze vanochtend in het NOS Radio 1 Journaal. "Ik heb erg veel respect voor de demonstranten daar en ben erg trots op hoe ze zich verzetten tegen de dictatuur en tegen de schending van de mensenrechten in Iran." Ze ziet de nieuwste protestbeweging als een uiting van de frustratie die in vele jaren opgebouwd. "Die onrust was er altijd al. Mensen zijn er zo klaar mee. Het regime probeert al 43 jaar zijn islamitische normen en waarden op de maatschappij te drukken. Daarbij zijn vrouwen het primaire doelwit, bijvoorbeeld met een wet die het verplicht om een hijab te dragen." Verbaasd over de omvang van de vele protesten is Ghahramani niet. "Mahsa Amini is eigenlijk de laatste druppel. Mensen denken: wij zijn misschien wel de volgende Mahsa. Daar zitten ze niet op te wachten." Wat haar wel verbaast is hoever de betogers ditmaal durven gaan. "De Islamitische Republiek staat erom bekend dat ze protesten erg hard aanpakt", benadrukt ze.||https://nos.nl/artikel/2445725-steun-voor-iraniers-betogers-in-den-haag-verbranden-hoofddoeken-en-knippen-haar
2022-09-23||Werkstraffen tot 100 uur voor protest bij huis minister Van der Wal|| Een deel van de betogers die eind juni demonstreerden bij het huis van minister Van der Wal voor Stikstof, krijgt werkstraffen tot 100 uur en voorwaardelijke celstraffen tot een maand. De rechter in Zutphen noemt het onacceptabel om een politicus thuis op te zoeken met een grote groep. "Dit is zuivere intimidatie." De boeren demonstreerden 28 juni bij het huis van minister Van der Wal voor Stikstof. Daarbij braken ze onder meer door een politieafzetting heen en leegden ze een giertank in de buurt van de woning, waar de minister op dat moment niet was maar haar echtgenoot en kinderen wel. Acht deelnemers kregen de werkstraf van 100 uur en de voorwaardelijke celstraf van een maand opgelegd. Twee anderen kregen een werkstraf van 60 uur. De elfde en laatste verdachte die voor de rechter stond was minderjarig. Hij kreeg een taakstraf van 80 uur. De straffen vallen iets lager uit dan het Openbaar Ministerie had geëist. Het OM wilde dat er voorwaardelijke celstraffen van twee maanden opgelegd zouden worden en pleitte voor werkstraffen van 120 uur. Volgens de officier van justitie was er sprake van een "doelbewuste poging tot intimidatie". De verdachten, die in de rechtszaal hun frustratie uitten over de stikstofplannen van het kabinet, zeiden dat ze nooit de bedoeling hebben gehad om iemand te bedreigen. Ze zouden zich alleen hebben willen laten horen en de meesten zeiden dat ze dat op een andere manier hadden moeten doen. Minister van der Wal zei vanochtend dat ze het goed vindt dat het OM bovenop de zaak zit. Ze vond de ervaring "superheftig" en noemt het terecht dat de groep zich bij de rechter moet verantwoorden, al liet ze een verder oordeel volledig aan de rechter. Rond de boerenprotesten werden meer dan honderd mensen opgepakt. Het Openbaar Ministerie heeft tot nu toe beslist om 26 verdachten voor de rechter te brengen. De zaken tegen zeven verdachten zijn afgedaan met bijvoorbeeld een boete, drie zaken zijn geseponeerd en over 24 verdachten moet het OM nog beoordelen of ze voor de rechter moeten komen.||https://nos.nl/artikel/2445724-werkstraffen-tot-100-uur-voor-protest-bij-huis-minister-van-der-wal
2022-09-23||Windmolens Groningen krijgen zwarte wiek om botsing met vogels te voorkomen|| Zeven windmolens in Groningen krijgen een zwarte wiek in de hoop dat vogels er minder vaak tegenaan vliegen, meldt RTV Noord. Het zou kunnen leiden tot 70 procent minder dode vogels, blijkt uit onderzoek. In Noorwegen was een test met de zwarte wieken al succesvol. De provincie Groningen gaat nu een soortgelijke test doen in Windpark Eemshaven. "We willen eerst kijken of het hier ook goed werkt, mede op advies van de Noorse onderzoekers. Daar zijn maar weinig vogels en maar een paar soorten. In de Eemshaven hebben we veel meer vogelsoorten, dit is een heel belangrijk trekpunt", zegt Allix Brenninkmeijer, waddenecoloog van de provincie. En dus werden de wieken zwart geschilderd: Brenninkmeijer legt uit waarom vogels makkelijk tegen een wiek van een grote windmolen vliegen en wat het effect van een zwarte wiek is. "Vogels hebben een ander brein dan mensen, zij zien die ronddraaiende wieken als een soort vage vlek." "Die vlek zetten ze in hun hersenen uit, waardoor ze er niet meer op letten. Dan worden ze geraakt. Als je een van de drie wieken een ander kleurtje geeft, wordt het vlekpatroon onderbroken en dan zien ze het opeens wel en letten ze er wel op." Volgens Brenninkmeijer gaan er jaarlijks per windmolen in Nederland zo'n twintig vogels dood door ertegenaan te vliegen. "Maar er zijn ook twee molens aan de rand van het Wad die alleen al meer dan honderd slachtoffers per molen per jaar maken." Vandaag gingen schilders de lucht in om een van de wieken zwart te verven. Op een wiek gaat ongeveer veertien kilo verf. Per molen zijn schilders drie dagen bezig.||https://nos.nl/artikel/2445723-windmolens-groningen-krijgen-zwarte-wiek-om-botsing-met-vogels-te-voorkomen
2022-09-23||Jongeren wereldwijd spijbelen voor klimaat, ook in overstroomd Pakistan|| Tienduizenden jongeren zijn de straat op gegaan voor de protestactie Fridays for Future. Ze vragen aandacht voor het klimaat door te spijbelen. In onder andere Duitsland, Italië, Japan en India vulden de demonstrerende jongeren de straten. Waar de protesten op sommige plekken kleinschalig zijn, waren er in steden als Milaan en Berlijn meer dan 10.000 jongeren aanwezig. In Nederland betogen jongeren vanmiddag in Arnhem. Fridays for Future ontstond in 2018, toen klimaatactiviste Greta Thunberg begon met staken om klimaatsverandering onder de aandacht te brengen. De actie om op vrijdagen te spijbelen om het klimaat onder de aandacht te brengen werd overgenomen door jongeren over de hele wereld. De protestacties van vandaag zijn bewust zes weken voor de de klimaatconferentie van Sharm-el-Sheikh gepland, waar landen die kwetsbaar zijn voor klimaatverandering willen aandringen op compensatie voor verwoestingen als gevolg van het veranderende klimaat. De 27ste editie van de klimaatconferentie van de Verenigde Naties wordt van 7 tot 18 november gehouden. Op sociale media delen jongeren hun aanwezigheid bij de demonstraties. Op foto's is te zie hoe ze zich op spandoeken uitspreken over het voorstel van de kwetsbare landen en zich zorgen maken over het gevaar van overstromingen. Ook in Pakistan, dat momenteel getroffen is door heftige overstromingen, doen scholieren mee aan Fridays for Future. "Vandaag staat Pakistan op de voorgrond, morgen kan de klimaatverandering jou raken," schrijft de Pakistaanse tak van de jongerenbeweging.||https://nos.nl/artikel/2445722-jongeren-wereldwijd-spijbelen-voor-klimaat-ook-in-overstroomd-pakistan
2022-09-23||Toezichthouder: energiebedrijven in de fout met tariefsverhoging|| Energiebedrijven die hun tarieven per 1 oktober willen verhogen hebben dat veel te laat aangekondigd. Die bedrijven, waaronder Essent, Eneco en Greenchoice, moeten consumenten daar wettelijk 30 dagen van tevoren over informeren. De Autoriteit Consument en Markt (ACM) krijgt vragen en klachten van consumenten, bevestigt de toezichthouder na berichtgeving van RTL Nieuws. Volgens de toezichthouder mogen de energiebedrijven niet afwijken van de wettelijke regel, ook niet midden in een energiecrisis met forse prijsstijgingen. "Dit is de regelgeving zoals hij is", zegt woordvoerder Tjitte Mastenbroek. "Je moet als klant altijd de optie hebben om over te stappen naar een andere leverancier." Via de website van de ACM kunnen klanten een klacht indienen bij hun energieleverancier als hun gewijzigde tarief eerder ingaat dan over 30 dagen. "Wij krijgen hierover berichten en wijzen hen erop dat die termijn geldt. Wij hebben een voorbeeldbrief die kan worden gebruikt om zo'n klacht in te dienen." Eneco ontkent dat het de tarieven te laat aankondigde. Klanten kregen dinsdag te horen dat hun tarief per 1 oktober omhoog gaat. "Daarmee handelen wij volgens onze algemene voorwaarden", laat het bedrijf weten. Daarin zou staan dat Eneco altijd 10 dagen van tevoren de aankondigen doet. "Wij gaan er hierbij van uit dat wij aan alle wet- en regelgeving voldoen. " Ook Essent kondigde dinsdag een prijsverhoging aan per 1 oktober. "Dat is het snelst dat we konden vanwege de onrustige markt", zegt de woordvoerder. Essent is nu in gesprek met de ACM over de regels. "We proberen het echt zo laag mogelijk te houden, maar dat gaat niet meer", zegt het bedrijf over de tariefsverhoging. Wat het voor Essent betekent als klanten massaal bezwaar maken, weet het bedrijf nog niet. "Dat zoeken we nog uit." Met de voorbeeldbrief maak je bezwaar tegen de tariefwijziging en vraag je de leverancier te bevestigen dat die 30 dagen na de aankondiging ingaat. Dat zou dus betekenen dat het hogere tarief op zijn vroegst in de derde week van oktober van kracht wordt. Als de energiemaatschappij hier niet op reageert, of niet komt met een oplossing komt, kan een consument naar de onafhankelijke Geschillencommissie of naar de rechter stappen, aldus de ACM, die waakt over de concurrentieverhoudingen in Nederland. Over verdere gevolgen voor de energiebedrijven kan de ACM niks zeggen. "Wij wijzen er gewoon op wat de consumentenregels zijn, daar moeten bedrijven zich aan houden. Als dat niet het geval is, hebben wij tips en adviezen. Telefonisch en dus online." "Heel erg opvallend", noemt een woordvoerder van de Consumentenbond de situatie. "Als die 30 dagen moeten worden gehanteerd zoals de ACM dat zegt, dan hebben een heleboel energieleveranciers wat uit te leggen." Volgens de Consumentenbond is het voor consumenten goed nieuws dat ze bezwaar kunnen maken, maar zijn er wel kanttekeningen. "De vraag is wat ze ermee op schieten. Ze gaan dan een bezwaarprocedure in die misschien maanden duurt. Mogelijk hoeven ze dan met terugwerkende kracht pas per 1 nov het hogere tarief te betalen. Maar het is allemaal wel verwarrend en onduidelijk." De ACM zegt wel dat er met de prijsverhoging op zich niks mis is. De toezichthouder kan optreden bij wat het "onredelijk hoge vergoedingen" noemt, maar daar is nu geen sprake van, zegt de woordvoerder. Als energiemaatschappijen hun prijzen verhogen, moeten ze dit melden aan de ACM. Die heeft vervolgens modellen om te berekenen of deze prijzen terecht zijn. "Er zit geen maximum aan het tarief dat ze mogen rekenen."||https://nos.nl/artikel/2445718-toezichthouder-energiebedrijven-in-de-fout-met-tariefsverhoging
2022-09-23||Russen snel gemobiliseerd, 'mogelijk ook zonder militaire ervaring'|| In heel Rusland is de mobilisatie voor de oorlog in Oekraïne in volle gang. Op beelden is te zien dat families huilend afscheid nemen van hun vaders en echtgenoten, die vervolgens in bussen worden weggereden. President Poetin kondigde woensdag een 'gedeeltelijke mobilisatie' aan. Defensieminister Sjojgoe zei dat dat ging om 300.000 reservisten. De vraag is nu hoe gedeeltelijk die mobilisatie is, en wie er precies moeten gaan vechten. Volgens de onafhankelijke krant Novaja Gazeta gaat het om veel hogere aantallen. De krant bracht naar buiten dat in het decreet van Poetin een geheime paragraaf zit. Volgens een anonieme bron uit presidentiële kringen staat daarin dat er tot een miljoen Russen gerekruteerd mogen worden. Het Kremlin noemt dat "leugens" en ontkent het. Kort na Poetins toespraak werd het rekruteren in hoog tempo in gang gezet. "Het is opvallend hoe snel het gaat. In het hele land is de mobilisatie al gaande", ziet Laura Starink, als Ruslanddeskundige verbonden aan kennisplatform Raam op Rusland. De avond na de toespraak kwamen video's naar buiten van mannen die uit hun dorp werden opgehaald. Dit gebeurde vooral in noodtempo in afgelegen, oostelijke regio's als Jakoetië en Boerjatië, waar veel etnische minderheden wonen. Russen zijn verdeeld over de mobilisatie, en sommigen geven openlijk kritiek: De mobilisatie leidt tot grote onrust onder de bevolking, nu er ook berichten verschijnen op sociale media van mannen die zonder gevechtservaring lijken te worden opgeroepen. Een van de redenen is dat lokale bestuurders zich aan vooraf opgelegde quota moeten houden. "Volgens de defensieminister gaat het alleen om Russen met militaire ervaring, maar er zijn ook al studenten uit de collegebanken gehaald en willekeurige mensen van hun bed gelicht", zegt Starink. Russische autoriteiten proberen de onrust in te dammen door te benadrukken dat er niemand zonder gevechtservaring opgeroepen wordt. In Rusland is elke man dienstplichtig en moet hij een jaar het leger in. Voor studenten en mensen met medische aandoeningen geldt een uitzonderingspositie. De taferelen doen denken aan het stalinistische tijdperk aan het begin van de twintigste eeuw, zegt Starink. "Poetin kondigde het als gedeeltelijke mobilisatie aan, zodat de klap niet te hard aankomt. Wel doet hij het op een dreigende manier. Iedereen die weigert, krijgt een gevangenisstraf van tien jaar opgelegd." Nadat Poetin het volk had toegesproken gingen duizenden Russen de straat op om te demonstreren. Zeker 1300 demonstranten werden opgepakt. Een deel van hen kwam het protest duur te staan. "Een aantal is meteen gemobiliseerd", weet Starink. "Er gaan verhalen rond over demonstranten die werden gearresteerd en meteen daarna de mobilisatiepapieren in handen gedrukt kregen met de boodschap: je gaat naar het front. We weten niet of ze een fatsoenlijke training krijgen." Met de nieuwe aanwas van soldaten is het einde van de oorlog voorlopig nog niet in zicht. "Mensen die nu opgeroepen worden, moeten tot het einde van de oorlog blijven vechten", zegt Starink. Dit is vastgelegd in het decreet. Soldaten die tot nu toe meevochten in Oekraïne stonden onder contract en mochten dat opzeggen. "De mobilisatie laat zien dat Rusland denkt dat de oorlog nog heel lang gaat duren." Ook kwam de mobilisatie niet op een willekeurig moment. Vandaag beginnen 'referenda' in het oosten van Oekraïne over aansluiting bij Rusland. Daar valt weinig te kiezen, want de uitslag staat vantevoren al vast. "Met de annexatie van gebieden breidt Poetin het Russische grondgebied uit", zegt Starink. Alleen gecontracteerde en goed getrainde militairen mogen in het buitenland vechten, reservisten moeten op Russisch grondgebied blijven. "Als je de grens verlegt, kun je zeggen dat Oekraïne in de Donbas op Russisch grondgebied vecht. En daarmee vecht het Westen ook tegen Rusland." Russen nemen afscheid van geliefden bij mobilisatiecentra, voordat ze de bus in stappen:||https://nos.nl/artikel/2445715-russen-snel-gemobiliseerd-mogelijk-ook-zonder-militaire-ervaring
2022-09-23||Kabinet wil aanpak witwassen verfijnen|| Het kabinet wil bij de aanpak van witwassen het toezicht op notarissen, advocaten en aanbieders van cryptodiensten verbeteren. Tegelijk moet het voor individuele bedrijven met een hoog witwasrisico juist makkelijker worden om een bankrekening te openen. De ministers Kaag van Financiën en Yesilgöz van Justitie en Veiligheid schrijven aan de Tweede Kamer dat er al allerlei regels zijn om het witwassen van grote sommen geld via schimmige constructies tegen te gaan en dat "de basis op orde is". Uitgangspunt is dat bedrijven in het financieel-economisch verkeer hun klanten goed kennen, dat ze weten met wie ze zaken doen en dat ze voorkomen dat ze worden gebruikt door criminelen. Het gaat daarbij onder meer om banken. Ook voor niet-financiële instellingen, zoals notarissen, advocaten en crypto-aanbieders, zijn er verplichtingen, maar die wil het kabinet aanscherpen. Ook zij zullen voortaan een klantenonderzoek moeten doen. "De aanpak van witwassen staat bij dit kabinet hoog op de prioriteitenlijst", benadrukken de ministers. Het kabinet erkent dat de strenge regels ook onbedoelde gevolgen kunnen hebben. Zo krijgen mensen vaak met hoge financiële drempels te maken, alleen maar omdat ze in een bepaalde sector werken. Ze kunnen dan bijvoorbeeld geen bankrekening openen. Voorbeelden daarvan zijn sekswerkers en autohandelaren. Kaag en Yesilgöz willen dat de focus wordt verplaatst van een hele sector naar een individuele afweging.||https://nos.nl/artikel/2445714-kabinet-wil-aanpak-witwassen-verfijnen
2022-09-23||Vier uur wachten op de boot van en naar Texel door storing|| Door een storing op een van de veerboten moeten mensen uren wachten op een boot van en naar Texel. Vanmiddag liep de wachttijd zowel op Texel als in Den Helder op naar vier uur. Door de storing vaart er maar één boot, waardoor er dit weekend geen extra afvaarten mogelijk zijn, schrijft NH Nieuws. Het is niet duidelijk of de wachttijden het hele weekend zo lang blijven. Vrijdag is meestal een drukke dag voor de veerboten. De storing begon vorig weekend al en de oorzaak is volgens exploitant TESO nog altijd niet duidelijk. Het zal dit weekend niet meer lukken om het probleem op te lossen. "Hoe spijtig het ook is, ze moeten aansluiten in de rij. We verwachten dat de hoogste piek op Texel voorbij is. In Den Helder weten we het nog niet", aldus TESO. De Texelse Courant meldt dat er vanochtend op het eiland al een lange file stond als gevolg van de storing.||https://nos.nl/artikel/2445712-vier-uur-wachten-op-de-boot-van-en-naar-texel-door-storing
2022-09-23||Ministerraad neemt gasbesluit over Groningenveld: waakvlam of toch meer?|| De ministerraad besluit vandaag hoeveel gas er komend gasjaar (van 1 oktober tot 30 september) uit de Groningse bodem moet worden gehaald. Maandag wordt in Groningen bekendgemaakt wat de uitkomst is. Traditiegetrouw krijgt gaswinningsbedrijf NAM voor 1 oktober -het begin van het nieuwe gasjaar- het definitieve gasbesluit van het ministerie van Economische Zaken te horen. Vijlbrief wil het veld in ieder geval het komende jaar nog open houden door 11 putten op 'de waakvlam' te zetten. Daarvoor is volgens hem nodig dat er nog 2,8 miljard kuub gas wordt gewonnen. Daarmee kunnen compressoren die nodig zijn om het gas uit de grond te krijgen blijven werken en de resterende putten kunnen operationeel blijven. Onder zijn voorganger Eric Wiebes zijn al putten afgedicht met beton, omdat de gaswinning in 2022 helemaal zou stoppen. Er is veel druk op Vijlbrief om de gaswinning toch weer te verhogen, vanwege een mogelijk gastekort in de winter en de hoge gasprijzen. Maar de staatssecretaris wil vooralsnog niet meer gas winnen, omdat de winning in Groningen nog steeds niet veilig is. Er moeten nu al duizenden panden worden versterkt, met de huidige lage productie. Als de productie weer wordt verhoogd stijgt het seismische risico en moeten er, afhankelijk van de hoeveelheid te winnen gas, veel meer huizen versterkt worden om aan de landelijke veiligheidseisen te voldoen. Vijlbrief legt in de NOS-NPO Radio 1 podcast Gronings gas, gewonnen of verloren? uit dat hij regelmatig naar Groningen gaat om daar van gedupeerden te horen tegen welke problemen zij aanlopen bij de schade-afhandeling en de trage versterkingsoperatie. Zeker 13.000 panden moeten worden versterkt zodat ze niet direct instorten bij zwaardere bevingen. Daar moet, ondanks de nu al verlaagde productie, nog steeds rekening mee worden gehouden. De verhalen van de Groningers sterken hem in de overtuiging dat er zo snel mogelijk een einde aan de gaswinning moet komen. Maar zegt hij ook: "Ik sta enorm onder druk, ik hoop dat ik dat gevecht win." Wat Vijlbrief betreft gaat de gaskraan alleen verder open als huizen niet meer kunnen worden verwarmd of mensen in gevaar komen, bijvoorbeeld doordat ziekenhuizen en verzorgingshuizen niet meer kunnen worden verwarmd, of als er een tekort is aan dieselolie. Ambulances en legerwagens rijden op dieselolie, dat wordt gemaakt met aardgas. Over scenario's "Wat als...?" wil Vijlbrief het nog niet hebben, die zijn sowieso dit jaar nog niet aan de orde, stelt hij. In april volgend jaar moet hij besluiten over het vullen van de gasopslagen in Norg en Grijpskerk voor de winter van 2023-2024. Pas dan wil hij het daarover hebben. Geruchten dat bij een gastekort toch weer 45 miljard kuub gas uit Groningen gewonnen gaat worden, wijst hij van de hand. "45 miljard kuub is technisch sowieso niet mogelijk. En ook 20 is voor de veiligheid veel te veel en 10 eigenlijk ook." Een veel gehoord argument om de gaskraan toch verder open te draaien is de huidige hoge gasprijs. Maar volgens Vijlbrief zal meer Gronings gas de prijs niet doen dalen. "Ik ben econoom en de meeste economen zijn het met mij eens dat meer gas winnen in Groningen geen effect heeft op de prijs. De gasmarkt is een hele grote markt, die gaat over vele miljarden kubieke meters. De economie leert dat als je daar maar een klein beetje aan toevoegt, dat dat geen invloed heeft op de prijs. Daar komt nog bij dat Gronings gas een ander soort (laagcalorisch) gas is dan die op de wereldmarkt", legt Vijlbrief uit.||https://nos.nl/artikel/2445709-ministerraad-neemt-gasbesluit-over-groningenveld-waakvlam-of-toch-meer
2022-09-23||Miljarden aan belastingverlagingen Groot-Brittannië, vooral rijksten profiteren|| Uitgebreide belastingverlagingen, een geschrapte verhoging van de sociale lasten, korting op de overdrachtsbelasting voor huizen en investeringen in infrastructuur en economie. De Britse minister van Financiën Kwarteng heeft een uitgebreid pakket maatregelen gepresenteerd om de kwakkelende economie een impuls te geven. De plannen kosten de regering-Truss miljarden, zowel in uitgaven als misgelopen inkomsten: 45 miljard pond door de belastingverlagingen bijvoorbeeld en 60 miljard voor een prijsplafond op energiekosten. Maar de kersverse premier is ervan overtuigd dat het geld kan worden terugverdiend als de economie erdoor aantrekt. Economisch herstel was het belangrijkste dossier dat Truss wachtte toen ze begin deze maand partijgenoot Johnson opvolgde. Kosten van levensonderhoud en energie zijn enorm gestegen, de inflatie schiet door de 10 procent. In verschillende sectoren uitten Britten door stakingen hun onvrede. Met enige vertraging door de rouwperiode voor koningin Elizabeth maakt het kabinet nu bekend wat het wil gaan doen. Het valt op dat er gekozen is vooral hogere inkomensgroepen te helpen: de hoogste belastingschijf van 45 procent voor inkomens boven de 150.000 pond verdwijnt, een bonusplafond voor bankiers wordt geschrapt en vooral rijkeren houden meer geld over nu een verhoging van de sociale lasten niet doorgaat. Deze groep profiteert met zelfs het meest van de stop op energiekosten. Truss zet onvervalst in op deze 'trickle-downeconomie', het idee dat als rijkeren meer geld hebben, iedereen door hun uitgaven profiteert. Het kabinet redeneert bijvoorbeeld dat door de overdrachtsbelasting te schrappen voor huizen onder de 250.000 pond, huizenbezitters meer zullen uitgeven aan een likje verf of een nieuwe keuken. "Er zijn te veel obstakels voor bedrijven", zei minister Kwarteng bij de presentatie van zijn 'mini-begroting' in het Lagerhuis. "We hebben een nieuwe aanpak nodig, gericht op groei." Labour spreekt er schande van dat het geld vooral naar rijkeren in de samenleving stroomt. Dat hun geld zou doorsijpelen naar de rest van de samenleving, noemde economiewoordvoerder Reeves een achterhaald idee. "De premier en minister van Financiën zijn twee wanhopige gokkers die een verliezende hand blijven spelen." Opvallend genoeg kwam er ook uit Truss' eigen partij kritiek op dat de regering de plannen niet heeft doorgerekend om te kijken wat het effect op de economie zal zijn. Volgens Truss was daar geen tijd voor, maar parlementariër Mel Stride, voorzitter van het Treasury Committee, vindt dat er in tijden van wantrouwen juist meer openheid moet komen. "Als markten nerveus naar staatsobligaties kijken en onze munt onder druk staat, is het tijd voor meer transparantie. Er moet duidelijk worden gemaakt dat de belastingverlagingen of andere maatregelen fiscaal verantwoord zijn." Critici waarschuwen dat de rekening voor dit pakket bij toekomstige generaties kan komen te liggen. Hoe hoog die precies zal zijn is nog onduidelijk: Kwarteng gaf er maar weinig details over hoe het kabinet alles wil financieren. "Nog nooit heeft een regering zo veel geleend en zo weinig uitgelegd", zei Reeves dan ook over de plannen. "Wat heeft de minister te verbergen?" De financiële markten reageerden ook huiverig. Het Britse pond zakte nog verder weg ten opzichte van de dollar, naar het laagste punt in 37 jaar tijd. De waarde van kortlopende staatsobligaties "zinkt als een baksteen", schreef persbureau Reuters, met waarschijnlijk het grootste waardeverlies op één dag sinds 2009.||https://nos.nl/artikel/2445703-miljarden-aan-belastingverlagingen-groot-brittannie-vooral-rijksten-profiteren
2022-09-23||Frits van Eerd treedt tijdelijk terug als directeur van Jumbo|| Frits van Eerd treedt tijdelijk terug als algemeen directeur van Jumbo. Hij werd vorige week opgepakt als verdachte in een witwasaffaire. Vorig weekend is hij vrijgelaten, maar hij blijft verdachte. Van Eerd zou hebben besloten om zich terug te trekken in overleg met zijn familie en de raad van commissarissen. "Dit is in het belang van Jumbo en maakt het ook mogelijk voor Frits om zich volledig te concentreren op zijn persoonlijke situatie", schrijft het bedrijf in een persbericht. "De familie Van Eerd, de raad van commissarissen en het directieteam respecteren dit moedige besluit en zeggen hem alle steun toe in de komende periode." Eerder zei het bedrijf al dat het een heftige periode was voor iedereen en dat het binnenkort met meer informatie zou komen. Op korte termijn verwacht het bedrijf meer te kunnen vertellen over de verdere aansturing van Jumbo. De witwaszaak kwam vorige week aan het licht, toen de politie en de FIOD invallen deden in woningen in Noord-Brabant en Drenthe. Er werd ook een inval gedaan bij de woning van Van Eerd in Heeswijk-Dinther. Negen mensen werden aangehouden. De hoofdverdachte is een 58-jarige man uit de gemeente Aa en Hunze, in Drenthe.||https://nos.nl/artikel/2445702-frits-van-eerd-treedt-tijdelijk-terug-als-directeur-van-jumbo
2022-09-23||Doden en gewonden bij explosie moskee in Kabul|| In de Afghaanse hoofdstad Kabul is vanmiddag een luide explosie geweest voor de Wazir Akbar Khan Moskee. Daarbij zijn zeker zeven mensen om het leven gekomen en tientallen mensen gewond geraakt, zegt een door de Taliban aangestelde woordvoerder van de politie. Volgens het ministerie van Binnenlandse Zaken werd de explosie veroorzaakt door een autobom. De explosieven zouden zijn vastgemaakt aan een voertuig dat langs de weg bij de moskee stond. Toen gelovigen na het vrijdaggebed naar buiten kwamen, ging de bom af. Eerder meldden ooggetuigen aan Afghaanse media dat het ging om een magnetische bom. De Italiaanse hulporganisatie Emergency zegt dat er veertien slachtoffers zijn binnengebracht bij hun chirurgisch centrum in Kabul. Vier van hen waren al overleden bij aankomst. De afgelopen tijd zijn er vaker dodelijke aanslagen gepleegd in moskeeën tijdens het vrijdagmiddaggebed. Een aantal van die aanslagen werd opgeëist door terreurbeweging Islamitische Staat. Over de aanslag van vandaag is nog geen motief of dader bekend.||https://nos.nl/artikel/2445701-doden-en-gewonden-bij-explosie-moskee-in-kabul
2022-09-23||OM eist werkstraffen en voorwaardelijke celstraffen tegen protestboeren|| In de rechtszaal in Zutphen staat een deel van de boeren en sympathisanten terecht die betrokken waren bij het uit de hand gelopen protest bij het huis van minister van der Wal voor Stikstof. In totaal staan er nu elf voor de rechter. Het Openbaar Ministerie, dat de actie ziet als een "doelbewuste poging tot intimidatie", eist werkstraffen en voorwaardelijke celstraffen tegen hen. Het boerenprotest op 28 juni bij het huis van Van der Wal, naar aanleiding van de stikstofplannen, eindigde in rellen. De demonstranten braken door een politieafzetting heen, waarna agenten het protest verlieten om zichzelf in veiligheid te brengen. Ook leegden de protesterende boeren een giertank in de buurt van de woning van de minister. Het OM eist werkstraffen van 120 uur en voorwaardelijke celstraffen van 2 maanden, met een proeftijd van 2 jaar. De officier van justitie beschreef in de rechtbank dat politieagenten tijdens het protest een shovel recht op zich zagen afkomen. "Ze renden voor hun leven." Op beelden is te zien dat de demonstranten stro in een politieauto gooiden: De verdachten uitten vandaag in de rechtszaal opnieuw hun frustratie over de stikstofplannen. "Zij maakt onze toekomst kapot", zei de 24-jarige Melvin M. uit Bathmen over minister Van der Wal. Wel gaf een andere verdachte, de 40-jarige Wilco W. uit Holten, toe dat het protest uit de hand was gelopen. "Toen de hakselaar begon te blazen, ging de knop om", zei hij. Een derde verdachte, de 20-jarige Rens H., zei dat hij niet was gegaan als hij had geweten dat het zo heftig zou worden. Volgens advocaat Maurice Stassen heeft de overheid het idee "dat een goed geoliede machine achter deze protesten zit", maar dat is volgens hem niet aan de orde. Verschillende verdachten lieten weten dat zij de strafeis hoog vinden. "Het was nooit de intentie om iemand te bedreigen", zei een van hen. Een andere verdachte had het gevoel terecht te staan "voor de hele groep". Een derde persoon zei dat het proces hem zwaar was gevallen. "Je zit in een cellencomplex en als je even mag luchten, praat je met andere mensen die daar zitten. Dat zijn echt zware jongens. Dan denk ik: worden we daarmee vergeleken? Dat valt me echt zwaar." Van der Wal noemde het vanochtend "onwijs goed" dat het Openbaar Ministerie er zo bovenop zit. "Het was superheftig en ik vind het terecht dat ze zich bij de rechter mogen verantwoorden. Maar dan is het ook aan de rechter om te oordelen." Van de elf verdachten is er één minderjarig. Waarschijnlijk doet de rechter aan het einde van de middag uitspraak in alle zaken.||https://nos.nl/artikel/2445699-om-eist-werkstraffen-en-voorwaardelijke-celstraffen-tegen-protestboeren
2022-09-23||Hilary Mantel (70) overleden, 'een van de grootste Engelse romanschrijvers'|| De Britse auteur Hilary Mantel is overleden. Ze is gisteren in het bijzijn van familie en vrienden "plotseling maar vredig" gestorven, heeft haar uitgever bekendgemaakt. Haar literair agent zegt tegen Britse media dat Mantel is overleden aan de gevolgen van een beroerte. Ze is 70 jaar geworden.  Haar eerste roman verscheen in 1985. Maar haar literaire doorbraak kwam in 2009, met de historische roman Wolf Hall over de opkomst van Thomas Cromwell als machtigste persoon aan het hof van Hendrik VIII van Engeland. Voor die roman kreeg ze de prestigieuze Man Booker Prize. Na Wolf Hall volgden nog twee boeken over Cromwell: Het boek Henry (2012) en De spiegel en het licht (2020). Van de trilogie over de staatsman en vertrouweling van de illustere Engelse koning zijn wereldwijd meer dan 5 miljoen exemplaren verkocht. De boeken zijn vertaald in 41 talen. Volgens historicus en Cromwell-biograaf Diarmaid MacCulloch heeft Mantel door het "opnieuw uitvinden" van Cromwell de "historische patronen gereset". In 2012 won de auteur voor het tweede deel van de trilogie opnieuw de Man Booker Prize. Ze was de eerste Brit en de eerste vrouw die de toonaangevende prijs twee keer won. Haar uitgever noemt Mantel een van de grootste Engelse romanschrijvers van deze eeuw. "Haar werken worden beschouwd als moderne klassiekers", zegt het bedrijf in een verklaring. "Ze zal enorm worden gemist." Ook Mantels redacteur Nicholas Pearson reageert verslagen op haar overlijden. Hij had Mantel vorige maand nog gezien, vertelt hij. "Ze vertelde toen enthousiast over de nieuwe roman waaraan ze was begonnen. Dat we niet meer van haar taal mogen genieten, is ondraaglijk." Een docent moderne literatuur van de Universiteit van Worcester twittert dat Mantel heeft laten zien wat de kracht van literatuur is: Bill Hamilton, sinds het begin van haar carrière de literair agent van Mantel, prijst haar humor, creatieve ambitie en historische inzicht. "E-mails van Hilary zaten vol kwinkslagen en grapjes", zegt hij. Volgens hem zal de auteur worden herinnerd om onder meer haar ruimhartigheid ten opzichte van andere beginnende schrijvers en haar vermogen om bij optredens het publiek te prikkelen. "Er hing altijd een zweem van buitenaardsheid om haar heen, omdat ze dingen zag en voelde die wij gewone stervelingen misten", zegt Hamilton. "Maar als ze eenmaal de behoefte voelde om de confrontatie aan te gaan, trok ze onbevreesd ten strijde. En dat allemaal tegen de achtergrond van chronische gezondheidsproblemen, waar ze stoïcijns mee omging." Mantel leed haar hele leven aan endometriose, een chronische ziekte waarbij weefsel dat lijkt op baarmoederslijmvlies buiten de baarmoeder groeit. De aandoening leidde bij de auteur tot onvruchtbaarheid. In september zei Mantel in een interview met de Financial Times nog dat haar gezondheid "onvoorspelbaar en een dagelijkse bron van spanning" was. Op de vraag of ze in een leven na de dood geloofde, antwoordde ze bevestigend, maar ze voegde eraan toe dat ze zich niet kon voorstellen hoe dat eruitziet. "Het universum wordt echter niet beperkt door mijn verbeeldingskracht."||https://nos.nl/artikel/2445698-hilary-mantel-70-overleden-een-van-de-grootste-engelse-romanschrijvers
2022-09-23||Strafzaak tegen vader en zoon rond fraude poppodium Waterfront komt ten einde|| De strafzaak tegen de vader en zoon die verdacht worden van miljoenenoplichting bij poppodium Waterfront in Rotterdam komt waarschijnlijk snel ten einde. De zaak tegen de vader vervalt omdat hij is overleden, tegen de zoon is onvoldoende bewijs. Het Openbaar Ministerie pleit voor vrijspraak. De gemeente Rotterdam werd tot 2016 voor circa acht miljoen euro opgelicht in de affaire. Het pand aan de Boompjeskade werd vanaf 2010 verhuurd voor feesten en concerten. Maar de huurder stopte na een paar maanden met het betalen van de huur, omdat het pand niet geschikt zou zijn voor horeca. De gemeente trok daarop veel geld uit om het poppodium te laten verbouwen. Het werk werd uitgevoerd door de vader van de huurder. Er werd voor miljoenen aan rekeningen ingediend. Daarbij werd flink gefraudeerd. Sommige klussen werden dubbel gefactureerd en andere verbouwingen werden helemaal niet uitgevoerd. Ze hielden dit volgens regionale omroep Rijnmond vier jaar lang vol tot een ambtenaar de fraude ontdekte. Twee ambtenaren werden ontslagen en een wethouder moest opstappen. De vader overleed in december 2020 in Turkije aan de gevolgen van corona. Hij vertrok naar dat land toen de fraude aan het licht was gekomen. Als hij nog had geleefd, had het OM naar eigen zeggen een forse straf geëist omdat hij "op een schaamteloze manier de gemeente en de belasting heeft opgelicht en de miljoenen waarschijnlijk in zijn buitenlandse zakken terecht zijn gekomen", zei de officier van justitie. Volgens het OM moet de zoon van de fraude geweten hebben. "Hij kreeg veel geld van zijn vader op zijn rekening gestort", aldus de officier. Toch pleit justitie voor vrijspraak omdat het onderzoek "onvoldoende wettig en overtuigend bewijs" heeft opgeleverd dat de zoon betrokken was bij het oplichten van de gemeente en het wegsluizen van het geld. Over twee weken beslist de rechtbank of ze meegaat in vrijspraak van de zoon. Of de gemeente Rotterdam ooit nog de miljoenen terug zal zien, is onduidelijk. Het Openbaar Ministerie weet niet waar het geld is gebleven.||https://nos.nl/artikel/2445697-strafzaak-tegen-vader-en-zoon-rond-fraude-poppodium-waterfront-komt-ten-einde
2022-09-23||Dodental schipbreuk migranten voor Syrische kust stijgt naar 77|| Het dodental van de scheepsramp met een migrantenboot voor de kust van Syrië is opgelopen naar 77, heeft een Libanese minister bekendgemaakt. Het schip was vertrokken uit Libanon en had voornamelijk Libanezen aan boord. De boot zonk twee dagen geleden in de Middellandse Zee ter hoogte van de Syrische havenstad Tartous, bevestigde de gouverneur van de gelijknamige provincie vanochtend. Hij hield het dodental toen nog op zestig, maar zei erbij dat er op het water nog steeds naar lichamen wordt gezocht. Zo'n twintig opvarenden zijn levend uit zee gehaald en naar het ziekenhuis gebracht. Overlevenden van de scheepsramp spreken van 120 tot 150 mensen aan boord, onder wie ook mensen uit Syrië en de Palestijnse gebieden. Ze probeerden Europa te bereiken om een beter leven op te bouwen. Het is nog onduidelijk waardoor het schip zonk.||https://nos.nl/artikel/2445690-dodental-schipbreuk-migranten-voor-syrische-kust-stijgt-naar-77
2022-09-23||Ruim 45 miljard dollar aan fraude met uitkeringen in VS tijdens pandemie|| In de Verenigde Staten hebben oplichters tijdens de coronapandemie voor meer dan 45 miljard dollar aan verzekeringsfraude gepleegd. Zij ontvingen illegaal werkloosheidsuitkeringen onder meer door burgerservicenummers van overleden mensen te gebruiken. Dat meldt de Amerikaanse federale toezichthouder. De criminelen gebruikten volgens The Washington Post meer dan 205.000 persoonsnummers van overleden mensen. Ook dienden criminelen werkloosheidsclaims in meerdere staten in, waardoor zij uit meer dan één staat geld kregen. De regering-Trump voerde het hulpprogramma in 2020 in, met als doel om huishoudens te steunen die door de coronapandemie werkloos waren geraakt. In de eerste vijf maanden van de pandemie maakten ruim 57 miljoen gezinnen gebruik van de regeling, waarmee zij wekelijks een uitkering ontvingen. Maar al snel bleek dat ook criminelen het gemunt hadden op het programma. De toezichthouder dacht aanvankelijk dat er fraude was gepleegd voor ongeveer 16 miljard dollar, maar liet onlangs weten dat het waarschijnlijk om een hoger bedrag ging. Ook nu waarschuwt de toezichthouder dat mogelijk nog niet alle fraude in beeld is, en dat het bedrag dus opnieuw hoger kan uitvallen.||https://nos.nl/artikel/2445688-ruim-45-miljard-dollar-aan-fraude-met-uitkeringen-in-vs-tijdens-pandemie
2022-09-23||Amerikaans vliegdekschip voor het eerst in bijna vijf jaar in Zuid-Korea|| In de haven van Busan in Zuid-Korea is voor het eerst in ruim vier jaar een Amerikaans vliegdekschip aangemeerd. Het nucleair aangedreven schip USS Ronald Reagan sluit zich aan bij Zuid-Koreaanse militaire trainingen. De gezamenlijke trainingen zijn een vorm van machtsvertoon na toenemende nucleaire bedreigingen van Noord-Korea. Eerder deze maand liet Noord-Korea een nieuwe kernwapenwet ingaan. Door de wet valt er niet meer met het land te onderhandelen over het bezit van kernwapens. Ook kan het land een preventieve nucleaire aanval automatisch uitvoeren bij bedreiging. Dit jaar deed Noord-Korea een recordaantal rakettesten. Noord-Korea gaf eerder dit jaar Zuid-Korea de schuld van de corona-uitbraak in het land. Activisten gebruiken ballonnen om pamfletten tegen het dictatoriale regime over de zwaarbeveiligde grens van het land te sturen. Noord-Korea zei dat Zuid-Korea corona in deze ballonnen verspreidde. Hierdoor verslechterden de banden nog meer. De laatste keer dat er in de regio gezamenlijke militaire trainingen plaatsvonden, was in 2017. In Zuid-Korea zijn 28.500 Amerikaanse troepen gestationeerd om bescherming te bieden tegen mogelijke aanvallen van Noord-Korea. Zo kwam het vliegdekschip de haven binnen:||https://nos.nl/artikel/2445682-amerikaans-vliegdekschip-voor-het-eerst-in-bijna-vijf-jaar-in-zuid-korea
2022-09-23||24 jaar cel voor man die groep vrouwen aanviel in China || Een Chinese man heeft 24 jaar cel gekregen na een vechtpartij met een groepje vrouwen in de stad Tangshan. Behalve voor de vechtpartij werd Chen Jizhi ook bestraft voor lidmaatschap van een criminele organisatie en andere misdaden. Vijf anderen werden ook gestraft, onder anderen iemand die een slachtoffer dat de politie wilde bellen bedreigde. Op videobeelden van het gevecht is te zien hoe Chen in een restaurant een vrouw benaderde en zijn hand op haar rug legde. Toen zij de avances afwees, sloeg hij haar uit het niets vol in het gezicht. Daarna ontstond een grote vechtpartij tussen de vrouw en haar vriendinnen en kameraden van Chen, waarbij werd geschopt, geslagen en gegooid met glaswerk. Bij de worsteling raakten twee van de vrouwen gewond. Een van hen kwam hard op haar rug terecht toen ze over een stoel werd geduwd, een ander werd aan haar haren het restaurant uit gesleept. Ze moesten dagenlang in het ziekenhuis worden behandeld. Op beelden van bewakingscamera's is te zien hoe snel het uit de hand liep: De videobeelden leidden in China tot verontwaardiging over geweld tegen vrouwen en hun behandeling in het algemeen. Op sociale media sprak men er schande van dat omstanders dit lieten gebeuren en de politie pas laat ingreep. Ook laaide een discussie over huiselijk geweld op. Politieonderzoek naar Chen concludeerde dat hij de leider was van een plaatselijke bende. De rechter veroordeelde hem voor verschillende misdaden over een langere periode, zoals het uitlokken van vechtpartijen, berovingen, kidnapping, een illegaal casino en mishandeling. 27 anderen kregen daar ook straffen voor, van zes maanden tot elf jaar. Het onderzoek naar de bende loopt nog: vorige maand zijn vijftien overheidsfunctionarissen aangeklaagd die de criminelen de hand boven het hoofd zouden hebben gehouden, onder wie acht politieagenten.||https://nos.nl/artikel/2445679-24-jaar-cel-voor-man-die-groep-vrouwen-aanviel-in-china
2022-09-23||Westerscheldetunnel tolvrij in 2025: ‘Zeeuws-Vlaanderen meer verbonden met rest van Zeeland’|| De Tweede Kamer stemde vannacht unaniem voor het eerder tolvrij maken van de Westerscheldetunnel. In 2025 moet de tunnel tolvrij zijn voor personenvervoer. Gedeputeerde Harry van der Maas is blij met de aangenomen motie. "We zijn nog nooit zo dicht bij een tolvrije Westerscheldetunnel geweest. Dit kan eigenlijk niet meer fout gaan. Het is een prachtig resultaat van een jarenlange lobby die we gevoerd hebben", zegt hij tegen Omroep Zeeland. Petra de Boevere van stichting Zeeland Tolvrij is gematigd positief. "De vlag hangt bij ons een beetje uit. We hebben in ieder geval al wat jaren gewonnen, maar de tunnel zou voor iedereen tolvrij moeten zijn." De Boevere doelt daarmee op het feit dat de tunnel voorlopig alleen voor personenauto's tolvrij wordt. "Als je de economie wil aanjagen, kun je vrachtverkeer niet laten betalen." Volgens Van der Maas is daar een reden voor. "We moeten eerst de effecten in kaart brengen. Een tolvrije tunnel zal een aanzuigend effect hebben. Er zal meer verkeer komen en dat heeft effect op de wegen en de luchtkwaliteit." De Boevere ziet ook de positieve effecten van een tolvrije Westerscheldetunnel voor de inwoners van Zeeuws-Vlaanderen. "Ik denk dat we ons gelijkwaardiger gaan voelen. We zijn nu erg gericht op België. Ik denk dat we ons meer verbonden gaan voelen met de rest van Zeeland. Ik ga die tolpoortjes in ieder geval niet missen." Voor het tolvrij maken van de tunnel moet de provincie extra geld bijleggen. Van der Maas is het daar niet mee eens. "Wij hebben al twintig jaar onze bijdrage geleverd door tol te betalen. Ik denk dat de Zeeuwen al genoeg hebben geïnvesteerd in de tunnel." Er is al jaren gesteggel over het wel of niet tolvrij maken van de tunnel. Lange tijd werd ervan uitgegaan dat de Westerscheldetunnel pas in 2032 tolvrij zou zijn, maar uit onderzoek in 2016 bleek dat dat ook vervroegd zou kunnen worden naar 2027. In 2020 verwierp de Tweede Kamer echter het voorstel om de tol te schrappen als compensatie voor het mislopen van de marinierskazerne. De SGP vindt dat een tolvrije tunnel in 2025 te lang op zich laat wachten. "Eerder dan 2025 moet kunnen. Wanneer het langer duurt, wil de SGP snel een nieuw tarievenbeleid vaststellen met lagere tarieven in de tussentijd", schrijft Statenlid Harold van de Velde op Twitter. Een personenauto moet nu 5 euro betalen per passage. Veelgebruikers betalen 2,50 euro per keer dat ze de tolpoortjes passeren.||https://nos.nl/artikel/2445678-westerscheldetunnel-tolvrij-in-2025-zeeuws-vlaanderen-meer-verbonden-met-rest-van-zeeland
2022-09-23||Rellende supporters van TOP Oss krijgen stadionverbod van een jaar|| Supporters van TOP Oss die afgelopen zaterdag zijn aangehouden na de rellen in Den Bosch krijgen een stadionverbod van een jaar, meldt Omroep Brabant. Vijf van hen mogen van het Openbaar Ministerie ook drie maanden niet in de buurt van het stadion komen. FC Den Bosch won zaterdag met 4-1 van TOP Oss. Na afloop van de derby in stadion De Vliert gingen supporters met elkaar op de vuist. Ze gooiden met fakkels en stenen naar de politie. Meerdere stewards en agenten raakten gewond, één beveiliger raakte zwaargewond. TOP Oss, de gemeente en de politie reageerden gisteren op de gebeurtenissen. "We kijken met afschuw terug op de geweldsexplosie waarvan met name stewards en vrijwilligers het slachtoffer zijn geworden." Politie en het Openbaar Ministerie zijn nog bezig met een strafrechtelijk onderzoek naar de ongeregeldheden. De daders kunnen naast stadion- en verbiedsgeboden forse straffen tegemoet zien. "Geweld rond voetbalwedstrijden tolereren we niet. Daar treden we gezamenlijk, maar ieder in zijn eigen rol, keihard tegen op", schrijft de club in het statement. De ongeregeldheden na afloop van de wedstrijd.||https://nos.nl/artikel/2445676-rellende-supporters-van-top-oss-krijgen-stadionverbod-van-een-jaar
2022-09-23||Vrachtwagenchauffeur dodelijk ongeluk Nieuw-Beijerland had cocaïne in zijn bloed|| De Spaanse vrachtwagenchauffeur die eind vorige maand inreed op een groep mensen in Nieuw-Beijerland had cocaïne in zijn bloed. Dat heeft het Openbaar Ministerie gisteren gezegd tijdens een zitting van het gerechtshof in Den Haag. Volgens het gerechtshof Den Haag is er "een aanwijzing geconstateerd voor de aanwezigheid van een concentratie cocaïne en een omzettingsproduct in het bloed van de verdachte". Dat product is de stof die gevormd wordt door het lichaam bij het afbreken van bijvoorbeeld een geneesmiddel of drug. "Het gevaar voor herhaling is daarbij aannemelijk geacht. Als iemand cocaïne gebruikt, kan hij dit vaker doen en ook vaker met cocaïne op in een auto rijden. Daarmee is het gevaar voor herhaling wel gegeven" zegt een woordvoerder van het gerechtshof. Gisteren diende het hoger beroep dat het OM had ingesteld tegen de beslissing van de rechtbank Rotterdam om de Spanjaard voorlopig vrij te laten. De advocaat-generaal betoogde dat dat besluit moest worden teruggedraaid, vanwege het cocaïnegebruik van de 45-jarige trucker en omdat hij geldproblemen heeft. Verder is het hof bang dat de man gezien zijn financiële situatie opnieuw een voertuig gaat besturen en zo weer een ongeluk zou kunnen veroorzaken. Toch besloot het hof dat hij, onder voorwaarden, op vrije voeten mag blijven. De man moet aan alles rondom deze zaak meewerken en moet verschijnen op de inhoudelijke zitting van zijn strafzaak. Ook mag hij geen motorvoertuigen besturen en moet hij aan het OM in Spanje en Nederland laten weten als hij verhuist. Daartegen heeft het OM zich niet verzet. "Hij moet meewerken aan onderzoeken en voor elke oproep van justitie verschijnen." Bij het ongeval eind vorige maand bij de Zuid-Hollandse plaats kwamen zeven mensen om het leven. Ook raakten er mensen zwaargewond. De vrachtwagenchauffeur wordt verdacht van het veroorzaken van een verkeersongeval met dodelijk en zwaar lichamelijk letsel. Zijn advocaat zei deze maand dat de man op het moment van het ongeluk waarschijnlijk een epileptische aanval had. De Spanjaard kampt met epilepsie en slikt daar medicijnen tegen, zo ook de avond voor het ongeluk. Verslavingsinstituut Jellinek noemt het gebruik van cocaïne voor epilepsiepatiënten zeer onverstandig. "Van alle stimulerende drugs geeft cocaïne de meeste risico's om aanvallen uit te lokken." De verdachte heeft ontkend dat hij drugs had gebruikt.||https://nos.nl/artikel/2445673-vrachtwagenchauffeur-dodelijk-ongeluk-nieuw-beijerland-had-cocaine-in-zijn-bloed
2022-09-23||Tientallen verdachten opgepakt voor natuurbranden Frankrijk|| De politie in Frankrijk heeft de afgelopen maanden 48 mensen aangehouden voor betrokkenheid bij de enorme bosbranden die het land deze zomer teisterden. In totaal brandde 650 vierkante kilometer natuur af, een record sinds het begin van de satellietmetingen in 2006. Vooral het zuidwestelijke departement rond Bordeaux, de Gironde, werd zwaar getroffen. Een politiewoordvoerder zegt tegen het Franse persbureau AFP dat twaalf verdachten al zijn veroordeeld voor hun rol bij het ontstaan van de branden. De hoogste uitgedeelde straf was twee jaar cel. Nog eens zeker twaalf mensen zitten nog in voorarrest. Opmerkelijk is dat er onder de verdachten ook brandweermensen zijn. Volgens de woordvoerder komen de verdachten uit alle lagen van de bevolking. "Jongeren, gepensioneerden, minderjarigen. Voornamelijk mannen." Sommigen hebben psychische stoornissen. Of er ook pyromanen tussen zitten, mensen die dwangmatig brandstichten, wordt onderzocht. De politie probeert bij elke bosbrand te achterhalen waar die is ontstaan. Dat gebeurt onder meer met dronebeelden. Op die manier kunnen agenten verdachten op het spoor komen. Zo kon een man worden aangehouden door een gevonden sigarettenpeuk. Van een ander werd zijn auto herkend door een ooggetuige. Bekijk ook deze fotoserie van de bosbranden bij Landiras, in de Gironde:||https://nos.nl/artikel/2445670-tientallen-verdachten-opgepakt-voor-natuurbranden-frankrijk
2022-09-23||Schiphol betaalt maatschappijen 350 euro per geannuleerde reiziger|| Om de drukte op de luchthaven te beperken betaalt Schiphol luchtvaartmaatschappijen tijdelijk 350 euro per geannuleerde reiziger. Onder meer de Volkskrant en De Telegraaf schrijven daar vandaag over. Het is een maatregel voor de komende dagen, volgens een woordvoerder van de luchthaven bedoeld om luchtvaartmaatschappijen "te bewegen" om het aantal passagiers te verminderen. De maatregel loopt vooruit op de nieuwe passagiersbeperking die de luchthaven vorige week aankondigde. Toen bleek dat het aantal vertrekkende passagiers in september en oktober nog verder omlaag moet dan eerder was gezegd. De uitwerking van die nieuwste passagiersgrens is nog niet af. De slotcoördinator is daarover in overleg met luchtvaartmaatschappijen. Maar nu moet het aantal passagiers al omlaag, zegt Schiphol. Om de tijd tot de uitwerking te overbruggen betalen ze luchtvaartmaatschappijen nu om uit eigen beweging passagiers te schrappen. Wanneer de uitwerking af is stopt ook de betaling van 350 euro, zegt Schiphol. Dat overleg van de slotcoördinator duurt ongeveer twee weken, zegt de luchthaven. Tot die tijd geldt deze maatregel. De brancheorganisatie van luchtvaartmaatschappijen, Barin, noemt het een kortetermijnoplossing die de oorzaak niet aanpakt. "Een pleister op een bloedende wond", zegt voorzitter Marnix Fruitema. De luchtvaartmaatschappijen hoopt dat er zo snel mogelijk een structurele oplossing wordt gevonden. "Het is van de zotte dat de luchthaven luchtvaartmaatschappijen moet gaan belonen om niet te vliegen", zegt Frank Oostdam van de branchevereniging voor reisorganisaties ANVR. Hij vindt het wel terecht dat luchtvaartmaatschappijen geld krijgen, omdat ze ook kosten maken, maar hij begrijpt niet waarom reisorganisaties die compensatie niet krijgen. "Wij hebben ook al bijna een half jaar ons best gedaan om de problemen zoveel mogelijk te beperken." Volgens Joost van Doesburg van vakbond FNV gaat deze maatregel de beveiligers op de luchthaven helpen. "De werkdruk moet omlaag, fors omlaag", zegt hij in het NOS Radio 1 Journaal. "Die is maandenlang veel te hoog geweest, daarom lopen er ook steeds meer beveiligers weg." Je kunt aan twee knoppen draaien om de werkdruk te verlagen, zegt Van Doesburg: meer beveiligers of minder passagiers. "En nu kiezen ze voor de noodmaatregel om met veel geld het aantal reizigers en het aantal vluchten te verlagen." De zomerbonus voor beveiligers is afgelopen en volgens vakbond FNV vertrekken daardoor veel beveiligers weer, waardoor de problemen van begin deze zomer terugkeren. Van Doesburg zegt dat het doorzetten van die zomerbonus misschien wel goedkoper was geweest dan deze oplossing. "Dan hadden ze weer op een juist niveau aan beveiligers gezeten, dan hadden er waarschijnlijk ook geen extra vluchten geschrapt hoeven te worden. Maar ze hebben ervoor gekozen om die toch af te schaffen, met alle gevolgen van dien de laatste weken." Schiphol zegt in reactie dat de luchthaven bezig is met structurele oplossingen om de arbeidsvoorwaarden en - omstandigheden te verbeteren. Deze maatregel is daarnaast nodig om het aantal reizigers omlaag te brengen, zegt Schiphol. Vakbond FNV wacht op structurele oplossingen om de personeelsproblemen op te lossen, zegt Van Doesburg, zoals een hoger loon, vaste banen en roosters waar beveiligers hun leven omheen kunnen plannen.||https://nos.nl/artikel/2445666-schiphol-betaalt-maatschappijen-350-euro-per-geannuleerde-reiziger
2022-09-23||Rellende boeren bij huis minister Van der Wal vandaag voor de rechter|| Elf personen die eind juni deelnamen aan een boerenprotest bij het huis van minister Van der Wal (Stikstof) moeten zich vandaag verantwoorden voor de politierechter in Zutphen. Zij worden verdacht van openlijke geweldpleging en vernieling. Het eerste protest bij het huis van de minister, op 10 juni, verliep vreedzaam. Van der Wal ging toen in gesprek met de boeren, die met trekkers naar haar woning waren gekomen om te demonsteren tegen de stikstofplannen. Eind juni liep een boerenprotest bij Van der Wals woning wel uit de hand. De demonstranten braken door een, inmiddels opgetuigde, politieblokkade heen en vernielden hierbij een politieauto. Op beelden van het protest is te zien dat politieagenten wegrennen en dat demonstranten stro in een politieauto gooien. Ook leegden ze een giertank in de buurt van de woning van Van der Wal. Zij zou tijdens het protest niet thuis zijn geweest, haar gezin wel. Beelden van het boerenprotest waarbij demonstranten door de politieafzetting heen breken: De politie verspreidde beelden van het protest, met als doel dat de deelnemers zich zouden melden. Elf relschoppers meldden zich uiteindelijk bij de politie. Tien van hen verschijnen vandaag in het openbaar voor de rechter. De behandeling van de zaak tegen de elfde verdachte, die minderjarig is, vindt aan het einde van de middag achter gesloten deuren plaats. Eerder verschenen al deelnemers aan boerenprotesten voor de rechter. Zo kreeg een boer uit Mariënvelde in de Achterhoek een celstraf opgelegd voor zijn rol bij een boerenprotest op de A18 op 28 juli. Een varkenshouder, die aanwezig was bij hetzelfde protest, kreeg een werkstraf van 80 uur en een voorwaardelijke celstraf voor het dumpen van zaagsel, mest en stro op de op- en afrit.||https://nos.nl/artikel/2445657-rellende-boeren-bij-huis-minister-van-der-wal-vandaag-voor-de-rechter
2022-09-23||Gezamenlijke hypotheekschuld voor het eerst hoger dan 800 miljard euro|| De hypotheekschuld van Nederlanders is in het tweede kwartaal van dit jaar opgelopen tot 804 miljard euro. Het is voor het eerst dat de gezamenlijke hypotheekschuld uitkomt boven de grens van 800 miljard euro. Dat blijkt uit cijfers van het Centraal Bureau voor de Statistiek. Ten opzichte van het eerste kwartaal steeg de hypotheekschuld met 10,6 miljard euro. De hypotheekschuld loopt al jaren op, maar groeit minder hard dan de omvang van de economie. Dat wil zeggen dat de economie harder groeit dan de totale schuld. Ook in het tweede kwartaal van dit jaar was dat het geval. Begin dit jaar was de hypotheekschuld nog 90,2 procent van het bruto binnenlands product. In het tweede kwartaal was dat 89,4 procent. De zogeheten schuldquote is nu op het laagste punt sinds 2004. Er zijn al langer zorgen over de relatief hoge hypotheekschuld in Nederland. Onder meer De Nederlandsche Bank wijst regelmatig op de risico's. Voor sommige huishoudens betekent het relatief hoge lasten, waardoor financiële tegenvallers minder makkelijk op te vangen zijn, zegt de toezichthouder. Als oorzaak van die hoge hypotheekschuld wordt gewezen naar onder meer de relatief soepele leennormen in Nederland: je mag een hypotheek afsluiten voor de volledige waarde van je woning. In andere landen is dat vaak 90 procent of minder, zegt DNB. Peter Boelhouwer, hoogleraar woningmarkt aan de TU Delft, vindt de stijging groot: "Tussen 2011 en 2019 steeg de hypotheekschuld op jaarbasis 10 tot 15 miljard euro, dat gebeurt nu in één kwartaal. Dat komt natuurlijk vooral door de enorm gestegen huizenprijzen. Daardoor moeten mensen dus hogere hypotheken afsluiten", reageerde hij vanochtend in het NOS Radio 1 Journaal. Volgens Boelhouwer zijn er risico's voor de consumenten, al zijn er ook vangnetten als de Nationale Hypotheek Garantie. "Als mensen onder water komen, neemt de NHG de restschuld op zich. Door de enorme stijging van de huizenprijzen komen mensen die hun huis gedwongen moeten verkopen, niet zo snel onder water te staan als in tijden van crises." Hij wijst ook op het dalende aantal betalingsachterstanden bij Stichting BKR (kredietregistratie). "Sinds 2014 zie je dat aantal dalen van 113.000 naar zo'n 44.000 nu." Als mensen in grote hypotheekproblemen komen, komt dat volgens de hoogleraar vaak doordat iemand zijn baan is verloren. "Maar ja, die werkloosheid zal voorlopig niet zo stijgen met alle tekorten op de arbeidsmarkt, dus dat is wel een geruststelling." Hij verwacht overigens dat als de hypotheekrente verder stijgt tot 5 of 6 procent - "en dat kan zomaar gebeuren" - dat dan de huizenprijzen gaan dalen. "En dan zal de totale hypotheekschuld vanzelf gaan afvlakken."||https://nos.nl/artikel/2445654-gezamenlijke-hypotheekschuld-voor-het-eerst-hoger-dan-800-miljard-euro
2022-09-23||Opnieuw zware straf voor oud-bewindspersoon China wegens corruptie|| In China heeft opnieuw een voormalig topfunctionaris een zware straf voor corruptie gekregen. Oud-bewindsman Sun Lijun (53) kreeg voorwaardelijk de doodstraf opgelegd, een straf die in de praktijk vaak omgezet wordt in levenslang zonder kans op vervroegde vrijlating. Gisteren werd een oud-collega van Sun tot dezelfde straf veroordeeld. Sun was de onderminister van Veiligheidszaken en daardoor juist verantwoordelijk voor de strijd tegen corruptie. In 2020 werd hij zelf beschuldigd van malversaties. Afgelopen januari bekende hij in een op televisie uitgezonden boodschap dat hij zichzelf had verrijkt. Hij is nu veroordeeld voor het aannemen van steekpenningen, beursmanipulatie en verboden wapenbezit. Er zou een bedrag van omgerekend 90 miljoen euro mee gemoeid zijn. De zaak van Sun was eerder al onderwerp in een vijfdelige documentaireserie over de aanpak van corruptie. Sun zou hebben samengespannen met de gisteren veroordeelde oud-justitieminister Fu Zhenghua. Die bekende voor miljoenen te zijn omgekocht en misdaden van zijn broer en anderen te hebben verdoezeld, al is niet precies duidelijk welke. Politiecommissarissen uit Shanghai, Chongqing en Shanxi kregen deze week ook gevangenisstraffen voor corruptie. Een van hen moet levenslang de cel in. De harde aanpak van witteboordencriminaliteit komt drie weken voor het Communistische Partijcongres dat een keer in de vijf jaar wordt gehouden. De Chinese president Xi wil daar een derde vijfjarige regeerperiode verzekeren voor zichzelf, een breuk met de maximale ambtstermijn die tot nu toe werd gebruikt.||https://nos.nl/artikel/2445653-opnieuw-zware-straf-voor-oud-bewindspersoon-china-wegens-corruptie
2022-09-23||Nederlandse orang-oetandeskundige niet meer welkom in Indonesië na kritiek|| De Nederlandse bioloog Erik Meijaard, die al dertig jaar onderzoek doet naar orang-oetans, wordt niet meer toegelaten tot natuurparken in Indonesië. Hij heeft in de krant The Jakarta Post kritiek geleverd op het beleid van de Indonesische minister van Bosbouw en Milieu en daarvoor wordt hij nu gestraft. De minister prees maandag op de Internationale Dag van de Orang-oetan het natuurbeleid van haar president en zei dat het dier niet met uitsterven wordt bedreigd. Volgens haar blijven de populaties zelfs groeien. Meijaard en enkele andere vooraanstaande deskundigen schreven daarop een opiniestuk in de Indonesische krant over recente wetenschappelijke studies die juist het tegendeel laten zien. Volgens de deskundigen daalt het aantal orang-oetans al tientallen jaren en is er nergens sprake van populatiegroei. De Nederlandse orang-oetandeskundige mag nu geen onderzoek meer doen in natuurparken in Indonesië. "Het is een donderslag bij heldere hemel. Ik moest het via Twitter vernemen, want officieel heb ik nog niets gehoord", zegt Meijaard in het NOS Radio 1 Journaal. Orang-oetans leven in het wild alleen nog in de regenwouden van Borneo en Sumatra. Meijaard waarschuwt al jaren dat het niet goed gaat met de mensaap. Sinds 1999 is volgens hem al meer dan de helft van de populatie op Borneo verdwenen. De mensapen verdwijnen vooral door een combinatie van ontbossing en de aanleg van oliepalmplantages. Maar er worden volgens Meijaard ook 1500 tot 2500 orang-oetans per jaar gedood door jagers. Meijaard zegt dat hij alleen maar kan gissen naar waarom de Indonesische overheid concludeert dat het niet slecht gaat met de populatie orang-oetans. "De overheid meet op een bepaalde manier in negen natuurparken, maar ik vind die manier van meten niet betrouwbaar." Aan de andere kant doet Indonesië volgens Meijaard veel tegen de ontbossing in het land. "Dus dat is positief en dat hebben we ook vaak gezegd." Hoe het nu verder moet, weet Meijaard niet. "Ik maak me geen zorgen over mijn eigen toekomst, want ik kan overal wel werken, maar ik ben wel bezorgd over de kwaliteit van het wetenschappelijk onderzoek in Indonesië."||https://nos.nl/artikel/2445650-nederlandse-orang-oetandeskundige-niet-meer-welkom-in-indonesie-na-kritiek
2022-09-23||'Referenda' in bezet Oekraïne van start: vijf vragen en antwoorden|| Afgelopen dinsdag werden ze pas aangekondigd, maar nu al vinden in vier bezette regio's in Oekraïne 'referenda' plaats over aansluiting bij Rusland. De referenda, waarvan de uitslag al vaststaat, duren vijf dagen. Daarna zullen de bezette delen van Loegansk, Donetsk, Zaporizja en Cherson worden geannexeerd door Rusland. Hoe vindt deze georkestreerde stembusgang plaats en wat zijn de consequenties? Vijf vragen en antwoorden: Van een geloofwaardige, eerlijke en vrije stembusgang is geen sprake. Rusland heeft allereerst niet het recht om op Oekraïens grondgebied een verkiezing uit te schrijven. Daarnaast is het door de harde Russische repressie gevaarlijk om tegen de aansluiting te protesteren. En al zouden het eerlijke referenda zijn, dan zijn de omstandigheden (oorlog) verre van ideaal om veilig te stemmen. Bovendien ontbreekt een groot deel van het electoraat. In steden is naar schatting twee derde van de populatie gevlucht, dichterbij het front is vrijwel iedereen vertrokken. Honderdduizenden zijn gedwongen vertrokken, tienduizenden zijn gedood of vermist. Dat geldt ook voor het lokale bestuur van vóór de Russische invasie. Juist het pro-Russische smaldeel is achtergebleven, waarmee allerminst is gezegd dat dat nu in de meerderheid is. Er zijn geen onafhankelijke waarnemers, zoals gebruikelijk is bij verkiezingen in Europa. Geen van de vier regio's waar Rusland z'n oog op heeft laten vallen staat volledig onder Russische controle. In Cherson en Loegansk ontbreken enkele plaatsen, maar de oblasten (zoals de districten worden genoemd) Donetsk en Zaporizja zijn nog voor respectievelijk 54 en 73 procent in Russische handen. In het geval van Zaporizja staat de gelijknamige hoofdstad onder Oekraïens bestuur. Het Kremlin laat in het midden in hoeverre de 'uitslag' van de referenda ook geldt voor de delen van de oblasten waar Oekraïne nu de controle heeft. Een teken aan de wand is dat in Russische staatsmedia tot voor kort over "een referendum in Azov-Zaporizja" werd gesproken, verwijzend naar het deel dat aan de zee van Azov ligt, maar tegenwoordig gewoon over 'Zaporizja'. De leider van de bezettingsmacht sprak gisteren wel nogmaals de wens uit om de hele regio in handen te krijgen. Rusland bezet ook nog een strook land in de regio Charkov. Het is niet bekend wat de Russische plannen voor dit gebied zijn. De bezette dorpen in de regio Mykolajiv worden door Rusland 'tijdelijk' aan de oblast Cherson toegevoegd, zodat zij mee kunnen stemmen. De 'referenda' duren vijf dagen om zoveel mogelijk mensen de kans te geven om de stemmen, althans volgens de bezettingsautoriteiten. Inwoners uit bezette gebieden lieten gisteravond aan de NOS weten dat ze geen informatie hebben ontvangen over hoe en waar gestemd kan worden. Volgens het Russische staatspersbureau Tass zijn alleen op dinsdag alle 1500 stembureaus geopend, op de andere vier dagen wordt "in de buurt" of "vanuit huis" gestemd. Wat dat inhoudt, is niet geheel duidelijk en verschilt per regio. De bezettingsautoriteit van Zaporizja heeft aangekondigd dat de autoriteiten van deur tot deur zullen trekken om mensen te 'helpen' bij een veilige stembusgang. Zo ziet de 'stempas' eruit in de regio Donetsk: Ook in Rusland worden voor gevluchte burgers stemlokalen geopend, van Moskou tot Siberië, evenals op de Krim. Aanvankelijk waren er plannen om de stemming online te laten plaatsvinden, maar daarvoor bleek "het niveau van digitalisering in het land te laag", zei een woordvoerder van de bezettingsautoriteit in Cherson deze week. Woensdag, een dag na de laatste stemdag, wordt de 'uitslag' verwacht. "Het is immers niet zo moeilijk om de voor- en tegenstemmen te tellen", zei een bezettingsbestuurder gisteren. Geen verrassende opmerking, want de uitspraak staat immers al vast: de stem voor aansluiting zal winnen. Daarna is het aan Rusland om 'het verzoek tot aansluiting' te honoreren. In 2014 gebeurde dat omtrent de annexatie van de Krim in enkele dagen. Vanaf dat moment zal Rusland ieder Oekraïens offensief op de geannexeerde gebieden beschouwen als directe aanval op het land. De vrees bestaat dat Rusland (nog) harder zal terugslaan dan voorheen of de regio's zal uitrusten met kernwapens. De separatistenleider van Donetsk heeft ook zijn stem uitgebracht: Oekraïne erkent de schijnreferenda uiteraard niet en zegt zich niet te laten afschrikken door illegale annexatie door Rusland. "Wij gaan door met het bevrijden van de bezette gebieden", zei minister Koeleba van Buitenlandse Zaken deze week. Dat geldt ook voor de Krim. Oekraïners worden opgeroepen voorzichtig te zijn met het delen van paspoortgegevens, om misbruik ervan te voorkomen. Deelname aan het referendum wordt als collaboratie gezien, hoewel vicepremier Iryna Veresjoek zegt te begrijpen dat mensen onder druk zullen meedoen aan de stemming. "Zij die uit hopeloosheid meedoen zullen we uiteraard niet vervolgen."||https://nos.nl/artikel/2445646-referenda-in-bezet-oekraine-van-start-vijf-vragen-en-antwoorden
2022-09-23||Wekdienst 23/9: 'Referenda' in bezet Oekraïne • Elf boeren voor de politierechter|| Goedemorgen! In vier bezette Oekraïense regio's wordt een referendum gehouden - waarvan de uitslag van te voren vaststaat - over aansluiting bij Rusland. En elf boeren verschijnen voor de politierechter vanwege hun aandeel in de protesten bij het huis van stikstofminister Van der Wal.  Maar eerst het weer: vanuit het westen meer bewolking en vanmiddag in de kustprovincies soms regen. Het wordt 17 graden bij een zwakke tot matige zuidelijke wind. Zaterdag zijn er perioden met regen, zondag blijft het vrijwel overal droog met wat zon. Volgende week frisser en wisselvalliger. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De Tweede Kamer steunt in meerderheid het idee van een prijsplafond voor een deel van de energierekening. Dat is de uitkomst van de Algemene Politieke Beschouwingen. Wel vindt de Kamer dat het kabinet nog veel huiswerk moet doen om de maatregel voor iedereen eerlijk te maken, onder meer voor bewoners van middelgrote rijtjeshuizen en voor mensen die veel stroom gebruiken omdat ze al van het gas af zijn. Verder vindt de Kamer dat huurders van slecht geïsoleerde woningen huurverlaging moeten krijgen en dat er energiesteun moet komen voor scholen, mkb-bedrijven, culturele instellingen en sportclubs. Premier Rutte sprak van een stevig en respectvol debat, dat volgens hem laat zien "dat, meer dan ooit, onze parlementaire democratie werkt". Pomphouders in de grensstreek merken dat steeds meer Duitsers de laatste tijd in Nederland komen tanken. De korting op brandstof in Duitsland is sinds begin deze maand vervallen, waardoor de brandstof hier vaak goedkoper is.  Fijne vrijdag!||https://nos.nl/artikel/2445642-wekdienst-23-9-referenda-in-bezet-oekraine-elf-boeren-voor-de-politierechter
2022-09-23||President Iran: dood vrouw wordt onderzocht, maar Westen heeft dubbele moraal|| Iran stelt een onderzoek in naar de dood van Mahsa Amini, die aanleiding heeft gegeven tot protesten door het hele land. Op een persconferentie in het kader van de VN-vergadering in New York zei president Raisi dat er een "gedegen" onderzoek komt, maar tegelijk verweet hij het Westen hypocrisie. De Koerdische Amini (22) overleed vorige week nadat ze was opgepakt voor het schenden van de regel dat vrouwen hun hoofd moeten bedekken. Volgens ooggetuigen werd een klap van een agent haar fataal, maar de religieuze politie spreekt dat tegen. Sinds Amini's dood gaan Iraniërs in tientallen steden de straat op. Volgens de BBC zijn het de omvangrijkste anti-regeringsprotesten van de afgelopen jaren. Bij het neerslaan van de betogingen zouden zeker zeventien mensen om het leven zijn gekomen. Westerse landen hebben dat veroordeeld. Zo hebben de Verenigde Staten sancties aangekondigd tegen de religieuze politie in Iran. Beeld van de protesten: Raisi zei daar in New York over dat het Westen een dubbele moraal hanteert. Hij stelde dat er in de VS en het Verenigd Koninkrijk jaarlijks veel burgers omkomen door politiegeweld. "En zijn al die doden onderzocht?", vroeg hij retorisch. De betogingen in eigen land veroordeelde Raisi niet expliciet, maar hij sprak wel waarschuwende woorden. "Natuurlijk zijn demonstraties normaal en volledig geaccepteerd, maar het veroorzaken van chaos is dat niet", zei hij. "We moeten onderscheid maken tussen betogers en vandalen." President Raisi herhaalde de conclusie van een lijkschouwer dat Amini niet is geslagen. "Maar het moet zeker worden onderzocht. Ik heb contact gehad met de nabestaanden en ik heb hen ervan verzekerd dat we de zaak gedegen gaan onderzoeken." Het Iraanse leger heeft vandaag gewaarschuwd dat het "vijanden" gaat confronteren. Het is de strengste waarschuwing tot nu toe aan de demonstranten. Het leger ziet de protesten als "onderdeel van een kwaadaardige strategie van de vijand om het islamitische regime te verzwakken". De minister van Inlichtingen liet aan Iraanse media weten dat de "droom tegen religieuze waarden" van demonstranten nooit zal worden gerealiseerd. Iran raakt onder de conservatieve president Raisi verder geïsoleerd. Het land zit in een economische crisis, een nieuwe atoomdeal blijft uit. Ondertussen groeit de kloof tussen conservatieve en progressieve Iraniërs. In juni sprak correspondent Daisy Mohr op straat met Iraniërs:||https://nos.nl/artikel/2445640-president-iran-dood-vrouw-wordt-onderzocht-maar-westen-heeft-dubbele-moraal
2022-09-23||Onrust en brandstichting in Schilderswijk Den Haag|| In de Schilderswijk in Den Haag zijn de afgelopen avond ongeregeldheden uitgebroken. Volgens de politie waren er tientallen jongeren bij betrokken. Ze zouden onder meer met zwaar vuurwerk en glas naar de politie en de brandweer hebben gegooid. Rond 23.00 uur werden brandjes gesticht op de kruising van de Vaillantlaan met de Hoefkade. Agenten traden op om de openbare orde te herstellen en om brandweerlieden te beschermen bij het blussen. Ze werden daarbij bekogeld door de relschoppers, zegt een woordvoerder van de politie. Op beelden is te zien hoe de politie ingreep: Zeker één jongere is aangehouden voor mishandeling van een agent. Hij verzette zich bij zijn aanhouding. Rond middernacht was de rust in de Schilderswijk teruggekeerd. De aanleiding voor de onrust is onbekend. Omroep West legt een verband met de wedstrijd die het Turkse nationale voetbalelftal de afgelopen avond in Istanbul speelde. Door een 3-3 gelijkspel tegen Luxemburg promoveert Turkije van het derde naar het tweede niveau in de Nations League.||https://nos.nl/artikel/2445639-onrust-en-brandstichting-in-schilderswijk-den-haag
2022-09-23||Boeing schikt met beurswaakhond in nasleep crashes 737 MAX|| Vliegtuigbouwer Boeing heeft een schikking van 200 miljoen dollar getroffen met de Amerikaanse beurswaakhond SEC. Daarmee koopt het bedrijf verdere vervolging af. Het was beschuldigd van misleiding van beleggers over tekortkomingen aan de 737 MAX-toestellen. In 2018 en 2019 stortten binnen enkele maanden twee Boeings 737 MAX neer, wat in totaal 346 levens eiste. Er bleek iets mis te zijn met de sensoren van het veiligheidssysteem MCAS, waardoor de neus van het toestel naar beneden werd gedrukt. Naar de rol van Boeing werden meerdere onderzoeken geopend. Begin vorig jaar betaalde het bedrijf al 2,5 miljard dollar in een schikking met de Amerikaanse justitie. Die zaak ging over misleiding van de luchtvaartautoriteit FAA over de ondeugdelijkheden van het toestel. Beurswaakhond SEC onderzocht op zijn beurt of Boeing beleggers op het verkeerde been had gezet en komt tot de conclusie dat dat inderdaad het geval was. Beursgenoteerde bedrijven zijn verplicht koersgevoelige informatie correct en tijdig bekend te maken. "Na de eerste crash wisten Boeing en [topman] Muilenburg dat MCAS een veiligheidsprobleem vormde, maar toch bleven ze het publiek ervan verzekeren dat de 737 MAX even veilig was als elk ander vliegtuig", schrijft de SEC in een persbericht. "En na het tweede ongeval stelden ze dat er geen ontsporingen of tekortkomingen waren geweest in het certificeringsproces van MCAS, hoewel ze op de hoogte waren van informatie die op het tegendeel wees." De SEC is er nu mee akkoord gegaan dat de zaak is afgedaan met een boete van 200 miljoen dollar voor Boeing en 1 miljoen voor toenmalig topman Muilenburg. De schikking betekent overigens niet dat de Amerikaanse vliegtuigfabrikant schuld erkent. Het geld gaat naar een nieuw fonds om benadeelde beleggers te compenseren.||https://nos.nl/artikel/2445638-boeing-schikt-met-beurswaakhond-in-nasleep-crashes-737-max
2022-09-23||Slotbalans Kamerdebat: steun voor prijsplafond energie, ook voor mkb en verenigingen|| De Tweede Kamer steunt in meerderheid het idee van een gedeeltelijk prijsplafond voor de energierekening. Maar het kabinet moet nog veel huiswerk doen om het eerlijk te maken voor iedereen voor wie de energiecompensatie is bedoeld, vindt de Kamer. Dat is een van de belangrijkste uitkomsten van de Algemene Politieke Beschouwingen, het tweedaagse debat over de Prinsjesdagstukken. Rond middernacht, toen de Kamer had gestemd over zo'n zestig moties, was het debat klaar. PvdA en GroenLinks vinden dat het prijsplafond meer rekening moet houden met mensen die een hoog elektriciteitsverbruik hebben omdat ze geen gas meer gebruiken. Dat geldt ook voor gezinnen in middelgrote rijtjeshuizen. Een Kamermeerderheid steunt dit. De Kamer steunde ook het voorstel om huurders van woningen die slecht zijn geïsoleerd het recht te geven op huurverlaging. Er was verder een meerderheid voor het voorstel van BBB om mensen die om medische redenen veel moeten stoken meer geld te geven. Daarnaast wil de Kamer op initiatief van D66, PvdA en GroenLinks dat scholen en culturele instellingen energiehulp krijgen, net als de bedrijven uit het mkb die veel energie verbruiken. Op voorstel van het CDA zijn daar verenigingen, sportclubs, zwembaden en andere maatschappelijke voorzieningen aan toegevoegd. De SP en de ChristenUnie kregen de Kamer mee voor een onderzoek naar de energiemarkt. Het kabinet moet onderzoeken hoe de energieconsumenten en de publieke belangen beter beschermd kunnen worden. De actuele gascrisis heeft ons met de neus op de nadelen van de liberalisering en kwetsbare afhankelijkheid gedrukt, zeggen de partijen. Volgend jaar zijn er vele miljarden euro's aan belastinggeld nodig om gezinnen en bedrijven financieel overeind te houden. Deze komen boven op de 17 miljard euro die het kabinet al had ingeboekt voor koopkrachtverbetering. Het zal nog enkele weken duren voor er meer duidelijkheid komt over de details van het energieplafond. Kijk hier naar een samenvatting van het debat over de koopkracht en energieprijzen: De leden van het kabinet toonden zich eensgezind, en hadden regelmatig vriendschappelijke onderonsjes. Een dag eerder nog verlieten ze uit protest de zaal bij de woorden van FvD-leider Baudet. Nu was te zien dat deze actie van solidariteit een positief effect had op het kabinet. Denk-leider Azarkan kwam op de tweede dag van het debat op deze actie terug. Hij vond het onbegrijpelijk dat niemand nu iets deed bij de woorden van PVV-leider Wilders dat de islam geen religie is, maar "een ideologie van haat en terreur". Hij hield Wilders voor dat het oudere echtpaar dat in armoede leeft, en door Wilders als voorbeeld werd gebruikt, wordt geholpen door een islamitische buurvrouw. "Dat zijn de mensen waar de heer Wilders op afgeeft, waar hij haat tegen zaait, die hij de Koran en hun moskeeën wil afpakken." Azarkan vroeg Kamer en kabinet solidair te zijn met de "miljoen moslims die elke keer bij elk debat kapot worden gemaakt door Geert Wilders." Na zijn betoog volgde een instemmend tafelgeroffel vanuit de Tweede Kamer en vak K: Aan het eind van het debat concludeerde premier Rutte dat het debat was gegaan over de "grote vragen" van Nederland, zoals stikstof, koopkracht maar ook over de steun aan Oekraïne. Hij vond dat er sprake was van een "stevig, respectvol" debat. "Het laat zien dat, meer dan ooit, onze parlementaire democratie werkt." Rutte is nu naar de Verenigde Naties in New York. Vice-premier Kaag zit de komende dag de ministerraad voor.||https://nos.nl/artikel/2445637-slotbalans-kamerdebat-steun-voor-prijsplafond-energie-ook-voor-mkb-en-verenigingen
