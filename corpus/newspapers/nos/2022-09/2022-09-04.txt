2022-09-04||Onderzoeker 'flatmoord' Rosmalen: 'Hoop dat naam veroordeelde in ere wordt hersteld'|| Vanmiddag beslist het gerechtshof in Arnhem of bij de Rosmalense 'flatmoord' sprake was van een rechterlijke dwaling. De verwachting is dat dat inderdaad het geval was. Twee onderzoekers en een advocaat blikken vooruit. In die zaak werd de inmiddels 64-jarige Rob B. veroordeeld tot tbs met dwangverpleging voor de moord op zijn vriendin in 2000. Zowel B. als zijn vriendin kampte in 2000 met psychische problemen. In 2015 concludeerden onderzoekers van het project Gerede Twijfel bij de Vrije Universiteit (VU) Amsterdam dat niet moord maar zelfdoding het meest waarschijnlijke scenario was. De Hoge Raad liet de zaak opnieuw onderzoeken, waarna het Nederlands Forensisch Instituut (NFI) concludeerde dat de vrouw zeer waarschijnlijk zichzelf om het leven heeft gebracht. Vorige maand vroeg het OM om vrijspraak. "Er vielen eigenlijk direct dingen op, zoals deskundigen die niet helemaal onafhankelijk van elkaar leken", zegt Karlijn Cox, een van de voormalig onderzoekers aan de VU. "Het leek tunnelvisie, gericht op alles plaatsen in het scenario dat Rob schuldig was aan de moord op zijn vriendin." Zo werd B. anderhalf uur na de vondst van het lichaam al aangehouden. "Op het bewijs dat er destijds lag, had hij eigenlijk nooit veroordeeld mogen worden." Twee elementen speelden een belangrijke rol: het patroon van bloedspetters en de manier waarop de keel van het slachtoffer was doorgesneden. "De bewijsmiddelen konden ook uitgelegd worden voor het scenario dat hij onschuldig was en dat er dus sprake was van zelfdoding", zegt de andere onderzoeker Danaé Stad. De man had geen redelijk motief om zijn vriendin om het leven te brengen, zegt advocaat Pieter van der Kruijs. De raadsman was eigenlijk al een paar jaar met pensioen, maar speciaal voor deze zaak heeft hij zich opnieuw laten beëdigen. "Ze was zijn grote liefde, met haar wilde hij oud worden. Op de bewuste dag had hij nog gezegd dat hij zo gelukkig met haar was. Het verlies heeft hij sowieso al, en dat je dit dan in je schoenen geschoven krijgt, dat is niet te hebben." De rechters geloofden B. van begin af aan niet, zegt Van der Kruijs. "Dat vond ik heel erg tragisch. Elke keer werd hij verhoord, urenlang. En toen hij een keer boos werd, was die boosheid een bewijs van zijn agressiviteit." De rechtspraak was niet onpartijdig, zegt de advocaat. "Ik heb gevraagd om deskundigen naar hem te laten kijken, maar dat werd allemaal afgewezen. Ze hadden hun idee. Ze gingen uit van een dader, niet van het andere scenario." Van der Kruijs hoopt dat als de gerechtelijke dwaling wordt vastgesteld, Rob B. snel een schadevergoeding krijgt. "Dan kan hij een huisje kopen en 24 uurs-zorg inkopen." Op dit moment woont B. in een ggz-instelling. "De jaren krijgt hij nooit meer terug, maar hij wil graag van de rechters en de mensen bij het OM zelf horen dat ze dit verkeerd hebben gezien. Die erkenning van mensen die hem dit hebben aangedaan, vindt hij belangrijk." Voormalig onderzoeker Karlijn Cox hoopt dat B.'s naam in ere wordt hersteld. "En dat hij het een plekje kan geven met zijn familie."||https://nos.nl/artikel/2443323-onderzoeker-flatmoord-rosmalen-hoop-dat-naam-veroordeelde-in-ere-wordt-hersteld
2022-09-04||Privéjet neergestort in Oostzee na vreemde vliegroute|| Een privéjet die was opgestegen vanuit Zuid-Spanje is vanavond neergestort in de Oostzee. Er zaten naar verluidt vier mensen aan boord van het kleine vliegtuig, melden Zweedse media. De reddingsdiensten ter plaatse zeggen dat er geen hoop is op overlevenden. NAVO-straaljagers waren opgeroepen om het toestel in de gaten te houden vanwege opvallend vlieggedrag. De privéjet wijzigde zijn koers meerdere keren. De NAVO-piloten zeiden dat ze niemand in de cockpit of cabine zagen zitten, zo meldt de Zweedse reddingsdienst. Ook kon er geen contact met het vliegtuig worden gemaakt. Het toestel is neergestort ten noordwesten van de Letse kuststad Ventspils. 100 kilometer ten westen daarvan ligt het Zweedse eiland Gotland. Zweedse en Letse reddingsdiensten doorzoeken de plek van het ongeluk. Er zijn brokstukken en olievlekken te zien. Er is nog onduidelijkheid over de slachtoffers. De Duitse krant Bild meldt dat het gaat om een piloot, een man, een vrouw en dochter. Volgens een vliegradarwebsite is het toestel om 15.00 uur vertrokken vanuit Spanje. De jet is twee keer van koers gewijzigd, bij Parijs en Keulen, voordat het vliegtuig richting de Oostzee vloog, schrijft persbureau Reuters. Rond 19.30 uur passeerde het de zuidkant van Gotland. Daarna boog de Cessna 551 af in noordoostelijke richting en begon het toestel hoogte en snelheid te verliezen.||https://nos.nl/artikel/2443318-privejet-neergestort-in-oostzee-na-vreemde-vliegroute
2022-09-04||Leiders Nederlands-Belgische drugsbende opgepakt in Marbella|| De Spaanse politie heeft de twee leiders van een Nederlands-Belgische drugsbende opgepakt in Marbella. De een is een Nederlander, de ander een Belg. De twee gaven leiding aan een organisatie die vanuit Brazilië cocaïne naar Antwerpen en Rotterdam heeft gesmokkeld. De cocaïne zat verstopt in zeecontainers. Ook in Nederland en België zijn aanhoudingen verricht. In totaal zijn negen mensen aangehouden. Over de identiteit van de verdachten is verder niets bekendgemaakt. Beelden van de inval in een van de villa's:  De aanhoudingen zijn het resultaat van een gezamenlijk onderzoek dat de Nederlandse en Belgische politie in 2020 begonnen. In mei van dat jaar werd in Brazilië 556 kilo cocaïne in beslag genomen, een paar maanden later in Rotterdam twee partijen van samen ongeveer 1000 kilo en in januari 2021 een partij van 2300 kilo in Antwerpen. De leveringen waren bestemd voor een Belgisch bedrijf en twee Nederlandse bedrijven. Uit het onderzoek kwam naar voren dat de twee opdrachtgevers aan de Costa del Sol verbleven. In eerste instantie kwam de Spaanse politie een van hen op het spoor. Die opdrachtgever verplaatste zich steeds naar een andere locatie, maar werd uiteindelijk opgespoord in een villa in Marbella. Daarna kwam ook de tweede opdrachtgever in beeld. Ook deze persoon bewoonde een villa in Marbella. "De twee woningen bevinden zich in de duurste wijken van Marbella. We doen als politie wekelijks invallen in woningen, maar dit heb ik eigenlijk nog nooit gezien. Een woning had kantoren, drie sauna's en een baan om padel te spelen." Daarna konden ook de zeven andere verdachten worden geïdentificeerd en aangehouden. Bij doorzoekingen zijn naast 2800 kilo cocaïne dure auto's en digitale gegevensdragers in beslag genomen.||https://nos.nl/artikel/2443314-leiders-nederlands-belgische-drugsbende-opgepakt-in-marbella
2022-09-04||Dijk van Pakistaans meer doorgestoken om inwoners te beschermen|| Een dijk van het Mancharmeer in het zuiden van Pakistan is doorgestoken. Dat is gedaan om te voorkomen dat het meer overstroomt en er nog meer slachtoffers vallen dan er nu al zijn in het land als gevolg van overstromingen. Manchar is het grootste zoetwatermeer van het land en wordt gebruikt voor wateropslag. Het water had al een gevaarlijk niveau bereikt en de toegenomen druk vormde een bedreiging voor omliggende gebieden in de zuidelijke provincie Sindh, zegt de irrigatieminister van die provincie tegen persbureau Reuters. Het water moet uiteindelijk naar de naastgelegen Indus-rivier stromen. Uit dorpen in de omgeving moesten ruim 100.000 mensen evacueren. Hoeveel van hen dat ook gedaan hebben, is niet bekend. Met het doorsteken worden de stad Sehwan en het dorp Bhan Saeedabad, waar in totaal een half miljoen mensen wonen, beschermd, zegt de informatieminister van Sindh tegen persbureau AP. Door de aanhoudende overstromingen in Pakistan zijn 33 miljoen mensen getroffen en ten minste 1290 mensen overleden, onder wie 453 kinderen. Sindh is de zwaarst getroffen provincie. Daar is al ruim 4,5 keer meer regen gevallen dan gemiddeld in de afgelopen dertig jaar. Voor de komende dagen is nog meer regen voorspeld. Premier Sharif bezoekt gebieden die door de overstromingen zijn getroffen. Hij tweet dat het land kampt met een van de ergste door klimaatverandering veroorzaakte rampen. De Verenigde Naties spraken eerder deze week van een "ongekende klimaatcatastrofe". Pakistan heeft een relatief lage CO2-uitstoot vergeleken met westerse landen, zoals de VS of Europese landen. Desondanks is het een van de tien landen die het meest geteisterd worden door extreme weersomstandigheden als gevolg van klimaatverandering, laat de Global Climate Risk Index zien. Pakistan houdt het Westen dan ook medeverantwoordelijk voor de ramp. Nieuwsuur maakte daar deze video over: ||https://nos.nl/artikel/2443299-dijk-van-pakistaans-meer-doorgestoken-om-inwoners-te-beschermen
2022-09-04||Gasvoorraad nu op 80 procent, wat zegt dat voor de winter?|| De Nederlandse gasopslagen zijn gemiddeld voor 80 procent gevuld. Daarmee is het Europese streefcijfer van 80 procent op 1 november ruimschoot gehaald - en het vullen gaat nog door. Wat betekent die grote gasvoorraad voor komende winter? Vijf vragen hierover. Zo ging het vullen: "Ja, het vullen is eigenlijk boven verwachting goed gegaan, in hetzelfde tempo als voorheen", zegt Gerben Hieminga, econoom energiemarkten bij ING. "In dit opzicht hebben we weinig last van de energiecrisis, hoewel we een veel hogere prijs betalen voor energie." Voor een deel wel, zegt Machiel Mulder, hoogleraar energie-economie aan de Rijksuniversiteit Groningen. "Europa heeft als beleid om nu heel veel in te kopen en op te slaan. Dit heeft een prijsopdrijvend effect gehad." De gasprijs is nu fors hoger dan een paar maanden geleden: Hieminga noemt ook andere oorzaken voor de hoge gasprijs. "De beperkte aanvoer van Russisch gas speelt een rol. En op de elektriciteitsmarkt heb je op dit moment enorme problemen. Zo ligt zo'n beetje de helft van de Franse kerncentrales stil en produceren waterkrachtcentrales in Zuid-Europa minder elektriciteit als gevolg van de droogte." De gasmarktprijs vertaalt zich steeds vaker in een hogere consumentenprijs. Want steeds meer consumenten hebben een variabel energietarief, waarbij energiebedrijven de gestegen inkoopkosten met vertraging doorberekenen. De grote drie energiemaatschappijen passen nu ieder halfjaar, kwartaal of maandelijks hun variabel gastarief aan. De gasvoorraden zijn nu dus al voor 80 procent gevuld en gaan misschien wel richting de 100 procent. Maar dat is waarschijnlijk niet genoeg om de winter door te komen. In het verleden gebruikten we in de koudere helft van het jaar (oktober-maart) gemiddeld 26 miljard kubieke meter. In de gasopslagen past zo'n 16 miljard kuub. Niet genoeg om 'zelfvoorzienend' te zijn dus. En het gas in de opslagen is ook niet per se alleen voor Nederland. Het kan ook verkocht worden aan het buitenland, want er is een vrije Europese gasmarkt. Dus als Rusland de gaskraan helemaal dichtdraait, er geen gas meer komt uit bijvoorbeeld Noorwegen en schepen met vloeibaar gemaakt gas niet meer deze kant op komen, dan heeft Nederland alsnog een probleem. Maar de kans daarop is klein. Door de hoge prijzen komt het winterverbruik van consumenten en bedrijven waarschijnlijk wel dichter in de buurt van die maximale voorraad van 16 miljard. Want afgelopen winterperiode verminderden we ons gasverbruik al tot 21,4 miljard kuub, 18 procent minder dan in voorgaande jaren. Vooral door de hoge prijs verminderden we ons gebruik. Ook speelde de relatief zachte winter een rol. De prijs is nu nog veel hoger. Dus valt te verwachten dat het verbruik uitkomt onder de 21,4 miljard (tenzij er een strenge winter komt). Als we zoveel gas op voorraad hebben, kan dat komende winter de prijs drukken. "Het is best mogelijk dat de gasprijs daalt", zegt hoogleraar Mulder. "Als we bijvoorbeeld een zachte winter krijgen en de vraag naar gas kleiner is dan tijdens een strenge winter, terwijl we zoveel in de opslag hebben. Maar het is moeilijk te voorspellen." Er zijn verschillende scenario's, denkt Hieminga van ING. "Komt er bijvoorbeeld wat meer gas uit Rusland, weten we met zijn alleen veel gas te besparen en krijgen we een milde winter dan kan de prijs omlaaggaan. Maar stel dat het zo koud wordt dat we kunnen schaatsen, we besparen onvoldoende gas en Rusland draait de kraan helemaal dicht, dan kan er nog wel een stijging in zitten. En bij alle scenario's daartussen kan de prijs ook zo'n beetje op het huidige niveau blijven."||https://nos.nl/artikel/2443284-gasvoorraad-nu-op-80-procent-wat-zegt-dat-voor-de-winter
2022-09-04||Chili stemt over nieuwe sociale grondwet, maar is die ook betaalbaar?|| De inwoners van Chili stemmen vandaag in een referendum over een nieuwe grondwet. Die is veel progressiever dan de oude, die ruim veertig jaar geleden onder de militaire dictatuur werd ingevoerd. De uitkomst van het referendum is ongewis. De afgelopen maanden waren de tegenstanders duidelijk in de meerderheid, zo bleek uit opiniepeilingen. Maar naarmate de dag van het referendum dichterbij kwam, werden de verschillen tussen voor- en tegenstanders steeds kleiner. Voorstanders vinden we vooral in de wijken van de armen, zoals die van Maria José Díaz in Santiago. Schurftige honden vechten met duiven om etensresten uit opengescheurde vuilniszakken. Tussen de zelfgebouwde hutjes met golfplaten daken waait een koude wind vanuit de Andes. Een kanaal waar modder doorheen stroomt, scheidt deze krottenwijk van de middenklassenwijken in de Chileense hoofdstad. "Sinds ik mijn dochter kreeg, heb ik geprobeerd een eigen huis te krijgen. Maar ik ben geen prioriteit voor de regering", zegt Maria José. Een huurwoning kan ze niet betalen, sociale woningen zijn er te weinig voor de vele Chilenen die zonder woning zitten. Volgens de 38-jarige vrouw, die aan een zanderig voetbalveld in de sloppenwijk woont, is de huidige grondwet in Chili de grote boosdoener. "De regering hoeft ons niet te helpen, ze voelen zich niet verplicht. Met een nieuwe grondwet komt er verandering, dat weet ik zeker. Dan bestaan sloppenwijken als deze straks niet meer en komt er meer gelijkheid", zegt ze. Het recht op huisvesting is een van de sociale rechten die is opgenomen in de voorgestelde nieuwe grondwet waar Chilenen vandaag over stemmen. In die grondwet zijn verder gratis onderwijs, toegankelijke zorg, het recht op abortus, onafhankelijkheid voor inheemse volkeren en gendergelijkheid opgenomen. Een zeer progressief document dus, dat lijkt te voldoen aan de eisen van de honderdduizenden Chilenen die in 2019 de straat op gingen. Destijds eisten de betogers dat er een einde kwam aan de ongelijkheid in het land. Op soms gewelddadige manieren zetten ze hun eisen kracht bij. Een nieuwe grondwet was een van die eisen: de huidige dateert uit het tijdperk van dictator Pinochet en is volgens tegenstanders de basis voor het neoliberale systeem dat Chili zo'n economisch succesvol doch ongelijk land heeft gemaakt. Bij een referendum in 2020 besloten Chilenen dat er inderdaad een nieuwe grondwet moest komen, geschreven door direct gekozen vertegenwoordigers. Vervolgens kozen Chilenen voor een overwegend links comité om hun grondwet te schrijven. Het resultaat is een 178 pagina's en 388 artikelen tellend document met veel sociale zekerheid en een grotere rol voor de staat dan in de huidige grondwet het geval is. In de huidige grondwet worden zorg, onderwijs, pensioenfondsen en de drinkwatervoorziening grotendeels aan de private sector overgelaten. Het is juist die grote rol voor de staat die Hernán Larraín tegen de borst stuit. Larraín was een van de weinige conservatieve vertegenwoordigers in de grondwetgevende raad en zag hoe progressief links vanaf het begin de dienst uitmaakte in het parlement. "Vanaf het begin was het traumatisch. Veel van de vertegenwoordigers waren activisten die recht van de protesten kwamen. En dat zien we terug in de uiteindelijke tekst", zegt hij. Larraín zegt de woede van de betogers destijds te begrijpen en het ook eens te zijn met de vele sociale voorzieningen in de nieuwe grondwet. "Maar de rol van de staat in deze grondwet is niet realistisch. De hele private sector speelt geen rol meer." Veel tegenstanders van de nieuwe grondwet vragen zich af hoe de Chileense overheid, indien het document wordt aangenomen, al die gratis voorzieningen gaat betalen. Ze vrezen voor nog meer economische instabiliteit in een land dat al hard is getroffen door de coronapandemie en economische crisis. Victoria Herrera, die zich als activist inzet voor sociale huisvesting voor Chilenen, ziet een grotere rol van de staat juist als oplossing. "Veel mensen kunnen op de huidige markt niet aan een woning komen. De nieuwe grondwet maakt de staat medeverantwoordelijk voor de huisvesting van mensen en kan zo dus ingrijpen wanneer nodig, zodat deze krottenwijken niet langer meer hoeven te bestaan." Ook president Boric en minister van Defensie Fernández Allende brachten hun stem uit:  De voorlopige uitslag van het referendum wordt in de loop van de nacht verwacht.||https://nos.nl/artikel/2443278-chili-stemt-over-nieuwe-sociale-grondwet-maar-is-die-ook-betaalbaar
2022-09-04||Steeds meer Britten moeten kiezen tussen 'heating' of 'eating' || De energierekeningen verdrievoudigen en inflatie maakt de boodschappen en andere rekeningen ook duurder. Door deze combinatie dreigen komende winter nog eens drie miljoen Britten in armoede terecht te komen. Het Verenigd Koninkrijk kampt met het hoogste inflatiecijfer van de grotere westerse economieën. Bij de liefdadigheidsorganisatie en voedselbank Disc in Newquay is dat al zichtbaar. "De meeste mensen die hier nu binnenlopen hebben gewoon een baan", zegt Monique Collins van Disc. "Docenten, schoonmakers, fabrieksarbeiders, koks, bouwvakkers. Mensen die voorheen wel redelijk konden rondkomen, maar nu een voedselbank nodig hebben." Audrey Cavanaugh heeft samen met haar zoontje drie tassen ingepakt. "De stress van de huur en de rekeningen", zegt ze met korte zachte antwoorden. Dát heeft haar huwelijk kapotgemaakt. Voor haar is de voedselbank een redding, totdat het beter gaat. "Het is moeilijk, met twee kinderen", vertelt Audrey. "De paniek over alle kosten, zoals het betalen van de huur, zette ons gezin onder druk." Haar man werkte als leraar en zij als kok in een schoolkeuken. Door de stress en de uitzichtloosheid over haar situatie kan Audrey op dit moment niet werken. Ze maakt zich zorgen over de gas- en elektrarekeningen. "Gelukkig gaan de kinderen straks weer naar school zodat we thuis minder energie verbruiken." "Kom eens hier", wenkt Monique Collins van Disc de jongste zoon van Audrey. "Ik heb wat voor jou." Ze haalt twee schoenendozen tevoorschijn met daarin nieuwe Nikes, voor hem en zijn oudere broer. De liefdadigheidsorganisatie van Collins is zelf ook afhankelijk van donaties. "Daar maak ik me grote zorgen over. We proberen ons zoveel mogelijk voor te bereiden en te werven voor de komende maanden. Maar verder is het gewoon hopen dat mensen toch blijven doneren." Het afgelopen jaar waren in het Verenigd Koninkrijk al meer dan twee miljoen mensen afhankelijk van de voedselbank. De verwachting is dat dit aantal de komende maanden flink zal stijgen, nu in oktober de energierekeningen voor veel huishoudens zullen verdrievoudigen of zelfs verviervoudigen, zegt Carys Roberts, directeur van denktank IPPR. "We zien de hoogste inflatie in veertig jaar, maar de lonen zijn amper gestegen. Bijstand en steun van de regering komen niet eens in de buurt van de enorme kosten waar mensen mee te maken krijgen. Daardoor zullen veel mensen de hulp van voedselbanken nodig hebben." "Armoede op deze schaal heeft alles te maken met de keuzes die de Britse regering de afgelopen twaalf jaar heeft gemaakt", zegt Roberts. Na de financiële crisis van 2008 besloot de conservatieve regering in bijstand en hulpsectoren te snijden. In plaats van de lage lonen te helpen, werd er voor 14 miljard pond bezuinigd. "De gevolgen zijn enorm. Dat vorig jaar zoveel huishoudens afhankelijk waren van de voedselbank betekent dat ze voedselpakketten ophaalden die net voldoende waren om van te leven. Als mensen nét rondkomen kunnen ze geen spaargeld opzijzetten om deze prijsstijgingen op te vangen." Bij de voedselbank komen ook veel gepensioneerden, zoals de 75-jarige Barbara Pearson die in een kookschort plastic bakjes staat te vullen met salade. Ze helpt als vrijwilliger mee en bereidt maaltijden, die worden rondgebracht bij mensen die zelf niet langs kunnen komen. Barbara doucht steevast met koud water en krijgt nagenoeg al haar eten van Disc. "Als ik 10 pond per week aan eten uitgeef, is dat veel." Het pensioen dat ze maandelijks van de overheid krijgt is zo'n 280 pond. Daarvan gaat de helft nu al naar de energierekening van 140 pond. "Als dit bedrag nog verder omhooggaat, moet ik deze winter de verwarming uitzetten." Ze is niet de enige. De keuze tussen heating en eating wordt voor een steeds grotere groep Britten een realiteit, nu per 1 oktober de energierekeningen zullen stijgen. Gepensioneerden zullen gemiddeld 40 procent van hun inkomen kwijt zijn aan de energierekening, volgens de berekeningen van denktank IPPR. Het Britse koopkrachtniveau is in zestig jaar niet zo laag geweest en dat heeft effect op de gehele economie. "Enerzijds heb je inflatie, prijsstijgingen en energierekeningen die een groot probleem zijn voor huishoudens, maar er is ook nog het effect op de landelijke economie", zegt IPPR-directeur Roberts. "Want als huishoudens geen geld meer uitgeven omdat alles op gaat aan rekeningen en energiekosten, geven ze dat geld niet uit in winkels, restaurants en dergelijke. Hierdoor zullen banen verloren gaan." "Een op de vijf kleine ondernemingen vreest al voor een faillissement", vervolgt Roberts. "De overheid staat voor moeilijke beslissingen. Maar de eerste vraag waar we ons nu mee bezig moeten houden is hoe we de huishoudens door de winter gaan loodsen."||https://nos.nl/artikel/2443265-steeds-meer-britten-moeten-kiezen-tussen-heating-of-eating
2022-09-04||Honderden mensen demonstreren op de Dam tegen de overheid|| Honderden mensen hebben vanmiddag op de Dam in Amsterdam gedemonstreerd tegen het kabinetsbeleid. Er waren veel omgekeerde Nederlandse vlaggen te zien, een symbool dat de afgelopen maanden veel bij boerenprotesten te zien was. De demonstratie was georganiseerd door Michel Reijinga van Samen voor Nederland. Reijinga organiseerde onder de naam Nederland in Verzet vaker demonstraties het afgelopen jaar, tegen bijvoorbeeld de coronamaatregelen. Samen voor Nederland is een samenwerkingsverband tussen verschillende partijen, zoals Viruswaarheid, Nederland in Verzet en Stichting Vaccinvrij. De clubs komen iedere eerste zondag van de maand ergens in Nederland bijeen "om gezamenlijk onze stem te laten horen, door middel van vreedzame demonstraties en boeiende sprekers". Een jaar geleden, op 5 september 2021, hielden de clubs ook een grote mars in Amsterdam. Toen waren er volgens de gemeente ruim 20.000 deelnemers. Ze betoogden toen voornamelijk tegen de coronamaatregelen van het kabinet. De organisatie hield dit jaar rekening met een nog grotere opkomst van zo'n 25.000 demonstranten. Sommige deelnemers spraken op sociale media over duizenden demonstranten op de Dam, volgens NH Nieuws waren er rond de start om 12.00 uur honderden mensen aanwezig. Kort voor 13.30 uur was de Dam grotendeels leeg. De actievoerders begonnen toen aan een mars in het centrum om later weer terug te keren op de Dam. Een van de mensen die meeliepen met de mars had een bord bij zich waar een hakenkruis op stond. Volgens AT5 is de man opgepakt. Het Openbaar Ministerie gaat een onderzoek starten naar de man, meldt de omroep. Meerdere mensen hielden 's middags toespraken, onder wie Willem Engel van Viruswaarheid en Gideon van Meijeren van Forum voor Democratie. Op spandoeken waren teksten te lezen als: 'Ik begrijp niet hoe een regering de problemen van een land kan oplossen, wanneer het probleem van het land de regering is'. Sommige deelnemers hadden boerenzakdoeken of Forum voor Democratie-ballonnen bij zich. De demonstratie van Samen voor Nederland was niet het enige protest in Amsterdam vandaag. De hulporganisatie MiGreat vroeg op het Museumplein aandacht voor de situatie bij het aanmeldcentrum voor asielzoekers in Ter Apel. Op dat protest kwamen volgens persbureau ANP 2000 mensen af. De demonstranten liepen kort door Amsterdam en eindigden hun protest weer op het plein. De aanwezigen riepen onder meer op tot het vertrek van premier Rutte en vicepremier Kaag. Kaags partijgenoot Daphnie Ploegstra was ook aanwezig, zij sprak volgens persbureau ANP het publiek toe: "Ik sta namens een groep D66'ers die een weerwoord wil bieden aan dit beleid". MiGreat wil dat alle overheidsinstanties zich inzetten om vluchtelingen op te vangen. De organisatie zegt dat er 23 acties gepland staan.||https://nos.nl/artikel/2443259-honderden-mensen-demonstreren-op-de-dam-tegen-de-overheid
2022-09-04||Groep bergbeklimmers omgekomen op vulkaan in Oost-Rusland || Op het Oost-Russische schiereiland Kamtsjatka zijn gisteren zes bergbeklimmers omgekomen. Ze kwamen ten val toen ze bezig waren om de 4750 meter hoge vulkaan Kljoetsjevskaja Sopka te beklimmen. Zo'n tien Russische klimmers waren afgelopen dinsdag met twee gidsen aan de tocht begonnen. Een groep van negen begon gisteren aan de laatste klim vanaf een kamp op 3300 meter hoogte. Volgens onderzoekers sloeg het noodlot toe op zo'n 500 meter onder de top van de berg. Bij het ongeluk raakte ook een gids gewond. Een van de andere bergbeklimmers wist met een satelliettelefoon hulp in te roepen. Er wordt nu met een helikopter geprobeerd om de overlevenden van de berg af te halen. Gisteren was dat niet mogelijk vanwege bewolking, wind en regen. Eerder was nog sprake van vijf doden, maar later werd dit bijgesteld naar zes door het Russische staatspersbureau TASS.||https://nos.nl/artikel/2443252-groep-bergbeklimmers-omgekomen-op-vulkaan-in-oost-rusland
2022-09-04||Duitsland steekt nog eens tientallen miljarden in lastenverlichting|| De Duitse regering komt met een steunpakket van in totaal meer dan 65 miljard euro om de inflatie en de hoge energiekosten het hoofd te bieden. De Duitse bondskanselier Scholz maakte dat bekend in een persconferentie. "Dit is het grootste pakket tot nu toe. Het gaat om veel geld, maar dat is ook nodig. Het gaat erom dat ons land goed door deze crisis komt", aldus Scholz. De bondskanselier haalde uit naar de Russische president Poetin, die met zijn invasie van Oekraïne de Europese energievoorziening onder grote druk heeft gezet. "Rusland is niet langer een betrouwbare energieleverancier. Het Rusland van Poetin heeft zijn contract geschonden en is allang gestopt met het nakomen van zijn leveringscontracten." Het is al de derde keer dat de Duitse regering komt met een steunpakket om de lasten van burgers te verlichten. De vorige twee pakketten - in totaal ruim 30 miljard euro waard - omvatten onder meer een energietoeslag, een verlaging van de accijns op brandstof en het 9-euro-ticket waarmee Duitsers een maand lang onbeperkt met het ov konden reizen. Dit nieuwste pakket omvat onder meer een verlenging van de kortingen op reizen met het openbaar vervoer, een verlaagde prijs voor basisverbruik van elektriciteit en een energietoeslag voor gepensioneerden en studenten. Gepensioneerden kunnen eenmalig 300 euro krijgen voor de energierekening, studenten 200 euro. Eenpersoonshuishoudens die recht hebben op huurtoeslag, kunnen 415 euro krijgen. Voor huishoudens met twee personen gaat het om 540 euro en per extra gezinslid komt daar 100 euro bij. Verder wordt de kinderbijslag (nu 219 euro per kind) fors verhoogd: na de jaarwisseling kunnen gezinnen 18 euro per maand extra krijgen voor hun eerste en tweede kind. Verder wil de regering jaarlijks 1,5 miljard euro steken in een opvolger van het 9-euro-ticket voor het openbaar vervoer, op voorwaarde dat de deelstaten een even groot bedrag vrijmaken. Dit nieuwe ov-ticket zou wel fors duurder zijn: er wordt gedacht aan een bedrag van 49 tot 69 euro per maand om onbeperkt te mogen reizen met het openbaar vervoer. Met het najaar voor de deur groeien ook in Duitsland de zorgen over de hoge kosten voor levensonderhoud. De vakbonden en oppositiepartijen Die Linke en AfD beraden zich op demonstraties en vanuit de Duitse vakbeweging wordt gewaarschuwd dat de inflatie kan leiden tot flinke sociale onrust. Op zijn persconferentie benadrukte Scholz daar oog voor te hebben: "We nemen al deze zorgen zeer, zeer serieus. Je zult er nooit alleen voor staan. We zullen niemand achterlaten." De coalitie van de sociaaldemocratische SPD, de Groenen en de liberale FDP heeft tot diep in de nacht onderhandeld over het steunpakket. In totaal zaten ze zo'n 18 uur met elkaar aan tafel om de miljarden te verdelen. De topbijeenkomst, waarbij onder meer de ministers Habeck (Groenen) van Economische Zaken en Lindner (FDP) van Financiën aanschoven, was het sluitstuk van wekenlange discussies over de lastenverlichting. Hoewel voor de drie partijen niet ter discussie stond of burgers verder ontlast moesten worden, verschilden ze wel van mening over de precieze invulling van het pakket. Zo voelden de SPD en de Groenen wat voor een overwinstbelasting, waarbij bedrijven meer belasting moeten betalen over hun winsten vanaf een bepaald bedrag. De FDP van Lindner vindt zo'n maatregel schadelijk voor het Duitse vestigingsklimaat. Een overwinstbelasting is nu geen onderdeel van het maatregelenpakket, maar de Duitse regering heeft wel toegezegd om op Europees niveau de mogelijkheden te verkennen om de hoge winsten van energiebedrijven af te romen. Gedacht wordt aan prijsplafonds voor uitzonderlijk winstgevende energieproducenten. In eerste instantie wil de Duitse coalitie kijken naar dit soort maatregelen op Europees niveau, maar als dit niet te regelen blijkt, wil de regering het desnoods op korte termijn op nationaal niveau regelen. In Nederland werkt het kabinet aan een koopkrachtreparatiepakket van 15 miljard euro, vooral gericht op de lage en middeninkomens. Het gaat onder meer om een verhoging van het minimumloon met 10 procent en verlagingen van accijnzen en belastingen. Dat pakket moet op 1 januari ingaan. voor dit jaar zijn er geen maatregelen meer voorzien.||https://nos.nl/artikel/2443251-duitsland-steekt-nog-eens-tientallen-miljarden-in-lastenverlichting
2022-09-04||Taliban plannen lucratieve kopermijn, mogelijk ten koste van boeddhistisch erfgoed|| Archeologen kijken gespannen naar een Chinees mijnproject in Afghanistan. De kopermijn van Mes Aynak moet binnenkort openen, wat de Taliban-regering een aanzienlijke inkomstenbron zou bieden. Maar op dezelfde plek ligt ook een eeuwenoude boeddhistische stad. De vraag is of deze wel beschermd kan worden, als het koper uit de grond wordt gehaald. Mes Aynak, dat 'kleine koperbron' betekent, huisvest mogelijk een van de grootste nog niet geëxploiteerde koperreserves ter wereld. De geschatte waarde is zo'n 50 miljard dollar. Decennia van oorlogen hebben het metaal grotendeels ondergronds gehouden. In 2007 kreeg het Chinese bedrijf China Metallurgical Group (MCC) van de toenmalige regering voor 3 miljard dollar een 30 jaar lange vergunning voor de mijn. Ook toen was de hoop dat de opbrengsten de Afghaanse economie meer onafhankelijk van hulpgeld kon maken. Bewoners van dorpen rond de mijn hoopten op ontwikkeling en banen. Maar daar kwam tot nu toe weinig van terecht. Nazir Muslimyar is een van enkele honderden dorpsbewoners die hun huis zijn uitgezet om plaats te maken voor de mijn. Ruim tien jaar later hebben ze hier niet de door MCC beloofde compensatie voor gekregen. "We zijn ontheemd. We hebben veel schade opgelopen en tot nu toe niets verdiend." Hij wijst naar de kale vlakte om zich heen, een paar honderd meter van de mijn, die voor bezoekers is afgesloten. "Er is hier niets. Ze moeten hier wegen bouwen, scholen, klinieken. En huizen voor ons." Een van de redenen voor de vertraging was het werk van archeologen, die met spoed de boeddhistische stad hebben geprobeerd te redden. MCC zou niet van het bestaan van deze historische schat hebben geweten toen het voor de mijn tekende en gaf de archeologen drie jaar de tijd. Inmiddels is gebleken dat het niet om enkele beelden gaat, maar een enorm complex van tempels, bibliotheken en antieke koperwerkplaatsen, dat in historische waarde wordt vergeleken met de Romeinse stad Pompeï en Machu Picchu van de Inca's. Alles op een verantwoorde manier uitgraven zou decennia kosten. Uiteindelijk stopten de archeologen pas in 2019 met het werk. Niet omdat MCC dat eiste, maar omdat het budget toen opraakte. In de tussentijd hadden de Chinezen minder haast met het exploiteren van de mijn gekregen. De omgeving van de mijn werd door het conflict met de Taliban steeds onveiliger. Daarnaast was er door wereldwijde schommelende koperprijzen twijfel hoe winstgevend de mijn zou zijn. Want MCC zal volgens het met de regering gesloten contract behoorlijk moeten investeren. Het bedrijf moet (spoor)wegen aanleggen en elektriciteitscentrale bouwen. Bovendien moet het 19,5 procent `van alle opbrengsten aan de Afghaanse regering afstaan. Nu de oorlog voorbij is, en de Taliban de honderden miljoenen dollars die de mijn ze elk jaar zouden kunnen opleveren hard nodig hebben, zijn de nieuwe machthebbers met de Chinezen in gesprek. Persbureau AP berichtte in maart dat MCC andere voorwaarden eist, zoals een lager royalty-percentage in het contract, en de Taliban-regering aanspreekt op regionale veiligheid. Onlangs dook een video op van de leider van een Oeigoerse militante afscheidingsgroep, die aanslagen op Chinese belangen in Afghanistan zou plannen. De Taliban-regering zou het boeddhistische complex willen beschermen, volgens het AP-verslag. Dit is verrassend, aangezien de Taliban in 2001 de wereldberoemde Boeddhabeelden in de provincie Bamyan opbliezen. Maar waar de vorige regering schadelijke mijnpraktijken met open gaten had goedgekeurd, zouden de Taliban nu willen dat er ondergronds gemijnd wordt. Hierbij komen hogere kosten kijken. Of China hiervoor wil opdraaien, is niet duidelijk, maar het lijkt erop dat de partijen eruit komen. Afgelopen maand kondigde de Chinese ambassadeur in Kabul aan 'binnenkort' de kopermijn te willen openen, na het verplaatsen van waardevolle boeddhistische beelden. Wat dit betekent voor de bescherming van het erfgoed dat niet verplaatst kan worden, is niet duidelijk. De inwoners van Mes Aynak hopen hoe dan ook dat ze eindelijk kunnen gaan profiteren van de enorme rijkdom onder hun voeten. "We zouden kunnen verdienen aan toerisme", zegt timmerman Hamesha Gull, die tot 2019 met de archeologen werkte. "De beelden en tempels zijn prachtig." Hij erkent dat een kopermijn de regio ook ontwikkeling en banen zou kunnen opleveren. "Maar de historische kunstschatten liggen boven op het koper. Dus die moeten eerst worden opgegraven. Hoe kunnen ze de mijn anders exploiteren?"||https://nos.nl/artikel/2443247-taliban-plannen-lucratieve-kopermijn-mogelijk-ten-koste-van-boeddhistisch-erfgoed
2022-09-04||Stroom F1-fans goed op gang, Zandvoort kleurt oranje voor racedag|| Een continue stroom van Formule 1-fans komt vanochtend aan in Zandvoort, klaar voor de dag van de race met Max Verstappen op polepositie. Volgens een woordvoerder van de gemeente verloopt dat probleemloos. "Het loopt hartstikke goed. Mensen hebben er vooral veel zin in." Ook de NS zegt rond 11.00 uur dat het al "lekker druk" is in Zandvoort en dat de treinritten vanochtend zonder problemen verliepen. De NS rijdt ook op deze racedag met twaalf treinen per uur en maakt gebruik van extra lange treinen met brede deuren. De doorstroom is daarom goed volgens de woordvoerder. Alleen voor het uitchecken bij de ov-chipkaartpaal is af en toe een beetje geduld nodig. Hoeveel mensen er precies met de trein aankomen is niet duidelijk. De NS verwacht vandaag 50.000 reizigers te vervoeren richting het circuit, maar heeft ruimte voor 10.000 reizigers per uur. In totaal worden 110.000 fans verwacht. Burgemeester David Moolenburgh is heel tevreden met wat hij ziet in zijn plaats. "De instroom loopt heel gemoedelijk, het is heel gezellig. Iedereen komt hier in oranje kleren met een glimlach naartoe. Als de afgelopen dagen een voorbode zijn voor vandaag, dan wordt het een fantastische dag." "De drukte is enorm. Ik heb nog nooit zoveel mensen gezien. Maar het loopt allemaal lekker door en de sfeer is geweldig", zegt een volledig in oranje gehulde man. NH Nieuws zag hoe de eerste bezoekers vanochtend nog voor zonsopgang de eerste treinen pakten om zo vroeg mogelijk in Zandvoort aan te komen. Met Max Verstappen op polepositie, de meest gunstige plek om te starten, kunnen fans niet wachten. "Een prachtig mooie dag, die niet kan tegenvallen. Mooi weer, goede sfeer en met Max kan het niet beter!", vertelt een opgetogen treinreiziger in de trein tegen een verslaggever van de regionale omroep. Om 15.00 uur begint de Heineken Dutch Grand Prix. Volg al het nieuws in ons liveblog.||https://nos.nl/artikel/2443244-stroom-f1-fans-goed-op-gang-zandvoort-kleurt-oranje-voor-racedag
2022-09-04||Hamas executeert vijf Palestijnen, twee voor 'samenwerken' met Israël|| Hamas heeft vijf Palestijnse mannen geëxecuteerd in Gaza. De militante groepering, die het voor het zeggen heeft in de Gazastrook, zegt dat twee van hen samenwerkten met Israël. Volgens Hamas speelden ze informatie door aan Israël die het leger gebruikte bij aanvallen. De mannen van 44 en 54 jaar oud zaten al jaren vast. Hamas voert vaker zware straffen uit als het om vermeende collaborateurs met Israël gaat. De drie andere mannen zijn veroordeeld voor moord in losstaande zaken. Een van de mannen zou betrokken zijn geweest bij een schietpartij in juli tijdens een familieruzie. Daarbij kwamen een man en een tienermeisje om het leven. De Palestijnse wet vereist goedkeuring van de president van de Palestijnse Autoriteit voor de doodstraf, maar Hamas in Gaza heeft de executies uitgevoerd zonder toestemming. Drie van de mannen werden opgehangen. De twee anderen, die lid waren van de Palestijnse veiligheidstroepen, zijn geëxecuteerd door een vuurpeloton. Vijf jaar geleden voerde Hamas voor het laatst doodstraffen uit. Toen werden drie mannen geëxecuteerd die werden beschuldigd van de moord op een lid van de beweging. De mannen kregen een kort proces, wat leidde tot kritiek van lokale mensenrechtenorganisaties. Sinds Hamas in 2007 de Gazastrook in handen kreeg, na een bloedige coup, is de doodstraf 180 keer opgelegd. Het vonnis is sindsdien 33 keer voltrokken.||https://nos.nl/artikel/2443243-hamas-executeert-vijf-palestijnen-twee-voor-samenwerken-met-israel
2022-09-04||Bristol Zoo sluit na 186 jaar, Artis in top-5 oudste dierentuinen|| Een van de oudste dierentuinen ter wereld heeft dit weekend zijn deuren gesloten. Met tranen in de ogen namen veel bezoekers gisteren afscheid van de Bristol Zoo. Na 186 jaar vertrekt de dierentuin uit de wijk Clifton van de Engelse stad. Met de sluiting van de Bristol Zoo komt Artis in de top-5 van oudste nog bestaande dierentuinen terecht. Het Amsterdamse dierenpark werd twee jaar later opgericht, in 1838. De oudste nog bestaande dierentuin ter wereld is het Weense Schönbrunn, dat in 1752 voortkwam uit de keizerlijke menagerie. Bristol sluit omdat er door coronalockdowns te weinig inkomsten waren terwijl de kosten voor onderhoud en huisvesting van de dieren doorliepen. Een publieksactie die ruim een ton opdracht, was niet voldoende. Daarnaast wilde de stichting die eigenaar is van het park zich voortaan richten op het modernere Wild Place buiten de stad. Daar krijgen de dieren natuurlijkere verblijven en veel meer ruimte. Het maakt voor liefhebbers het verlies van het centralere gelegen victoriaanse perceel nauwelijks goed. "Ik zal het brullen van de leeuwen gaan missen als ik 's ochtend binnenkom", zegt werknemer Jade Money tegen een plaatselijk persbureau. "Ik dacht dat dit park nooit zou sluiten, ik was van plan er tot mijn pensioen te blijven." De 30-jarige kassamedewerker kon haar dag niet zonder tranen afmaken. De Bristol Zoo had een rijke historie. In 1934 werd er voor het eerst in Europa een chimpansee in gevangenschap geboren. In 1958 volgde de eerste zwarte neushoorn, een beschermde diersoort. In totaal zijn er voor 175 diersoorten fokprogramma's opgezet om uitsterven te voorkomen. Oudere inwoners van Bristol hebben nog goede herinneringen aan ritjes op de rug van olifant Rosie of aan Alfred, waar tijdens de Tweede Wereldoorlog veel Amerikanen over naar huis schreven omdat hij de enige gorilla in het land was. Generaties eerder maakte olifant Zebi zich onsterfelijk door strohoeden van bezoekers op te eten. Zeldzaam waren de vier witte tijgerwelpjes die in 1968 geboren werden:  Meerdere van de 250 huidige diersoorten uit de zoo zullen een plekje krijgen in zusterpark Wild Place, zoals de groep gorilla's waar recentelijk nog twee jonkies bij zijn gekomen, twee zeldzame zwarte neushoorns en de in het wild uitgestorven socorrotreurduiven. Andere exemplaren verhuizen naar dierentuinen over de hele wereld: een dwergnijlpaard is al naar de VS, een gilamonster naar Zwitserland. Boomkangoeroes, zeehonden, reuzeschildpadden en zo'n 10.000 andere zullen de komende maanden volgen. Aanbiedingen van het publiek om dieren over te nemen zijn volgens tv-zender ITV beleefd afgeslagen. Op het terrein van het park, een felbegeerd stukje land midden in de stad, zullen huizen worden gebouwd. Klassieke elementen van de dierentuin zullen daarbij bewaard blijven: onder andere de victoriaanse Apentempel, de berenkuil, het gorillahuis en toegangspoorten worden in het nieuwe ontwerp geïntegreerd. Nadat de afgelopen weken al duizenden bezoekers afscheid hadden genomen, was het dierenpark op de laatste dag extra lang geopend. Aan het eind van de middag sloten personeel en vrijwilligers hun werk af met een groepsfoto voor de gesloten deuren van de zoo. "Bedankt voor alle goede herinneringen", stond te lezen op een plaquette die werd onthuld. "Het ging de mensen niet alleen om de dieren, maar ook om alle herinneringen met geliefden hier", vatte medewerker Simon Garrett het gevoel samen na een carrière van 32 jaar. "Het was een belangrijk onderdeel van de stad."||https://nos.nl/artikel/2443241-bristol-zoo-sluit-na-186-jaar-artis-in-top-5-oudste-dierentuinen
2022-09-04||Twee zwaargewonden bij ongeluk A35, weg weer vrij|| Bij een ongeluk op de A35 bij Enschede zijn vanochtend twee mensen zwaargewond geraakt. De A35 richting de Duitse grens bleef tot 13.00 uur dicht.  Rond 05.30 uur vanochtend botste bij de afslag Enschede-Zuid een auto achter op een bestelbus met aanhanger. Volgens RTV Oost brak de aanhanger door de botsing los en sloeg die over de kop. In de auto zaten vier mensen. De weg lag bezaaid met brokstukken en de vangrail raakte flink beschadigd. De politie heeft een helikopter ingezet om overzichtsfoto's van het gebied te maken. Die worden gebruikt voor onderzoek.||https://nos.nl/artikel/2443238-twee-zwaargewonden-bij-ongeluk-a35-weg-weer-vrij
2022-09-04||IOC-voorzitter Bach: 'Voortzetten Spelen in München was juiste keuze'|| Thomas Bach was achttien toen de Palestijnse terreuractie in München plaatsvond. De Duitse IOC-president bezocht deze week in Nederland de première van Ankie, de olympische weduwe, een documentaire over de verschrikkelijke gebeurtenissen tijdens Olympische Spelen van precies vijftig jaar terug. Terug naar 1972. West-Duitsland organiseert het sportfestijn. Het is een groot feest. Tot 5 september. Acht Palestijnen sluipen het olympisch dorp binnen. Ze gaan naar het onderkomen van de Israëlische ploeg. Daar worden twee mensen gedood, waarna er nog negen atleten en officials gegijzeld worden. Bach zelf was een talentvol schermer, alleen vond de sportbond hem nog te jong om deel te nemen aan de Spelen. "Ik was op vakantie in Spanje. We keken bij sportbars naar de Olympische Spelen. Na de gebeurtenissen zijn we teruggegaan." De gijzeling eindigt op afgrijselijke wijze bij het militaire vliegveld Fürstenfeldbruck. Daar ontstaat een vuurgevecht na een mislukte deal tussen de Palestijnen en de politie. Alle gijzelaars en een politieman komen om. Ook vijf Palestijnen worden gedood. Voormalig IOC-voorzitter Avery Brundage kiest ervoor de Spelen voort te zetten, wat tot veel consternatie leidt. "Ik denk dat het de moeilijkste beslissing is geweest die een IOC-president ooit heeft moeten nemen", vertelt Bach nu. "In principe nam hij de juiste beslissing. Je geeft niet toe aan terrorisme." Ankie Spitzer, de hoofdrolspeelster in de documentaire, bleef na de ramp met haar dochtertje achter. Haar man, schermer Andre Spitzer, kwam om tijdens gijzeling. Twee van de drie Palestijnse gijzelnemers zouden later alsnog gedood zijn, zo was tot voor kort het verhaal. Maar volgens de documentairemakers leeft er nog een tweede. Bach was verbaasd toen hij het hoorde. "Ik hoop dat justitie haar werk doet." De Duitser voerde de afgelopen jaren veel gesprekken met familieleden van slachtoffers. "Gaandeweg kreeg ik steeds meer begrip voor hen, wat het voor hen betekent." Het leidde ertoe dat er vorig jaar tijdens de Olympische Spelen van Tokio een minuut stilte gehouden werd. "Dat is het resultaat van meerdere gesprekken die ik met families heb gehad." Onheil in de wereld is er nog altijd, zoals in Oekraïne. Het IOC wil zich zo neutraal mogelijk opstellen. "We kunnen sport en politiek niet gescheiden houden. Dat werkt niet, dat weten we al lang. Maar we kunnen geen partij kiezen bij politieke vraagstukken. Want als we dat doen krijgen we de wereld nooit meer bij elkaar", aldus Bach. Wat gebeurde er bij de Olympische Spelen in 1972? In deze video leggen we het uit:||https://nos.nl/artikel/2443237-ioc-voorzitter-bach-voortzetten-spelen-in-munchen-was-juiste-keuze
2022-09-04||Eenmaal per week leggen Oekraïne en Rusland wapens neer voor uitruil doden|| Oekraïne en Rusland werken, uit het zicht van de oorlog, in het diepste geheim samen voor een gezamenlijk belang: het uitruilen van de lichamen van omgekomen militairen. Een speciaal team van Oekraïne onderhandelt voortdurend met Rusland over de lichamen. Op die manier zijn volgens Oekraïne al 541 gesneuvelde militairen terug in Oekraïense handen gekomen. De meesten (428 lichamen) zijn slachtoffers van de slag om Marioepol, met name de verdedigers van de Azovstal-fabriek, het laatste bolwerk van verzet in de stad. Ook zijn er doden teruggebracht uit de veroverde stad Cherson en dorpen in Donetsk, Loegansk en Charkov, meldt het Oekraïense ministerie van Reïntegratie. Het ruilen van de lichamen wordt aan Oekraïense zijde geregeld door een team onder leiding van Oleg Kotenko uit Kramatorsk. Hij leidt het Bureau voor Vermiste Personen onder Bijzondere Omstandigheden (zie kader). In het verleden was hij namens veiligheidsdienst SBU al betrokken bij onderhandelingen over gevangenenruil met de Russen. Zijn woordvoerder houdt interviews af. De onderhandelingen zijn immers niet gebaat bij media-aandacht. Toch is er wel wat bekend over het teruggeven van de lichamen van militairen, waartoe strijdende partijen volgens het humanitair oorlogsrecht verplicht zijn. Het begon maanden geleden met onderhandelingen via het Internationale Rode Kruis (ICRC), dat zowel in Oekraïne als Rusland een kantoor heeft. De hulporganisatie bevestigt tegenover de NOS de "neutrale, bemiddelende rol" te spelen die hij in principe altijd op zich neemt in conflictsituaties. Ook biedt het ICRC hulp van forensisch specialisten aan, die ervoor zorgen dat de menselijke resten respectvol worden geconserveerd. Aanvankelijk werden enkele lijken uitgeruild, inmiddels zijn dat tientallen lichamen per keer, zei teamleider Kotenko onlangs in een zeldzaam interview. Naar verloop van tijd is er een zekere routine gekomen in de uitwisseling. Inmiddels vindt er wekelijks een uitwisseling plaats. Hierbij is het Rode Kruis aanwezig, om "technisch advies" te geven en "benodigde apparatuur" te leveren. Denk daarbij aan koelingen en speciale tassen. Oekraïne heeft op verschillende plekken in het land stoffelijke overschotten in koelingen opgeslagen. Het ruimen van dode Russische militairen is overigens niet zonder gevaar: er zijn verhalen bekend van boobytraps die bij achtergelaten lichamen werden geplaatst. Waar de body swap plaatsvindt, is strikt geheim. Daar wordt bewust niet over gecommuniceerd, zegt Han Bouwmeester, universitair hoofddocent militaire strategie aan de Nederlandse Defensie Academie. "Als dat bekend wordt, is de wens om nogmaals lichamen uit te wisselen kleiner. Je wil er ook niet een groot circus van maken." Vermoedelijk vindt de uitruil plaats aan het relatief rustige front ten zuiden van de stad Zaporizja. Daar ligt de weg naar Melitopol (dat onder Russische controle staat) die tevens wordt gebruikt als vluchtroute. Tijdens de uitwisseling wordt er in de omgeving niet gevochten. Wat op nationale schaal dus niet lukt, gebeurt één keer per week op kleine schaal: de wapens neerleggen, om zo de doden een waardig afscheid te kunnen bieden. Het uitwisselen van doden in oorlogen is één van de eerste zaken waar de strijdende partijen een overeenkomst over kunnen bereiken, zegt kolonel Bouwmeester. "Het is relatief onschuldig, want het gaat om dode militairen die geen gevaar meer vormen. Het is ook gewoon een blijk van menselijkheid: voor familie is het fijn om zekerheid over de vermiste dierbare te krijgen." De uitruil kan ook dienen als propagandamiddel, zoals alles in een oorlog. "Hiermee kun je laten zien dat je een menselijk gezicht hebt", zegt Bouwmeester. "Het is in lijn met het argument van Rusland dat de 'speciale operatie' zo langzaam verloopt omdat ze burgerdoelen zeggen te ontzien." Ook Oekraïne kan baat hebben bij het terugkeren van dode militairen naar Rusland, zodat voor de gewone Rus duidelijk wordt hoeveel mensenlevens de oorlog kost. Een succesvolle dodenruil kan een opstapje zijn naar verdere samenwerking, zegt Bouwmeester. "Er zit een gradatie in: eerst de doden, dan de zieken en gewonden en uiteindelijk mondjesmaat de krijgsgevangenen." Dat laatste gebeurt op onregelmatige basis met kleine aantallen militairen. Naast de graandeal hebben de Oekraïners en Russen dus nog een onderwerp gevonden waarbij samenwerking mogelijk is.||https://nos.nl/artikel/2443234-eenmaal-per-week-leggen-oekraine-en-rusland-wapens-neer-voor-uitruil-doden
2022-09-04||Vijf aanhoudingen na schietpartij Rotterdam|| In Rotterdam zijn afgelopen nacht vijf mensen aangehouden na een schietpartij. De schoten werden rond 03.40 uur gelost op de Wolphaertsbocht in de wijk Charlois, in Rotterdam-Zuid. Volgens de politie is er een verband met een ruzie die rond die tijd ontstond bij een café in de straat. Daarbij zou een achtervolging zijn ontstaan waarbij mannen op elkaar geschoten hebben. Agenten hebben getuigen gehoord en camerabeelden opgevraagd.  Een getuige meldt dat bij het Ikazia Ziekenhuis, iets verderop, later een zwaargewond slachtoffer is afgezet die in zijn gezicht zou zijn geschoten. De politie hield deze man van 24 later aan op verdenking van betrokkenheid bij de schietpartij aan de Wolphaertsbocht. De auto waarmee waarschijnlijk hij naar het ziekenhuis was gekomen, is in beslag genomen. De straat in Charlois is met enige regelmaat in het nieuws door nachtelijk geweld en criminaliteit. In juli werd er een kind van ongeveer een half jaar oud doodgestoken.||https://nos.nl/artikel/2443232-vijf-aanhoudingen-na-schietpartij-rotterdam
2022-09-04||Astronoom Drake, speurder naar buitenaards leven, overleden|| De invloedrijke astronoom Frank Drake is op 92-jarige leeftijd overleden. Hij stond decennia geleden aan de wieg van de serieuze zoektocht naar buitenaards leven en deed er alles aan om de 'giechelfactor' over dat onderzoeksveld te bestrijden. Op 8 april 1960 richtte Drake uit interesse en nieuwsgierigheid een radiotelescoop naar de ster Tau Ceti in de hoop signalen op te vangen van een buitenaardse beschaving. Tevergeefs zocht hij er naar tekenen van leven. Toen hij zijn instrumenten op de ster Epsilon Eridani richtte, pikte hij tot zijn eigen verbazing wel iets op. Verder onderzoek wees echter uit dat hij een geheime radarinstallatie van het Amerikaanse leger had ontdekt. Hoewel er wat lacherig werd gedaan over zijn zoektocht, wist hij toch genoeg collega's te intrigeren om het werk serieus te nemen. "Het onderwerp was taboe in de astronomie", vertelde hij er eens over. "Niemand anders was aan het zoeken omdat ze bang waren. En ik was te dom om bang te zijn." Een conferentie die Drake organiseerde betekende de opmaat naar SETI, de "Search for Extraterrestrial Intelligence", waarbij telescopen al decennialang systematisch de hemel afspeuren naar sporen van aliens. Sceptische collega's wist hij te overtuigen met een vergelijking die hij opstelde: zijn Drake equation. Rekening houdend met hoeveel sterren er zijn, hoeveel planeten daar mogelijk omheen draaien en hoe oud het universum al is, berekende hij daarmee losjes dat er misschien wel miljoenen bewoonde planeten moesten zijn (geweest). De berekening werd alleen maar relevanter toen technologische ontwikkelingen als de Hubble-telescoop bewezen dat planeten als de aarde lang niet zo zeldzaam waren als men eeuwenlang had gedacht. Later in zijn carrière besefte Drake dat het misschien niet voldoende was om alleen te luisteren: als de aliens diezelfde strategie zouden toepassen zouden we elkaar immers missen. Samen met de beroemde wetenschapper Carl Sagan bedacht hij daarom de Arecibo-boodschap, die in 1974 als signaal naar een sterrencluster werd verzonden. In de boodschap hadden Drake en Sagan enkele complexe wetenschappelijke basiswaarden in binaire code versleuteld, zoals de cijfers 1 tot en met 10, het atoomgewicht van elementaire deeltjes als koolstof en zuurstof en de structuur van dna. Ook voegden ze een schematische weergave van de mens, ons zonnestelsel en de schotelantenne waarmee het visitekaartje werd verstuurd toe aan de boodschap. In een reactie op zijn overlijden omschrijft zijn familie Drake als een liefhebbende vader, een diep denker en een meesterlijk verteller. "Hij hield van deze planeet met al zijn magische complexiteit en was dol op de eindeloze mogelijkheden die het universum om ons heen inspireert."||https://nos.nl/artikel/2443228-astronoom-drake-speurder-naar-buitenaards-leven-overleden
2022-09-04||Horner prijst Verstappen • Mercedes: 'Hebben Ferrari's in zicht' • Circuitdirecteur: 'Droomuitslag'|| We houden ermee op hier in Zandvoort! Het was een gedenkwaardig raceweekend, waarin Max Verstappen zijn vierde zege op rij pakte in de Formule 1. Bedankt voor het volgen van alle gebeurtenissen de afgelopen drie dagen. Het Formule 1-circus verplaatst zich naar Italië voor de GP op het circuit van Monza. Volgende week zondag zijn we er weer met een liveblog, tot dan! Even leek Mercedes de winst te kunnen pakken in Zandvoort. Even maar. Toch geeft de GP van Nederland Mercedes hoop, in een stroef seizoen. George Russell eindigde als tweede en is te spreken over de progressie die zijn team maakt. "We hebben die Ferrari's in zicht." Lewis Hamilton analyseerde achteraf wat er nou precies gebeurde nadat de safety car het circuit op was gekomen. "Ik wist niet dat Verstappen was gestopt. Het was pijnlijk om het zo door mijn vingers te zien glippen." Hamilton kon zich niet inhouden toen het misging en hij ook nog werd ingehaald door teamgenoot Russell. "Ik heb spijt wat ik zei over de boordradio." Al met al kijkt Hamilton positief terug op de racedag. "We waren heel on-point als team vandaag." De concurrentie kwam uit een andere hoek dan verwacht, maar het lijkt voor Max Verstappen allemaal niet uit te maken dit seizoen. Wie er ook in zijn buurt komt, wie hem ook bedreigt, Red Bull Racing heeft een passend antwoord. Ook op Zandvoort. "Het was geen gemakkelijke race, maar de voldoening is ook groter", zegt Verstappen, opnieuw winnaar van zijn thuisrace. "Ik heb er dit jaar harder voor moeten werken." Lees verder... Carlos Sainz heeft wel eens een lekkerdere racedag gehad. "We begonnen op P3, we eindigen op P8, alles dat mis kon gaan, ging mis", analyseerde de Ferrari-coureur na afloop. De zondagmiddag van Ferrari in Zandvoort zat vol foutjes. "We zullen moeten blijven analyseren en verbeteren. Want we maken nog steeds veel fouten en dat kost ons punten." Christian Horner was onder de indruk van hoe rustig Verstappen bleef dit weekend. "Met de verwachtingen van dit publiek was het een grootse prestatie", zei de Red Bull-teambaas na afloop van de gewonnen race. Het was een tactische race, beaamde Horner. "De safety cars zorgden voor een paar zeer ingewikkelde scenario's, vooral op het einde." Toch maakte de Brit zich niet druk in de finale. "Het was Max versus Lewis, en toen was er eigenlijk maar één uitkomst mogelijk." Directeur Robert van Overdijk van het circuit van Zandvoort had na de tweede overwinning van Max Verstappen in de Dutch GP niets te klagen. "Een droomuitslag. Dit is waar je vooraf op hoopt en voor tekent, maar niet op rekent", zei Van Overdijk. "Als je vandaag niet kan lachen, dan gaat er iets niet goed met je. Het was een geweldig feest en voor zover ik weet heeft iedereen zich prima gedragen", aldus de circuitdirecteur. "Ik kan eigenlijk niets negatiefs verzinnen over dit weekend. De rookbommen die zaterdag tijdens de kwalificatie werden afgestoken en op de baan gegooid, zijn wel een van de vele evaluatiepunten. We hebben nog zoveel te wensen over voor volgend jaar. Ik maak me geen zorgen dat we dan minimaal een even goede, zo niet een betere, editie drie kunnen neerzetten." Verstappen reageert op zijn winst in de GP van Nederland. Op het circuit van Zandvoort moest zijn team wegens safety cars improviseren, maar dat ging uitstekend. "Het zag er toen we de zachte banden erop zaten weer goed uit. Daarna ging ik er zo snel mogelijk langs bij Hamilton om die race te winnen." Charles Leclerc toonde zich na zijn derde plaats realistisch. Maar ondanks de grote achterstand op Verstappen weigert hij de hoop op de wereldtitel op te geven "zoals ik al eerder zei op Spa, ik blijf het van race naar race benaderen". Ook inwoners van Zandvoort die niet bij de race waren, vieren feest. Nooit eerder won een F1-coureur op zo'n jonge leeftijd al dertig keer een Grand Prix. Direct na de podiumceremonie verlaten toeschouwers massaal het circuit, maar een deel kiest er ook voor om te blijven. Bij het circuit zijn tot 20.15 uur nog optredens van Kris Kross Amsterdam en Lucas & Steve.  George Russell is blij met zijn tweede plaats. "Het is fijn om auto's van drie teams op het podium te zien." Zijn teamgenoot Lewis Hamilton kwam uiteindelijk door (virtuele) safety cars op ongelukkige momenten niet tot een podiumplaats. "We waren heel snel, maar het teamresultaat valt tegen", zegt Russell. Hij bedankt de Nederlandse fans voor hun "ongelofelijke ontvangst". De fans reageren met een groot applaus. Verstappen was dolblij met zijn zege van de GP in Zandvoort, waar hij keihard voor moest knokken. "Het was echt geen gemakkelijke race, we moesten echt strijden. Door de safety cars stonden we voor een paar lastige beslissingen, maar dat hebben we uiteindelijk goed gedaan." De regerend wereldkampioen, die vandaag zijn tiende GP van het seizoen won, genoot van het publiek. "Het is altijd speciaal om je thuisrace te winnen, zeker omdat ik er zo hard voor moest werken. Geweldig dat er zoveel fans waren, trots om Nederlander te zijn." De hele baan is gehuld in oranje rook. Hoewel het eigenlijk niet mag, steken fans massaal hun rookfakkels aan. Het geluid dat van de tribunes komt is oorverdovend. De zege is een feit. Na een spannende race, die mede beslist werd door safety cars, komt hij ruim voor Russell over de streep. "We hebben de juiste beslissingen genomen vandaag!", aldus Verstappen op de boordradio.  Een overwinning op Zandvoort komt steeds dichterbij voor Verstappen. Hij rijdt op bijna 4 seconden van achtervolger Russell.  Sainz van Ferrari krijgt een tijdstraf van 5 seconden. In de pitstraat hinderde hij Alonso. Hij rijdt nu op de vijfde plaats. "Ik kan niet geloven dat jullie mij zo hebben benadeeld", zegt Hamilton over de boordradio met een aantal scheldwoorden. Op zijn medium banden is hij een prooi voor alle coureurs op de zachte banden. Hij leek op weg naar een mogelijke overwinning op zijn harde banden, maar ziet zijn podiumkansen nu in rook opgaan. Leclerc van Ferrari gaat langs Hamilton, die steeds meer snelheid verliest. Russell rijdt op 3 seconden van nummer één Verstappen. De topdrie: 1. Verstappen 2. Russell 3. Leclerc Russell gaat voorbij aan Hamilton, die razend is dat zijn teamgenoot aan hem voorbij gaat.  En meteen knalt Verstappen voorbij Hamilton. Dit ging wel erg snel, Hamilton hoopte toch te profiteren van de safety car.  Voor Verstappen is het nu een zaak van volhouden en uitrijden.  De safety car is weg. Hamilton rijdt voorop op zijn mediums, met Verstappen op de zachte band erachter. Bij Mercedes was er wat twijfel over de strategie. Verstappen rijdt nu voor Russell en achter Hamilton, maar met zijn zachte banden staat hij er niet slecht voor. We gaan zo als de safety car weg is weer racen. Een safety car na het uitvallen van Bottas. Red Bull zet Verstappen op de zachte band en hij komt na de pit uit op P3 achter Hamilton en Russell.  Plots komt Bottas midden op de baan tot stilstand. Er is een gele vlag.  Verstappen heeft maximaal geprofiteerd van het uitvallen van Tsunoda. Doordat de auto van de Japanner moest worden weggehaald, was er een virtual safety car. Dat betekende dat alle rijders langzamer moesten rijden. Voor Verstappen zorgde dat ervoor dat hij met een pitstop veel minder tijd verloor dan als er met de gebruikelijke snelheid gereden zou worden. Zo kon hij toch voor Hamilton de baan op komen, die hem op de harde band met rasse schreden aan het naderen was.||https://nos.nl/liveblog/2443227-horner-prijst-verstappen-mercedes-hebben-ferrari-s-in-zicht-circuitdirecteur-droomuitslag
2022-09-04||Wekdienst 4/9: De Grand Prix van Zandvoort • Zaligverklaring paus Johannes Paulus I|| Goedemorgen! Max Verstappen start om 15.00 uur vanaf de eerste rij in de Grand Prix van Zandvoort en paus Johannes Paulus I wordt zaligverklaard. Het wordt droog met een afwisseling van zon en wolkenvelden. Bij een zwakke tot matige zuidoostenwind wordt er opnieuw warme lucht aangevoerd. De temperatuur stijgt naar waarden tussen de 25 graden in het noordwesten tot 27 graden in het binnenland. In Limburg kan het zelfs 28 graden worden. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Oud-president van de Verenigde Staten Donald Trump heeft op een bijeenkomst in de staat Pennsylvania een lang betoog gehouden. In de toespraak liet hij andermaal zijn ongenoegen blijken over de inval van de FBI in zijn woning in Florida. Ook noemde hij zijn opvolger Biden "een vijand van de staat". Trump sprak voor duizenden van zijn aanhangers. Hij waarschuwde zijn politieke tegenstanders onder meer voor "een reactie zoals niemand die ooit heeft gezien" vanwege de "bespottelijke" inval in zijn woning Mar-a-Lago. In die woning trof de FBI geheime documenten aan die de oud-president uit het Witte Huis had meegenomen. De sfeer zat er gisteren al goed in op Circuit Zandvoort. Max Verstappen werd aangemoedigd door tienduizenden fans. Zij kwamen om hem te zien schitteren, en dat deed hij. "Snel, sneller, snelst!" Fijne zondag!||https://nos.nl/artikel/2443225-wekdienst-4-9-de-grand-prix-van-zandvoort-zaligverklaring-paus-johannes-paulus-i
2022-09-04||Oud-president Obama wint Emmy voor natuurdocumentaire|| Barack Obama heeft een Emmy gewonnen voor zijn voice-over bij de documentaireserie Our Great National Parks. Het productiebedrijf van de Amerikaanse oud-president maakte die vijfdelige serie over nationale parken wereldwijd voor Netflix. De Emmy is de belangrijkste internationale televisieprijs. Obama is hiermee de eerste oud-president die een Emmy wint. Wel kreeg zijn voorganger Eisenhower in 1956 een ere-Emmy toegekend omdat hij het gebruik van televisie stimuleerde. Obama's opvolger Trump werd twee keer genomineerd voor de prijs, voor zijn realityserie The Apprentice, maar won hem nooit. In Obama's prijzenkast stonden ook al twee Grammy's, de belangrijkste muziekprijs, voor zijn audioboeken The Audacity of Hope en A Promised Land. Die won hij voor hij president werd. Zijn vrouw Michelle won in 2020 die prijs ook voor het audioboek van haar autobiografie. Black Panther-acteur Chadwick Boseman viel ook in de prijzen voor zijn werk aan de tekenfilmserie What If...?, waarin verhalen uit het Marveluniversum op verrassende manier worden herverteld. De opnames voor die serie was een van zijn laatste projecten voor hij in 2020 overleed aan darmkanker. Tijdens de ceremonie afgelopen nacht in Los Angeles werden vooral tv-makers geëerd die achter de schermen hun werk doen, zoals choreografie, camerawerk en belichting. Vanavond volgt nog een tweede ronde met dergelijke categorieën, maandag over een week wordt de awardshow met hoofdprijzen als Beste Acteur, Comedyserie en Drama uitgezonden.||https://nos.nl/artikel/2443224-oud-president-obama-wint-emmy-voor-natuurdocumentaire
2022-09-04||Johannes Paulus I, paus met 'de glimlach van God', zalig verklaard|| "De paus met de glimlach van God", zo staat Johannes Paulus I gegrift in het geheugen van miljoenen gelovigen. In de Engelstalige media wordt hij vaak 'The September Pope' genoemd, vanwege zijn extreem korte pontificaat. Vandaag, na een procedure van 19 jaar, heeft paus Franciscus hem op het Sint-Pietersplein zalig verklaard. Zalig worden betekent een verering op lokaal niveau, in dit geval vooral Italië. Het is slechts één wonder of een speciaal pauselijk besluit van heiligheid verwijderd. Eenmaal heilig wordt iemand vereerd binnen de gehele Rooms-Katholieke Kerk. Albino Luciani nam in 1978 deel aan het conclaaf dat de opvolger van Paulus VI moest kiezen. Toen een patstelling dreigde tussen een zeer conservatieve en een meer hervormingsgezinde kandidaat, viel de keuze al snel op deze schuchtere kardinaal van Venetië. Hij leek de ideale oplossing, als een herderlijke en beminnelijke theoloog zonder ervaring in de Curie, het bestuursapparaat van de Kerk in Rome. Als eerste paus ooit nam hij een dubbele naam aan: Johannes Paulus, naar zijn beide voorgangers: Johannes XXIII en Paulus VI. Dat waren pausen die beiden nauw betrokken waren bij het Tweede Vaticaans Concilie, het grote moderniseringsprogramma dat door de Kerk in de jaren 60 in gang werd gezet. Dankzij zijn zachte uitstraling en nederige voorkomen was Johannes Paulus op slag bij velen geliefd. Volgens sommigen ging achter die innemendheid echter een krachtige persoonlijkheid schuil. De nieuwe paus zou van plan zijn geweest om een pittig hervormingsprogramma door te voeren. Hij zou de regels van het conclaaf hebben willen veranderen, de Romeinse Curie hebben willen reorganiseren en ook de bisschoppensynodes, de vergaderingen tussen de paus en bisschoppen uit de hele wereld, een andere vorm hebben willen geven. Pausen sinds 1900: Het kwam er allemaal niet van. Na 33 dagen werd de 65-jarige paus 's ochtends dood in zijn bed aangetroffen. Het Vaticaan communiceerde moeizaam over het overlijden. In eerste instantie werd niet vermeld dat Johannes Paulus door een vrouw was gevonden, een non. De doodsoorzaak zou een hartinfarct zijn geweest, maar er werd geen lijkschouwing verricht. Iets dat bij pausen overigens niet gebruikelijk is. Het lichaam van de overleden paus werd meteen gebalsemd. Bij een inderhaast opnieuw bijeengeroepen conclaaf werd de Pool Karol Wojtyla tot paus gekozen. Als Johannes Paulus II zou hij ruim 26 jaar paus zijn. De verwarring rond het overlijden van Johannes Paulus I leidde tot uiteenlopende theorieën over een mogelijk niet-natuurlijke doodsoorzaak. Vooral de Engelse schrijver David Yallop bereikte een miljoenenpubliek met zijn boek In God's Name: An Investigation Into the Murder of Pope John Paul I. Volgens Yallop werd Johannes Paulus I vermoord omdat hij een onderzoek wilde instellen naar de corruptie binnen de Vaticaanse Bank. Later bleek dat de Bank inderdaad betrokken was bij het witwassen van maffiageld. Delen van het boek klinken door in de film The Godfather Part III, waarin een tamelijk corpulente paus Johannes Paulus I door de president van de Vaticaanse Bank vergiftigd wordt met een kopje thee. Hoewel de geruchten over een gewelddadige dood tot op de dag van vandaag niet verstomd zijn, is er nooit enig bewijs op tafel gekomen. Johannes Paulus I is de vierde paus die in korte tijd zalig wordt verklaard. In de afgelopen jaren gingen Johannes XXIII, Johannes Paulus II en Paulus VI hem in sneltreinvaart voor, snel gevolgd door hun heiligverklaring. Of dat met Johannes Paulus I ook gebeurt, is nog niet te zeggen. Paus Franciscus lijkt op deze manier de voorbeeldfunctie van zijn voorgangers te willen onderstrepen. Al vragen sommigen zich af of het niet bijna een automatisme wordt om pausen zalig en heilig te verklaren. Een vorm van inflatie die onvermijdelijk de vraag oproept: wie wordt de volgende?||https://nos.nl/artikel/2443217-johannes-paulus-i-paus-met-de-glimlach-van-god-zalig-verklaard
2022-09-04||Trump haalt uit naar Biden in speech: 'vijand van de staat' || Oud-president van de Verenigde Staten Donald Trump heeft op een bijeenkomst in de staat Pennsylvania een lang betoog gehouden. In de toespraak liet hij andermaal zijn ongenoegen blijken over de inval van de FBI in zijn woning in Florida. Ook noemde hij zijn opvolger Biden "een vijand van de staat": Trump sprak voor duizenden van zijn aanhangers. Hij waarschuwde zijn politieke tegenstanders onder meer voor "een reactie zoals niemand die ooit heeft gezien" vanwege de "bespottelijke" inval in zijn woning Mar-a-Lago. In die woning trof de FBI geheime documenten aan die de oud-president uit het Witte Huis had meegenomen. "Het gevaar voor de democratie komt niet van rechts, maar van radicaal links", zo legde hij zijn aanhangers voor. Daarmee reageerde hij op een toespraak van Biden eerder deze week. De gelijkheid en de democratie "liggen onder vuur" doordat Trump het democratische systeem wil omverwerpen en "het land terug in de tijd wil brengen", stelde Biden afgelopen vrijdag. Trump noemde die toespraak de "wreedste, haatdragendste en meest tot verdeeldheid zaaiende speech die ooit door een Amerikaanse president is gegeven". In zijn toespraak herhaalde hij verder verschillende keren dat de presidentsverkiezingen frauduleus zijn verlopen en stelde hij dat als hij president was geweest Rusland nooit Oekraïne zou zijn binnengevallen. Ook hekelde hij de aanpak van de Democraten in de verschillende steden. Hij stelt dat de criminaliteitscijfers stijgen in de steden die door Democraten worden geleid.||https://nos.nl/artikel/2443216-trump-haalt-uit-naar-biden-in-speech-vijand-van-de-staat
2022-09-04||Emotioneel eerbetoon overleden drummer Foo Fighters in uitverkocht Wembley|| In een uitverkocht Wembley in Londen gaf de Amerikaanse band Foo Fighters voor het eerst weer een concert sinds de dood van drummer Taylor Hawkins. Het concert was een eerbetoon aan de drummer, die afgelopen maart op 50-jarige leeftijd overleed. Naast een optreden van Foo Fighters, lieten ook andere bekende artiesten de favoriete nummers van Hawkins horen. Onder hen grote namen als Queen en AC/DC. Liam Gallagher opende het concert en als verrassing trad Paul McCartney op met het Beatles-nummer Helter Skelter. Foo Fighters-frontman Dave Grohls stem stokte toen hij het nummer Times Like These zong. Hij moest zichzelf verschillende keren herpakken en had moeite om zijn tranen te bedwingen: Eerder op de avond omschreef hij Hawkins als zijn "geliefde vriend, bandlid en broeder. Niemand anders dan hij kon je beter laten lachen, dansen of zingen. En voor iedereen die hem van een afstand bewonderde, ik weet zeker dat jullie hetzelfde over hem dachten. Dus zing, dans, lach, huil en schreeuw en maak herrie zodat hij ons kan horen." Bij het nummer My Hero nam Hawkins' 16-jarige zoon Shane plaats achter de drums van zijn vader. Met een intense drumsolo sloot hij dat nummer af. Het concert in Londen was het eerste van twee concerten ter nagedachtenis aan de drummer. Zijn vrouw en de andere bandleden van Foo Fighters organiseerden de reeks. De opbrengsten gaan naar twee goede doelen die de nabestaanden van Hawkins hebben uitgekozen. Het tweede concert wordt gehouden in Los Angeles. Hawkins overleed in maart op 50-jarige leeftijd in Colombia. Hij werd dood aangetroffen in een hotel in de hoofdstad Bogotá. De band zou daar optreden op een festival. De drummer was naast leadzanger Dave Grohl een prominent lid van de Foo Fighters. De band werd opgericht in 1995. Hij kwam bij de band in 1997, nadat de vorige drummer met ruzie was vertrokken. Hawkins speelde eerder in de band van Alanis Morissette. Een officiële doodsoorzaak is nooit naar buiten gekomen. Maar in zijn lichaam werden wel sporen van drugs en medicijnen aangetroffen. Of die stoffen tot zijn dood hebben geleid, is vooralsnog niet bekend.||https://nos.nl/artikel/2443215-emotioneel-eerbetoon-overleden-drummer-foo-fighters-in-uitverkocht-wembley
