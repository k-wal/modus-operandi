2022-09-29||Minister grijpt na misstanden in bij tbs-instelling Oostvaarderskliniek|| Minister Weerwind voor Rechtsbescherming laat extern onderzoek doen naar de tbs-instelling Oostvaarderskliniek in Almere, waar de afgelopen tijd meerdere integriteitsschendingen zijn gemeld. Dat schrijft hij in een brief aan de Tweede Kamer.  Gisteren werd nog bekend dat de algemeen directeur van de Oostvaarderskliniek zijn functie neerlegde, daags na het ontslag van een medewerker die een patiënte had gedwongen tot seksuele handelingen. Volgens de kliniek was dit incident niet de reden van het vertrek. De minister schrijft nu in de Kamerbrief dat de directeur "om persoonlijke redenen" zijn functie neerlegt, zonder uit te weiden. De Dienst Justitiële Inrichtingen (DJI) werft volgens Weerwind zo snel mogelijk een interim-directeur. Die krijgt de opdracht om "de benodigde veranderingen tot stand te brengen" in de kliniek. Verder zet Weerwind in zijn brief uiteen dat er "in korte tijd een aantal zeer ernstige integriteitsschendingen" zijn gemeld bij de kliniek. Het hierboven genoemde mogelijke seksuele misbruik kwam volgens Weerwind in april aan het licht bij een gesprek met de vrouwelijke tbs-gestelde. Daarop is onderzoek gedaan door de DJI, waarna de medewerker in kwestie op 1 september is ontslagen. Ook heeft het Openbaar Ministerie een strafrechtelijk onderzoek ingesteld tegen de medewerker. In september is verder een leidinggevende op non-actief gesteld vanwege signalen over grensoverschrijdend gedrag richting meerdere medewerkers. De DJI heeft daar een melding gemaakt bij de Integriteitscommissie Justitie en Veiligheid, die komende maand hierover een besluit neemt. Twee andere incidenten die Weerwind aanhaalt, zijn het ontslag van een medewerker die een seksuele relatie had met een tbs-gestelde en het stopzetten van een stage, ook vanwege een relatie met een patiënt. Overige signalen van mogelijke integriteitsschendingen worden door DJI onderzocht, klinkt het in de brief. "Waar nodig worden ze van opvolging voorzien." Volgens Weerwind zijn alle meldingen van misstanden tot nu toe opgepakt, maar is dat niet voldoende vanwege de korte periode waarin de grote hoeveelheid problemen aan het licht is gekomen. De DJI heeft de kliniek gevraagd om een plan op te stellen om tot een veilig leef- en werkklimaat te komen. Onderdeel daarvan is het onderzoek door een externe partij dat nu wordt ingesteld. De Inspectie Justitie en Veiligheid wordt bij dat onderzoek betrokken, zal het ook volgen en zal de eindrapportage beoordelen.||https://nos.nl/artikel/2446501-minister-grijpt-na-misstanden-in-bij-tbs-instelling-oostvaarderskliniek
2022-09-29||'Toekomst Amazonegebied op het spel bij verkiezingen Brazilië'|| De verkiezingen van zondag in Brazilië draaien niet alleen om de politieke toekomst van zittend president Bolsonaro, ook de toekomst van het Amazonegebied staat volgens velen op het spel. Het is een van de belangrijkste verkiezingsthema's. De afgelopen vier jaar, onder de ultrarechtse Bolsonaro, nam de ontbossing met naar schatting 80 procent toe. Een Braziliaans onderzoeksbureau berekende onlangs dat in zijn regeerperiode minstens twee miljard bomen zijn gekapt. Er waren meer bosbranden en het geweld tegen milieuactivisten, inheemse leiders en journalisten in de Amazone nam toe. Een en ander had veel te maken met het beleid van Bolsonaro en zijn visie op de Amazone. Hij benadrukt het economische belang van het gebied en moedigt landbouw- en mijnbouwactiviteiten aan, wat ten koste gaat van de bomen. Sinds zijn aantreden is verder een stop gezet op landteruggave aan de oorspronkelijke, inheemse bevolking, zoals dat eerder in de jaren 80 en 90 wel gebeurde. Het idee daarachter was dat door inheemse gebieden af te bakenen, de natuur hierdoor beschermd werd. De afgelopen jaren voelden illegale houtkappers, goudzoekers en vissers zich gesterkt door Bolsonaro's retoriek en beleid ten aanzien van de Amazone en dit leidde tot een groei van illegale activiteiten in het tropisch regenwoud. Voor milieuactivisten en inheemse leiders werd de strijd voor behoud van het tropisch regenwoud gevaarlijker. Het geweld nam toe: afgelopen jaar werden er naar schatting dertig activisten vermoord en een onbekend aantal inheemse mensen. In veel gevallen kwam het niet tot een berechting van de daders. Een inheemse activiste die ook zeer bedreigd wordt, is Alessandra Korap Munduruku (37) uit het Midden-Tapajos-gebied, in de deelstaat Para. Ze groeide op rondom de rivier Tapajos en behoort tot het Munduruku-volk, dat in het hart van de Amazone leeft. Door haar strijd tegen de komst van goudwinning in haar gebied en de omvangrijke houtkap werd ze door illegale houtkappers en goudzoekers gezien als vijand. Ze drongen haar huis binnen, ze werd met de dood bedreigd en haar computer en sociale media werden gehackt. In deze video vertelt ze over haar strijd: "Ze zijn twee keer mijn huis binnengedrongen. Ik denk dat ze dat deden omdat ik trammelant maak, want ik verdedig altijd de rivier en mijn volk. Waarschijnlijk zien ze me als iemand die in hun weg staat", zegt ze. Sinds een paar jaar woont ze niet meer in haar dorp maar in de stad Santarem, waar ze rechten studeert. Uiteindelijk hoopt ze als advocaat nog meer te kunnen betekenen in de strijd voor de Amazone en de inheemsen. Alessandra Korap Munduruku kreeg al een aantal internationale onderscheidingen en laat zich niet afschrikken door de bedreigingen,. "Ik buig niet voor grote bedrijven, of de overheid. Ik blijf voor mijn volk strijden", zegt ze. Net als veel andere inheemsen maakt ze zich grote zorgen. Als het beleid van de regering-Bolsonaro wordt voortgezet, is de Amazone straks niet meer te redden, denkt ze. En de impact daarvan is volgens haar in de hele wereld voelbaar. "Uiteindelijk gaat de Amazone iedereen aan."||https://nos.nl/artikel/2446497-toekomst-amazonegebied-op-het-spel-bij-verkiezingen-brazilie
2022-09-29||Veel geld gevonden in witwaszaak met Jumbo-topman Van Eerd|| In de witwaszaak waarin ook de tijdelijk teruggetreden Jumbo-topman Frits van Eerd verdachte is, zijn grote sommen contant geld gevonden. Dat bevestigt het Openbaar Ministerie na berichtgeving van De Telegraaf. Ook zijn voertuigen en onroerend goed in beslag genomen. Bij welke verdachte het geld is gevonden, wil een woordvoerder van het OM niet zeggen. Twee weken geleden deden de politie en de fiscale opsporingsdienst FIOD invallen in woningen in Drenthe, Groningen en Noord-Brabant. Ook werden negen mensen aangehouden, onder wie Van Eerd. Hij zat enkele dagen vast. Afgelopen weekend maakte de supermarktketen bekend dat de zakenman tijdelijk terugtreedt als algemeen directeur. Hoofdverdachte in de zaak is een 58-jarige man uit de gemeente Aa en Hunze, in Drenthe. Gisteren werd duidelijk dat hij zestig dagen langer vast blijft zitten. De man zit in beperkingen en mag dus alleen contact met zijn advocaat hebben. De zaak draait om het witwassen van geld en goederen via verschillende constructies. Volgens het OM vonden de witwaspraktijken plaats via onroerendgoedtransacties, autohandel, onverklaarbare contante stortingen en sponsorcontracten in de motorcross-sport.||https://nos.nl/artikel/2446494-veel-geld-gevonden-in-witwaszaak-met-jumbo-topman-van-eerd
2022-09-29||Google trekt stekker uit game-streamingdienst Stadia, kopers krijgen geld terug|| Google stopt met Stadia, zijn streamingdienst voor games. De in 2019 begonnen dienst trekt minder spelers dan gehoopt, dus heeft Google "het moeilijke besluit" genomen om er de stekker uit te trekken, schrijft directeur Phil Harrison in een blog. Per 18 januari gaat Stadia op zwart. Kopers van de hardware en software krijgen hun geld terug. "Hoewel Stadia's benadering van het streamen van games voor consumenten was gebouwd op een stevig technologisch fundament, vonden gebruikers het minder aantrekkelijk dan we hadden verwacht", schrijft Harrison. Medewerkers van het Stadia-team worden ondergebracht op andere plekken binnen Google. De topman ziet verder nog wel mogelijkheden om de techniek achter Stadia in te zetten op andere plekken, zoals YouTube, Google Play en augmented reality-projecten. Google verwacht medio januari alle Stadia-gebruikers terugbetaald te hebben. Zij hoeven de Stadia-hardware zoals de controllers niet terug te geven. Gebruikers van de abonnementendienst Stadio Pro krijgen hun abonneegeld niet terug, maar hoeven totdat de streamingdienst offline gaat ook niet meer te betalen. Spellen kunnen per direct niet meer gekocht worden. Geruchten dat het bedrijf Stadia de nek om zou draaien, gingen al langer. Vorig jaar viel al op dat er weinig games uitkwamen voor de dienst en eigen game-ontwikkelaars stopten ermee. Google hield echter altijd vol dat Stadia in de lucht zou blijven. Toen Stadia in 2019 aan de wereld werd gepresenteerd, waren er nog geen grote successen op de game-streamingmarkt en werd er veel van de Google-dienst verwacht. Inmiddels zijn er veel succesvolle tegenhangers en kunnen gamers bijvoorbeeld met de Xbox van Microsoft en de Playstation van Sony putten uit een ruime bibliotheek met games die te spelen zijn via de cloud.||https://nos.nl/artikel/2446493-google-trekt-stekker-uit-game-streamingdienst-stadia-kopers-krijgen-geld-terug
2022-09-29||Turkije toevluchtsoord (en 'enkele reis') voor Russen die niet willen vechten|| Sinds president Poetins aankondiging van militaire mobilisatie, vliegen veel jonge Russische mannen naar Turkije. Het land is een gewild toevluchtsoord omdat het niet meedoet met westerse sancties, en de grenzen voor Russen altijd open heeft gehouden. Ruim een week na de start van de Russische mobilisatiecampagne zijn vermoedelijk al duizenden Russen naar Turkije gevlucht, om te voorkomen dat ze worden opgeroepen om naar het front in Oekraïne te gaan. Direct na Poetins historische speech kwam er een run op vliegtickets naar Turkse steden. Prijzen liepen al gauw op tot 20.000 dollar voor een enkeltje Moskou-Istanbul. Ondanks die hoge prijs was er binnen een paar dagen geen vrije stoel meer te vinden. Inmiddels heeft Turkish Airlines grotere vliegtuigen ingezet om aan de enorme vraag tegemoet te komen en zijn er weer tickets beschikbaar. De prijs voor een enkeltje voor volgende week schommelt nu tussen de 1300 en 2800 euro. Er landen iedere dag meer dan honderd vluchten uit Rusland in Turkse steden. Het is moeilijk te zeggen hoeveel van de passagiers de militaire oproep willen ontlopen. "Maar je kan ervan uitgaan dat de meeste mannen die op die vluchten zitten, niet meer teruggaan", zegt Eva Rapoport van de Russische hulporganisatie De Ark, die vanuit Istanbul opereert en gevluchte Russen helpt. "We horen ook verhalen van mensen die nu op vakantie zijn in Turkije en hun terugvlucht niet meer nemen. Er gaan foto's rond van vliegtuigen die terug naar Rusland gaan met een heleboel lege stoelen. Mensen gebruiken hun retourticket gewoon niet." De organisatie wordt overspoeld met hulpvragen, zowel van mensen die nog in Rusland zijn als van mensen die net in Turkije zijn aangekomen. De Telegramgroep van de organisatie zag het ledenaantal verdubbelen. Rapoport: "Er zitten nu 130.000 mensen in onze chatgroepen met vragen over vluchtroutes, accommodatie en andere praktische zaken. Onze wachtlijst voor noodopvang is lang, we kunnen zeker niet iedereen helpen". Niet iedereen heeft hulp nodig: veel Russen nemen spaargeld mee, boeken hotelkamers en proberen appartementen te huren. We spraken met Andrey, Roman en Maxim, die Rusland ontvluchtten en nu in Istanbul zijn: Kwamen er vlak na het begin van de oorlog vooral politieke dissidenten, activisten en journalisten naar steden als Istanbul en Antalya, nu zijn het mannen uit alle lagen van de bevolking, aldus Rapoport. "De mensen die in maart naar Turkije vluchtten, waren heel duidelijk anti-Poetin, het ging om Russen die actief waren in anti-regeringsprotesten. Nu is het zo'n beetje iedereen die man is en boven de 18 jaar. Er zitten mensen bij die weinig reiservaring hebben en nooit in het buitenland zijn geweest". Haar organisatie biedt slaapplekken voor wie urgent in nood zit. Dat gebeurt in Istanbul en in de Armeense hoofdstad Jerevan, waar ook veel Russen naartoe vluchten om aan de mobilisatie te ontkomen. Binnenkort gaat De Ark ook beginnen met opvang in Kazachstan. De organisatie runt volledig op donaties. De Ark neemt een duidelijk anti-oorlogstandpunt in, medewerkers delen buttons uit met de tekst 'Stop de oorlog!' en een tekening van een duif die op het Kremlin poept. De meeste Russen die aankloppen voor hulp zijn tegen de oorlog, zegt Rapoport. Maar ze houdt er rekening mee dat ook aanhangers van Poetin naar het buitenland vertrekken. "Mensen die toch liever niet willen sterven voor Poetin. Als zo iemand bij ons komt voor hulp, zullen we hem niet weigeren. Maar hij komt wel onderaan de wachtlijst. En onze wachtlijst is heel lang." De Turkse regering neemt nog altijd een neutrale positie in als het gaat om de oorlog in Oekraïne. President Erdogan spreekt steun uit voor Oekraïne, maar houdt ook de deur open naar het Kremlin. Turkije bemiddelde bij de graandeal, en bij een gevangenenruil vorige week. Zorgen zijn er ook over het Turkse open-deurbeleid, omdat rijke Russen in het land eenvoudig sancties kunnen ontlopen. Turkije kreeg ook kritiek op het gebruik van het Russische betalingssysteem MIR, waardoor Russische toeristen probleemloos op vakantie konden. De Verenigde Staten hebben Turkse bedrijven gewaarschuwd dat handel met Rusland kan leiden tot secundaire sancties. Inmiddels heeft de Turkse regering laten weten te gaan stoppen met het accepteren van MIR-betalingen. Ook het Kremlin gaf afgelopen maandag toe dat de mobilisatie niet soepel verloopt. Nieuwe rekruten filmen de omstandigheden:||https://nos.nl/artikel/2446491-turkije-toevluchtsoord-en-enkele-reis-voor-russen-die-niet-willen-vechten
2022-09-29||Gouden Griffel voor 'Films die nergens draaien', Penseel voor 'Terra Ultima'|| Films die nergens draaien van schrijver Yorick Goldewijk is dit jaar bekroond met de Gouden Griffel, de prijs voor het beste kinderboek. Dat is bekendgemaakt in het NOS Jeugdjournaal, een week voordat de Kinderboekenweek van start gaat. Het Gouden Penseel, de prijs voor het best geïllustreerde kinderboek, gaat naar illustrator Raoul Deleo, voor het boek Terra Ultima. De jury noemt Films die nergens draaien een buitengewoon pakkend verhaal. "Elke bladzijde grijpt je vast en laat je niet los voordat je aan de volgende begonnen bent." De 43-jarige Goldewijk schrijft volgens de jury beeldend en roept verwondering, plezier en ontroering op. Het boek gaat over het 12-jarige meisje Cato, wier moeder bij haar geboorte is overleden. Wanneer ze thuis een geheimzinnig kaartje vindt van een verlaten bioscoop, besluit ze daar een kijkje te nemen en ontdekt ze dat er iets vreemds met de bioscoop aan de hand is. "Het verhaal houdt de lezer in de ban tot alle puzzelstukjes op hun plaats zijn gevallen en de lezer met natte ogen het boek dichtslaat. Films die nergens draaien is een magisch boek dat laat zien wat jeugdliteratuur vermag", aldus het juryrapport. Terra Ultima, dat eerder al de Woutertje Pieterse Prijs won, gaat over een gelijknamig denkbeeldig continent met onontdekte dieren. Het speelt volgens de jury met de conventies van tekst, beeld en vormgeving en de lezer kan er telkens weer nieuwe ontdekkingen in doen. Vernieuwend aan Terra Ultima vindt de jury het feit dat het verhaal is ontstaan vanuit de illustraties. "Rondom die prachtige tekeningen is een uniek verhaal verzonnen over de expedities van de illustrator naar een onbekend continent." "Door bladspiegel, tekenstijlen en wetenschappelijke soortbeschrijvingen verwijst Terra Ultima naar ouderwetse natuurencyclopedieën waarin dieren en planten zo natuurgetrouw mogelijk werden weergegeven", schrijft de jury. De platen worden "overrompelend, adembenemend en bijzonder verfijnd getekend" genoemd en de illustraties nodigen volgens de jury jong en oud uit om te kijken. De Griffels en Penselen zijn de bekendste juryprijzen voor Nederlandstalige jeugdliteratuur. De Gouden Griffel wordt sinds 1971 elk jaar rond of tijdens de Kinderboekenweek uitgereikt door stichting CPNB. Het Gouden Penseel wordt sinds 1973 toegekend aan het best geïllustreerde kinderboek van het afgelopen jaar. Vorig jaar won het boek Gozert van Pieter Koolwijk met illustraties van Linde Faas de Gouden Griffel. Hele verhalen voor een halve soldaat van illustrator Ludwig Volbeda en schrijver Benny Lindelauf werd toen bekroond met het Gouden Penseel.||https://nos.nl/artikel/2446487-gouden-griffel-voor-films-die-nergens-draaien-penseel-voor-terra-ultima
2022-09-29||Opkomst vaccinatie apenpokken is lager dan verwacht|| De opkomst voor vaccinaties tegen apenpokken in Nederland is lager dan verwacht. Dat schrijft minister Kuipers van Volksgezondheid aan de Tweede Kamer. Er zijn nu ongeveer 13.000 mensen gevaccineerd, van wie 5000 mensen ook hun tweede prik hebben gekregen. "Het opkomstpercentage is lager dan vooraf, op basis van onderzoek, werd geschat", zegt Kuipers in de brief. Het RIVM zegt dat op basis van de hoge vaccinatiebereidheid een hogere opkomst verwacht werd. Minister Kuipers schrijft dat de GGD'en proberen om meer mensen de mogelijkheid te geven een prik te laten halen. "Door middel van herhaalde uitnodiging, veegrondes en nabellen." De cijfers van minister Kuipers zijn gebaseerd op de stand van eind vorige week. In totaal zijn volgens het RIVM nu 20.278 prikken gezet. Persbureau ANP schrijft dat meer dan duizend mensen de gegevens van hun vaccinatie niet wilden delen met het RIVM. Dat aantal is niet opgenomen in de brief van de minister, maar wel door het RIVM. "We weten dat de prikken zijn gezet, maar niet aan wie, en dus ook niet of het eerste of tweede prikken zijn", aldus het RIVM tegen ANP. In augustus vroeg de NOS mensen bij de Amsterdamse RAI, waar gevaccineerd wordt, hoe ze dachten over de prik: Het aantal positieve tests in Nederland staat nu op ruim 1219, een stijging van vier nieuwe gevallen. Dat is de kleinste toename in een week sinds het eerste geval van het virus in Nederland werd vastgesteld. Vorige maand maakte de Wereldgezondheidsorganisatie (WHO) bekend dat het aantal mensen dat besmet raakt met het apenpokkenvirus begint te dalen. De Wereldgezondheidsorganisatie zei toen te vermoeden dat de uitbraak ook in de rest in Europa op de terugtocht is. Of het dieptepunt echt voorbij is moet de komende tijd blijken, aldus de WHO. Volgens het Europese centrum voor de bestrijding van infectieziekten ECDC waren er op 27 september ruim 20.000 bevestigde gevallen van apenpokken gemeld in Europese landen. Na Spanje, Frankrijk en Duitsland is Nederland het vierde land met de meeste positieve tests.||https://nos.nl/artikel/2446479-opkomst-vaccinatie-apenpokken-is-lager-dan-verwacht
2022-09-29||Biden vreest 'aanzienlijk aantal' doden door orkaan Ian|| Ian wordt mogelijk de dodelijkste orkaan die de Amerikaanse staat Florida ooit heeft getroffen. President Biden heeft dat gezegd in een toespraak. Hij verzekerde de staat ervan dat de regering in Washington de kosten van de noodhulp volledig op zich zal nemen. Ian is sinds gisteravond dwars over Florida getrokken en heeft inmiddels de Atlantische Oceaan bereikt. De orkaan van de vierde categorie veroorzaakte vloedgolven en overstromingen. Er is zeker één dode gevallen door het natuurgeweld, maar Biden vreest naar eigen zeggen een "aanzienlijk aantal" slachtoffers. Bijna 2,7 miljoen mensen zijn zonder stroom komen te zitten. Het is volgens het Amerikaanse persbureau AP een van de zwaarste stormen die het vasteland van de VS ooit heeft getroffen. Op een aantal plaatsen staat het water tussen de 2 en 3 meter hoog. Zelfs in Orlando, ver in het binnenland van Florida, zagen mensen het water tot aan hun middel komen. Op luchtbeelden is de omvang van de ravage goed te zien: Een onbekend aantal mensen is vast komen te zitten in hun huizen door de overstromingen, miljoenen mensen zijn geëvacueerd. Ook patiënten uit ziekenhuizen en verpleegklinieken werden naar veiligere plaatsen gebracht. "De storm heeft ons verpletterd", zei de sheriff van de plaats Lee tegen tv-programma Good Morning America. Hij zei dat wegen en bruggen onbegaanbaar zijn waardoor duizenden vastzaten in de plaats waar de orkaan met windsnelheden tot 240 kilometer per uur aan land kwam. "We kunnen nog niet zeggen hoeveel mensen in nood verkeren." Een 72-jarige man overleed nadat hij in een kanaal was gevallen. Eerder kostte Ian aan twee mensen in Cuba het leven. Gevreesd wordt dat er meer mensen zijn omgekomen. De kustwacht is op zoek naar een boot met zo'n twintig Cubaanse migranten die tijdens het noodweer is verdwenen. Een stuk van de Sanibel Causeway, een brugverbinding tussen het eiland Sanibel en de rest van Florida, is in zee gevallen, waardoor mensen het eiland niet meer afkunnen. In Naples, ten zuiden van Sanibel, werd de historische pier verwoest. President Biden heeft de verwoesting door Ian uitgeroepen tot een grote ramp. Daardoor kunnen inwoners van de getroffen gebieden aanspraak maken op financiële en andere hulp, zoals tijdelijk onderdak en reparaties aan hun huis. FEMA, de federale rampenbestrijdingsdienst, assisteert de lokale autoriteiten bij zoek- en reddingsacties. Vandaag beloofde Biden Florida te bezoeken, zodra de "omstandigheden dit toelaten". Het gevaar is volgens de president nog niet geweken: "Ian is nog in beweging". Volgens de president staan zo'n duizend reservestrijdkrachten klaar om de staat te hulp te schieten. Ian zwakte boven Florida af tot een tropische storm, maar kan boven de Atlantische Oceaan weer tot een orkaan aanzwellen. Volgens de verwachtingen trekt de storm verder naar de kust van South Carolina.||https://nos.nl/artikel/2446478-biden-vreest-aanzienlijk-aantal-doden-door-orkaan-ian
2022-09-29||Gemeente geeft groen licht voor vreugdevuren Scheveningen|| De traditionele vreugdevuren op de stranden van Scheveningen en Duindorp kunnen komende jaarwisseling waarschijnlijk doorgaan. Burgemeester Van Zanen van Den Haag heeft een evenementenvergunning afgegeven. Wel moeten de organisaties nog een aantal natuurvergunningen verkrijgen. De provincie Zuid-Holland, het Hoogheemraadschap van Delfland en het college van burgemeester en wethouders moeten zich over die natuurvergunningen buigen. De aanvragen voor de vuren in de Haagse stadsdelen Laak en Escamp lopen daarnaast nog, maar zullen zo snel mogelijk worden verleend, maakte de gemeente bekend. Aan de vreugdevuren zijn overigens "strikte voorwaarden" verbonden, schrijft Van Zanen. Zo mogen de stapels niet hoger en breder worden dan 10x10x10 meter, om de veiligheid van omstanders en omwonenden niet in gevaar te brengen. De afgelopen drie jaar gingen de vreugdevuren in Den Haag niet door, aanvankelijk vanwege de nasleep van de nieuwjaarsviering van 2018-2019. Dat jaar waren de vreugdevuren in Scheveningen hoger dan toegestaan, waardoor er een vonkenregen en branden ontstonden. Daarop vatten daken, auto's en straatmeubilair in de omgeving vlam. De brandstapel bleek achteraf 48 meter hoog, terwijl hij niet hoger mocht zijn dan 35 meter. De Haagse burgemeester Krikke stapte op na harde conclusies van de Onderzoeksraad voor Veiligheid. Dat orgaan concludeerde onder meer dat de gemeente wist dat bouwers zich niet aan de afspraken hielden, maar er niet tegen optrad. De jaren daarop werd vanwege het ontbreken van vergunningen en corona een streep door de vieringen gezet.||https://nos.nl/artikel/2446477-gemeente-geeft-groen-licht-voor-vreugdevuren-scheveningen
2022-09-29||Woekerprijzen huur tot 1000 euro aan banden, daarboven vrij|| Het kabinet gaat woekerprijzen voor huurhuizen tot ongeveer 1000 euro harder aanpakken. Nu geldt de huurprijsbescherming alleen voor sociale huurwoningen tot zo'n 760 euro, maar minister De Jonge voor Volkshuisvesting en Ruimtelijke Ordening gaat deze grens verhogen, zo heeft hij vandaag in een debat in de Tweede Kamer bekendgemaakt. In mei kwam de minister het plan om in te grijpen in de vrije markt van de middenhuur. De huidige woningnood leidt tot extreem hoge huren die niet meer in verhouding staan tot de kwaliteit en grootte van het huis. De Jonge vindt dat mensen met een middeninkomen tussen "wal en schip raken", omdat ze te veel verdienen voor een sociale huurwoning en torenhoge prijzen moeten betalen in de vrije markt. In mei dacht de minister nog aan een huurprijsbescherming tussen de 1000 en 1250 euro. Dit leidde de afgelopen maanden tot protest bij sommige projectontwikkelaars, die vanwege deze onduidelijkheid over het exacte bedrag hun plannen voor de bouw van huurwoningen tijdelijk wilden stopzetten. Ze waren te onzeker of bouwprojecten wel voldoende geld opleverden. De Jonge begrijpt deze onzekerheid en noemt daarom nu al de grens van 1000 euro. Daarboven kunnen huurbazen dus zelf bepalen hoeveel ze voor hun woning vragen. "De investeerders hebben gevraagd om zekerheid en dat is terecht", aldus de minister. Hij benadrukt ook dat het ook voor projectontwikkelaars onzekere tijden zijn vanwege de snel stijgende prijzen van bouwmateriaal, de hogere rente en de inflatie. De Jonge blijft overtuigd dat de overheid moet ingrijpen in een deel van de vrije markt. "Het raakt het eigendomsrecht, maar daar tegenover staat het recht op wonen. Er zijn heel veel redenen om huurders te beschermen." In november komt hij met een uitgewerkt plan en wordt het exacte bedrag van de huurprijsbescherming bekendgemaakt.||https://nos.nl/artikel/2446476-woekerprijzen-huur-tot-1000-euro-aan-banden-daarboven-vrij
2022-09-29||NZa: plotse toename wachtrijen in langdurige zorg|| De wachtrijen in de langdurige zorg zijn in juli fors gestegen. De toename was afgelopen jaar niet eerder zo groot, meldt de Nederlandse Zorgautoriteit (NZa) in haar maandelijkse overzicht. Het aantal mensen dat moet wachten op zorg vanuit de Wet langdurige zorg (Wlz) steeg van 21.653 op 1 juli naar 23.497 in augustus. De toename deed zich voor in alle drie de sectoren: verpleeg- en verzorgingstehuizen, gehandicaptenzorg en langdurige geestelijke gezondheidszorg. De NZa weet geen oorzaak voor de plotselinge stijging. De afgelopen tijd is het ook veel gegaan over het ziekteverzuim in de zorg. De NZa ziet dat die nog steeds in alle sectoren hoog is, maar er is nu wel een lichte daling zichtbaar in het kortdurend ziekteverzuim. Het langdurige ziekteverzuim is gelijk gebleven. Het ziekteverzuim in combinatie met personeelstekorten baart de zorgtoezichthouder zorgen, met name in de langdurige zorg. Er zijn vaak genoeg bedden beschikbaar, maar er is niet altijd genoeg personeel om de langdurige zorg te leveren.||https://nos.nl/artikel/2446472-nza-plotse-toename-wachtrijen-in-langdurige-zorg
2022-09-29||Niet meer vliegen en alleen plantaardig eten, jongeren presenteren klimaatvisie|| In de toekomst reizen we alleen nog maar met de trein in Europa, leven we in groene steden en eten we lokale en plantaardige producten. Als het aan Nederlandse jongeren ligt, ziet ons leven er zo uit in 2040. Een Klimaatagenda, geschreven door de Jonge Klimaatbeweging (JKB), wordt vanavond in Pakhuis de Zwijger in Amsterdam aangeboden aan minister Jetten voor Klimaat en Energie. De JKB is een koepelorganisatie van ruim 70 jongerenorganisaties, die zeggen samen een miljoen jongeren te vertegenwoordigen. "Nederland heeft een visie nodig die ons door de klimaat-, biodiversiteits- en energiecrises loodst," zegt voorzitter Aniek Moonen. "Door als jonge generatie duidelijk te laten zien in wat voor land we over twintig jaar willen wonen, bieden we houvast." De Jonge Klimaatbeweging vroeg aan jongeren met allerlei achtergronden, van studenten tot politiek actieve jongeren en 'klimaatspijbelaars' tot professionals, in wat voor land zij in 2040 willen leven. "Hoe werkt onze economie dan, hoe wekken we energie op, hoe ziet jouw stad of dorp eruit en wat wil je dan eten?" Met de input van deze jongeren en die van deskundigen stelden ze de Jonge Klimaatagenda op. In de tekst staat dat we in 2040 onze welvaart moeten meten aan de hand van onze gezondheid en de kwaliteit van onze natuur. Dat vergt een radicale ommezwaai en de doelen die Jonge Klimaatbeweging stelt zijn dan ook ambitieus, zeker gezien de relatief korte tijd waarin ze zouden moeten worden gerealiseerd. Energie wordt volledig emissieloos opgewekt, kernenergie hoort daarbij. In 2040 wonen we in een 'natuurinclusieve' samenleving, waar we omringd zijn door groen en ook in onze beslissingen rekening houden met de natuur. Verder wordt iedereen 'klimaatgeletterd' opgeleid, eten we plantaardig en lokaal voedsel en wordt alles hergebruikt, hoopt de jongerenbeweging. De steden zijn groen, energiepositief (dus wekken meer op dan ze gebruiken) en autovrij. In plaats van met brandstofauto's reizen we elektrisch, op duurzame brandstoffen of met het openbaar vervoer. "We willen af van de consumentenmaatschappij", zegt Moonen. "Van geld uitgeven aan prullaria die na een paar maanden stuk zijn. Je moet dat soort impulsen weghalen en mensen laten zien waarom het belangrijk is dat ze dingen gaan kopen die langer meegaan. Niet alleen maar voor henzelf maar ook gewoon voor de planeet." De vraag is wel in hoeverre mensen bereid zijn die omslag te maken. Jongeren maken zich volgens onderzoek wel meer zorgen over het klimaat, maar veranderen ze ook hun gedrag? Volgens onderzoek niet altijd. Gedragsverandering gaat inderdaad niet vanzelf, beaamt gedragswetenschapper Arie Dijkstra van de Rijksuniversiteit Groningen. Uit studies blijkt dat verhalen over de stijgende zeespiegel, bedreigde ijsberen en een boze Greta Thunberg niet veel helpen. "Daarbij denken veel mensen: het zal wel. Het is al snel ver weg. Tenzij ze zich echt identificeren met het thema klimaat." In deze explainer uitleg over klimaatverandering en de mogelijke oplossingen: Maar het is toch wel mogelijk om consumenten ertoe te bewegen hun gedrag te veranderen, bijvoorbeeld door klimaatbedreigende producten simpelweg duurder te maken, zoals nu (weliswaar om een andere reden) met het gas gebeurt. "Maar daar zijn wel grenzen aan. Er zijn ook andere waarden, mensen of partijen die zich afvragen: wat betekent dat voor arme mensen dan?" Beter is een gedragsverandering makkelijker te maken. "Veel mensen willen graag lekker lang douchen. Zouden ze dat kunnen blijven doen met een nog slimmere douchekop? Als ik graag vlees eet, zal ik dat makkelijker laten wanneer ik iets kan eten dat net zo lekker is. Als je het makkelijker maakt, is er veel minder motivatie nodig." Aniek Moonen hoopt dat mensen ook te motiveren zijn door te wijzen op de voordelen van duurzamer en groener leven. "Doordat we laten zien dat een nieuwe levensstijl die beter past bij de klimaatdoelen, eigenlijk veel mooier, schoner, gezonder en groener kan zijn. Want de wereld die wij schetsen is leuker om in te leven."||https://nos.nl/artikel/2446467-niet-meer-vliegen-en-alleen-plantaardig-eten-jongeren-presenteren-klimaatvisie
2022-09-29||Europees anti-fraudebureau onderzoekt lobbywerk Neelie Kroes|| Het Europees Bureau voor Fraudebestrijding OLAF doet onderzoek naar het lobbywerk van voormalig Eurocommissaris Neelie Kroes voor Uber. Dat meldt Follow the Money en is inmiddels ook bevestigd door Politico. In juli haalde het Internationaal Consortium van Onderzoeksjournalisten (ICIJ) boven water dat de VVD-prominent in 2015 en 2016 heimelijk lobbyde voor het Amerikaanse techbedrijf. Ze was destijds nog maar net gestopt als Eurocommissaris van Digitale Zaken. Ze had voor haar lobbywerk niet de toestemming van de Commissie, waarmee ze als oud-Eurocommissaris mogelijk de integriteitsregels heeft overtreden. De Commissie heeft Kroes kort nadat haar lobbywerk wereldkundig was geworden om opheldering gevraagd. Daarop heeft ze een brief gestuurd met haar uitleg, die door de Commissie werd bestudeerd. Kroes reageerde in juli in Trouw dat haar gedrag binnen haar rol paste als het gezicht van StartupDelta, dat zich voor de overheid inzette voor een beter startupklimaat in Nederland. Of dat ook de uitleg is die ze heeft gegeven na het verzoek om meer informatie van de Commissie, is niet bekend. Follow the Money vroeg de Commissie gisteren om de laatste stand van zaken en werd daarop doorverwezen naar het Europees Bureau voor Fraudebestrijding, het Office Européen de la Lutte Antifraude (OLAF). Dat bevestigt dat het een onderzoek heeft ingesteld naar aanleiding van de beschuldigingen. Het OLAF heeft naar aanleiding van de publicaties over de zogeheten Uber Files van het ICIJ informatie opgevraagd bij de Europese Commissie. Het antifraudebureau onthoudt zich verder van inhoudelijk commentaar op het onderzoek. Ook is niet bekend hoelang het onderzoek gaat duren, maar FTM weet dat dit soort onderzoeken gemiddeld twee jaar in beslag nemen.||https://nos.nl/artikel/2446465-europees-anti-fraudebureau-onderzoekt-lobbywerk-neelie-kroes
2022-09-29||'Prijsplafond energie helpt miljoenen huishoudens onvoldoende'|| Het prijsplafond voor de energierekening, waar het kabinet aan werkt, voorkomt niet dat grote delen van de laagste inkomensgroepen te maken krijgen met energiearmoede. Dat blijkt uit een doorrekening van onderzoeksbureau ABF Research op basis van de gegevens van zo'n 50.000 huishoudens. Uit de berekening komt naar voren dat energiearmoede zal optreden bij meer dan de helft van de huishoudens met de laagste inkomens. Dat betekent dat zij 10 procent of meer van hun besteedbare inkomen kwijt zijn aan de energierekening. Overigens hebben de maatregelen van het kabinet wel een positief effect: zonder het prijsplafond zouden bijna negen op de tien huishoudens met een laag inkomen in energiearmoede verkeren. Ook bij hogere inkomens zal er, ondanks de maatregelen, sprake zijn van energiearmoede. Bij inkomens tot zo'n 40.000 euro netto per jaar gaat het om vier op de tien huishoudens, en bij inkomens tot 50.000 euro om drie op de tien huishoudens. 'Energiearmoede' is voor hogere inkomens natuurlijk wel een relatief begrip. Het Nationaal Instituut voor Budgetvoorlichting (Nibud) gaat ervan uit dat een huishouden maximaal 8 procent van het inkomen mag uitgeven aan energie, om financiële problemen te voorkomen. Uit de doorrekening blijkt dat de de meeste inkomensgroepen boven die grens uitkomen. Huishoudens met een inkomen tot bijna 55.000 euro betalen straks gemiddeld meer voor energie dan volgens het Nibud verstandig is. Onderzoeksbureau ABF heeft de gegevens van de 46.700 huishoudens die afgelopen jaar meewerkten aan het driejaarlijkse woononderzoek van de Rijksoverheid gekoppeld aan de kabinetsmaatregelen voor het energieplafond. Ook hield het bureau 'zo goed als mogelijk' rekening met de op Prinsjesdag aangekondigde maatregelen om de koopkracht te verbeteren, zoals de energietoeslag van 1300 euro en de verhoging van het minimumloon en de daaraan gekoppelde uitkeringen. Dat levert een gedetailleerd beeld op van het effect dat de kabinetsmaatregelen zullen hebben. De bedoeling is dat minimaal de helft van de huishoudens onder het prijsplafond blijft, schrijft het kabinet in een brief aan de Tweede Kamer. Voor het gebruik van gas lijkt dit te gaan lukken, blijkt uit de doorrekening, maar het prijsplafond voor elektriciteit pakt minder gunstig uit dan het kabinet verwacht. Het prijsplafond voor de energierekening houdt in dat de overheid bijspringt in de kosten van de eerste 1200 kubieke meter gas en 2400 kilowattuur elektriciteit per jaar. Voor dat gebruik moeten energiebedrijven een maximale prijs hanteren van 1,50 euro per kubieke meter gas en 0,70 euro per kilowattuur elektriciteit. Voor alles wat er meer gebruikt wordt aan gas en elektriciteit, geldt het normale tarief. Het kabinet schat die prijzen op 3 euro per kubieke meter gas en iets minder dan 1 euro voor een kilowattuur elektriciteit. In het voorstel voor een energieprijsplafond dat vorige week op Prinsjesdag werd gepresenteerd, wordt uitgegaan van een gemiddeld energiegebruik van alle huishoudens. ABF-directeur Berry Blijie verklaart de ongunstige effecten voor de lage inkomens uit die keuze van het kabinet voor het gemiddeld verbruik. "Hoge inkomens hebben een hoog energieverbruik vanwege grotere woningen en meer elektronica in huis. Zij maken daarom veel meer gebruik van de volledige compensatie. Lagere inkomens hebben een laag verbruik, waardoor ze vaak onder het plafond blijven en dus per saldo minder compensatie krijgen." Het onderzoeksbureau heeft ook gekeken hoe de overheid de subsidie om de energieprijzen te drukken, meer bij de lagere inkomens kan laten terechtkomen. "As je het plafond voor gas en elektra én het maximale tarief verlaagt, zal de verdeling gelijkgetrokken worden. Dit kan je budgetneutraal doen. Dan worden de lage inkomens meer geholpen dan de hoge inkomens." Tijdens de Algemene Politieke Beschouwingen waren er al zorgen in de Tweede Kamer over het effect van het energieprijsplafond voor mensen met een laag inkomen en slecht geïsoleerde huizen. Bovendien wil een meerderheid van de Kamerleden ook maatregelen om het midden- en kleinbedrijf, scholen, theaters, sportclubs en andere maatschappelijke voorzieningen te helpen met de energierekening. Het financieren van al deze wensen baart het ministerie van Financiën grote zorgen, blijkt uit documenten die het kabinet vorige week heeft vrijgegeven aan de Tweede Kamer. Alleen al het prijsplafond voor huishoudens aantrekkelijker maken, om de energie-uitgaven nog verder te verlagen, zal de regeling nog vele miljarden euro's duurder maken.||https://nos.nl/artikel/2446463-prijsplafond-energie-helpt-miljoenen-huishoudens-onvoldoende
2022-09-29||Schiphol schrapt duizenden vluchten tot maart 2023|| Schiphol laat tot eind maart 2023 minder passagiers vertrekken die in Nederland opstappen. In de vakantieweken zal het gaan om gemiddeld 50.000 personen, in de overige weken 46.000, dat is 13 procent minder dan voor corona. Schiphol zegt dat eind december zal worden bekeken of er vanaf eind januari "wellicht meer mogelijk is." In een verklaring zegt de luchthaven dat het aanhouden van een maximum aantal reizigers noodzakelijk is. "We willen veiligheid van medewerkers en reizigers waarborgen en een betrouwbaarder luchthavenproces bieden." De grootste gebruiker van Schiphol, KLM, zegt in reactie dat hiermee "de maat vol is". Volgens de maatschappij ontstaat op deze manier een uitzichtloze situatie. Er zijn al sinds mei structureel problemen bij de luchthaven. "De situatie op Schiphol vraagt al te lang, te veel van onze klanten en onze collega's", zegt CEO Marjan Rintel. "KLM heeft eerder al gezegd dat het beperken van het aantal passagiers geen maatregel voor de lange termijn kan zijn, maar daar lijkt het nu wel op." De vliegmaatschappij zegt de ticketverkoop voor de komende periode verder te beperken op de Nederlandse markt. "Dat moet ervoor zorgen dat we zoveel mogelijk aanvullende annuleringen voor onze klanten beperken en tegelijkertijd binnen de grenzen van Schiphol blijven voor een veilige vluchtuitvoering." KLM zegt alles op alles te zetten om klanten die reeds geboekt hebben, te laten vertrekken. "Binnen de beperkingen werken onze collega's daar dagelijks hard aan." Vakbond FNV zegt het besluit van Schiphol te steunen. "Schiphol kampt met een personeelstekort. Dat moet je eerst oplossen, voordat je kan denken aan meer vluchten", aldus Joost van Doesburg van de bond. "De roosters moeten beter en de beloning moet aanzienlijk omhoog om mensen te trekken. En ik betwijfelen of eind maart de problemen al verholpen zijn. Dus het kan dat deze maatregelen nog langer voortgezet moeten worden." Twee weken geleden kondigde de luchthaven aan dat komende maand 18 procent minder reizigers vertrekken, per dag gemiddeld ruim 9000. Vanaf eind 2023 mag de luchthaven hoe dan ook niet meer dan 440.000 vluchten per jaar uitvoeren, 60.000 minder dan nu het geval is. Het is voor het eerst dat het mes wordt gezet in het aantal vluchten op Schiphol. Vandaag stelde TUI-topman Arjan Kers bij BNR dat de problemen op Schiphol mede worden veroorzaakt door de krimpplannen van het kabinet met de luchthaven. "We krijgen ideeën voorgespiegeld waarbij volgend jaar de problemen weer zullen optreden op Schiphol. Je krijgt daardoor echt het idee dat ze het niet willen oplossen, want de problemen zijn te voorkomen", zegt Kers, tevens de nieuwe voorzitter van reisbranchevereniging ANVR. Schiphol ontkent dat de krimpplannen de problemen veroorzaken.||https://nos.nl/artikel/2446462-schiphol-schrapt-duizenden-vluchten-tot-maart-2023
2022-09-29||Overlijdensakte Elizabeth vrijgegeven, ouderdom was doodsoorzaak || De overlijdensakte van koningin Elizabeth (96) is vrijgegeven door het Schotse staatsarchief. Daarin staat dat ouderdom de doodsoorzaak van de hoogbejaarde vorstin was. De langstzittende monarch van het Verenigd Koninkrijk overleed op 8 september om 15.10 uur lokale tijd (16.10 uur Nederlandse tijd), zo staat op het document, dat ondertekend is door Elizabeths enige dochter, prinses Anne. Op dat moment was een deel van de koninklijke familie nog onderweg naar Schotland, waar ze toen verbleef. Volgens Britse media waren Charles - toen nog prins - en zijn vrouw Camilla ten tijde van het overlijden in Balmoral Castle, net als prinses Anne. Elizabeths andere twee kinderen, Edward en Andrew, waren niet op tijd. Ook kleinkinderen William en Harry arriveerden later. Buckingham Palace gaf eerder die dag rond 13.30 uur (Nederlandse tijd) een verklaring uit waarin werd gemeld dat de gezondheid van Elizabeth achteruit was gegaan. Haar dood werd uiteindelijk om 19.30 uur Nederlandse tijd bekendgemaakt. Twee dagen daarvoor had de vorstin nog haar laatste werkafspraak: ze stelde Liz Truss toen formeel als premier aan. Afgelopen jaar moest de koningin vaker verstek laten gaan bij gelegenheden. Zo moest ze een aantal keer werkafspraken afzeggen en kon ze haar volledige jubileumviering niet bijwonen. De officiële reden hiervoor was volgens het paleis mobiliteitsproblemen. Vandaag konden geïnteresseerden overigens voor het eerst een bezoek brengen aan de kapel in Windsor Castle waarin Elizabeth begraven ligt. Honderden mensen stonden buiten te wachten tot zij naar binnen mochten.||https://nos.nl/artikel/2446461-overlijdensakte-elizabeth-vrijgegeven-ouderdom-was-doodsoorzaak
2022-09-29||Bedreiging voortaan reden voor Kamervoorzitter om in te grijpen|| Als een Kamerlid in een debat iemand bedreigt, is dat voortaan een aparte grond voor de voorzitter om de spreker het woord te ontnemen en uit te sluiten van de rest van de vergadering. Een ruime Kamermeerderheid gaat akkoord met een voorstel van D66 en ChristenUnie om dat met zoveel woorden in het Reglement van Orde van de Kamer op te nemen, bleek in een debat. Onder het kopje 'ongeoorloofd gedrag' staat nu bijvoorbeeld wel dat Kamerleden geen beledigende uitdrukkingen mogen gebruiken, dat ze de orde niet mogen verstoren en dat ze niet mogen aansporen tot onwettige handelingen. Een expliciet verbod op bedreiging staat er nog niet bij. De fractievoorzitters Paternotte (D66) en Segers (ChristenUnie) benadrukten eerder in een toelichting op hun voorstel dat bedreigingen tegen een persoon de vrijheid van meningsuiting kunnen beperken en dat door dit type uitlatingen Kamerleden zich soms niet vrij voelen alles te zeggen wat ze willen. Het voorstel wordt behalve door de partijen van de indieners onder meer ook gesteund door VVD, CDA, PvdA, SP, GroenLinks en Volt. Dat is een zeer ruime Kamermeerderheid. De ene partij is daarbij wel enthousiaster dan de andere. De SP noemde de aanpassing vooral symbolisch.  Een aantal partijen vroeg zich af of de voorzitter ook met het huidige Reglement van Orde niet al kan ingrijpen als personen worden bedreigd: "Het is toch logisch dat bedreigen niet mag?" Ook waren er veel vragen over de precieze reikwijdte van het verbod, want wat de een bedreigend vindt, ervaart een ander soms niet zo. Uitgesproken tegenstanders van de aanpassing zijn PVV, Forum voor Democratie en JA21. Volgens hen heeft de voorzitter al genoeg mogelijkheden om op te treden. In het debat riepen onder meer D66 en ChristenUnie FvD op er meer rekening mee te houden dat uitspraken in de Kamer de dagen erna soms allerlei gevolgen voor de persoonlijke levenssfeer van politici kunnen hebben en dat die buiten het parlement geregeld worden bedreigd. FvD-Kamerlid Van Meijeren zei daarover dat Kamerleden niet mogen oproepen tot het gebruik van geweld tegen personen. "Als uitspraken in dit parlement ertoe zouden leiden dat erbuiten bedreigingen, geweld of andere onwetttige handelingen plaatsvinden, dan is dat altijd te betreuren, maar we moeten voorzichtig zijn met het direct leggen van een causaal verband." Het debat over de aanpassing van het Reglement van Orde wordt vandaag niet afgemaakt. De indieners van het wijzigingsvoorstel antwoorden de Kamer later en pas daarna wordt erover gestemd.||https://nos.nl/artikel/2446457-bedreiging-voortaan-reden-voor-kamervoorzitter-om-in-te-grijpen
2022-09-29||Brabantse postbode geeft het op: kaartje na 40 jaar retour afzender|| Veertig jaar was de ansichtkaart onderweg, maar nooit kwam hij aan. Nu geeft de postbode het op. Het kaartje is terugbezorgd op het adres waar het in de jaren tachtig in een brievenbus werd gestopt: een camping in het Brabantse Hoeven. "Onbestelbaar vanwege incompleet/ongeldig adres", staat er op een sticker op het niet-bezorgde kaartje. Er bestaat nogal wat onduidelijkheid over de bewuste kaart. Zo weet niemand waar die veertig jaar lang was. Wat wel vaststaat is dat Jan, Veronica en Matthijs zo'n veertig jaar geleden vakantie vierden op Camping Hoeven, nu bekend als Molecaten Park Bosbad Hoeven. Ze schreven een ansichtkaart aan Ludwina en Piet in het Noord-Hollandse Nieuw-Vennep met een kort en bondig: 'Groetjes!' Een collage met vijf foto's van hoe de camping er toen uitzag. Een sfeervol kiekje toont een stacaravan en een groene (inmiddels) oldtimer voor de slagboom bij het toegangsgebouw. De kaart was keurig gefrankeerd met een postzegel van 45 cent (uit de serie Bezetting en Bevrijding) en voorzien van een datumstempel van het toenmalige postsorteercentrum in Roosendaal. Deze week werd de kaart zonder verdere uitleg terugbezorgd in Hoeven. Niemand die weet of de kaart al die tijd in een jutezak heeft gezeten of uit een al lang niet meer gebruikt vakje in een sorteercentrum is gevallen. Bij Bosbad Hoeven hebben ze ook geen idee wat er precies is gebeurd of wat ze met het kaartje aan moeten. Toch is dat (nog) niet het einde van het verhaal. Volgens Omroep Brabant is op sociale media een speurtocht ontstaan naar de mensen voor wie de ansichtkaart was bestemd. Tal van mensen speuren naar de afzenders Jan, Veronica en Matthijs. En natuurlijk naar Ludwina en Piet die ooit in Nieuw-Vennep woonden. Wie weet, komt de ansichtkaart dan toch nog terecht op de juiste bestemming.||https://nos.nl/artikel/2446453-brabantse-postbode-geeft-het-op-kaartje-na-40-jaar-retour-afzender
2022-09-29||Amnesty: Facebook verergerde geweld tegen Rohingya, schadevergoeding nodig|| Meta, het moederbedrijf van Facebook, is volgens Amnesty International medeverantwoordelijk voor de geweldsuitbarsting tegen Rohingya in Myanmar. De honderdduizenden gevluchte mensen van deze moslimminderheid die sinds 2017 vluchtten hebben recht op schadevergoeding, schrijft de hulporganisatie in een rapport. Ondanks talloze waarschuwingen greep het Amerikaanse techbedrijf niet in tegen online haat jegens Rohingya op zijn platform, concludeert Amnesty. In het rapport staat dat Meta juist actief de oproepen tot geweld heeft verspreid via zijn algoritmes en dat dit uiteindelijk heeft geleid tot wat de VS onlangs bestempelde als genocide. In 2017 werden zo'n 700.000 Rohingya verjaagd uit het Zuidoost-Aziatische land. Het Myanmarese leger heeft volgens schattingen bij die acties rond de 10.000 burgers gedood. In buurland Bangladesh zitten nu zo'n 900.000 Rohingya in het grootste vluchtelingenkamp ter wereld. "Terwijl het Myanmarese leger misdaden tegen de menselijkheid pleegde tegen de Rohingya, verdiende Meta geld aan de echokamer van haat", zegt Amnesty-chef Agnès Callamard. Het rapport is gebaseerd op interviews met vluchtelingen, voormalige Meta-medewerkers, onderzoekers en activisten. Amnesty maakte ook gebruik van de onthullingen door Facebook-klokkenluider Frances Haugen. Zij noemde de vervolging van de Rohingya in Myanmar een van de ergste voorbeelden waar het systeem van Facebook toe kan leiden. Want de algoritmes zijn zo gemaakt dat het haatzaaierij en politieke onrust versterkt, omdat dit de meeste aandacht trekt van bezoekers. De VN concludeerde eerder al dat Facebook een cruciale rol heeft gespeeld in de aanloop naar het bloedbad. Het platform werd zo veel gebruikt in Myanmar dat het vrijwel synoniem stond voor het internet zelf. In dit rapport gaat Amnesty een stap verder door te stellen dat het techbedrijf wist, of op zijn minst had moeten weten dat zijn algoritmes geweld tegen de minderheid aanwakkert. Meta gaat in een reactie niet in op de aantijgingen van Amnesty. Wel staat in de verklaring dat het bedrijf op diverse manieren helpt om het militaire regime van Myanmar te vervolgen voor de misdaden tegen de Rohingya, bijvoorbeeld door het delen van data. Ook wordt feedback van burgers en organisaties gebruikt om de veiligheid van het platform te vergroten, zegt het bedrijf. Facebook zei in 2018 dat het "te traag" had gereageerd om haatzaaien te voorkomen en het delen van verkeerde informatie op het eigen platform te stoppen. Een deel van het probleem is dat er veel meer Engelstalige moderatoren zijn dan voor andere talen, waardoor discriminatie en aansporing tot geweld veel minder snel wordt opgespoord in bijvoorbeeld het Birmees. Sindsdien heeft het bedrijf naar eigen zeggen diverse stappen gezet om het probleem aan te pakken. Zo is het militaire regime verbannen van het platform. Waterdicht is het systeem niet, meldde een mensenrechtenorganisatie eerder dit jaar. Global Witness had als proef acht betaalde advertenties ingediend bij Facebook, allemaal met haatzaaiende teksten gericht tegen Rohingya. Ze werden volgens de organisatie allemaal goedgekeurd. Daaruit concludeert Global Witness dat het problemen nog lang niet is verholpen. Eind vorig jaar spanden Rohingya-vluchtelingen al een rechtszaak aan tegen Facebook. Ze eisten 150 miljard dollar vanwege het 'faciliteren van genocide' door het techbedrijf. Experts hadden toen twijfels over de kans op slagen van deze rechtszaak.||https://nos.nl/artikel/2446451-amnesty-facebook-verergerde-geweld-tegen-rohingya-schadevergoeding-nodig
2022-09-29||Coolio maakte hiphop mainstream met Gangsta's Paradise|| Het wereldwijde succes van Gangsta's Paradise, van de vandaag overleden Coolio (59), kwam voor de rapper zelf als een verrassing, bekende hij in 2015 aan muziektijdschrift Rolling Stone. "Dit was een nummer voor de hood. Met alles wat je in de clip ziet en met wat ik in het nummer zeg, zullen witte mensen dit nummer nooit goed vinden, dacht ik." Heel gek was die gedachte niet. Hiphop was weliswaar in de jaren 80 doorgebroken en had al een aantal grote artiesten opgeleverd (Run DMC, LL Cool J en de Beastie Boys bijvoorbeeld), maar het was zeker in Nederland nog niet mainstream geworden. Hoewel nu misschien moeilijk voor te stellen, werd hiphopmuziek midden jaren 90 maar weinig gedraaid op de Nederlandse radiostations en op muziekzenders MTV en TMF. Ook in de hitlijsten van 1995 voerden Nederlandstalige nummers (Busje komt zo, Het is een nacht), happy hardcore (I Wanna Be a Hippy, Luv U More) en het instrumentale Conquest of Paradise de boventoon. Totdat in de herfst van dat jaar dat nummer verscheen van een tot dan toe in Nederland nauwelijks doorgebroken rapper uit Los Angeles. Gangsta's Paradise kwam eind oktober 1995 binnen op plek 31 in de Top-40 en steeg in twee weken naar de eerste plaats, waarbij het Guus Meeuwis' Het is een nacht van de troon stootte. Ook in de concurrerende Mega Top 50 stond Coolio wekenlang bovenaan. De hit werd na vijf weken van de toppositie verdreven door Ademnood van Linda, Roos en Jessica. De clip van Gangsta's Paradise: Gangsta's Paradise was in de woorden van radiomaker Andrew Makkinga een dijkdoorbraak. "We zaten in Nederland midden in de eurohouse, de happy hardcore. En daar kwam Coolio ineens doorheen. Voor de grote radiozenders was dat het moment dat ze zagen dat ze niet meer om hiphop heen konden." Dat vindt de Nederlandse rapper Brainpower ook. "Coolio heeft absoluut bijgedragen aan het mainstream maken van rap." Volgens Makkinga konden andere rappers dankzij de hit doorbreken. "Het nummer heeft ontzettend veel betekend." In Gangsta's Paradise wordt een deel van Stevie Wonders Pastime Paradise gesampled. Dat is volgens Makkinga en Brainpower ook een belangrijk onderdeel geweest van het succes ervan. Makkinga: "Af en toe heb je zo'n bijzondere track die mensen raakt. Dit nummer laat zien dat hiphop geboren is in het huis van soul en jazz-muziek. En het bewijst ook meteen hoe goed de muziek van Stevie Wonder is." Hoewel Coolio bijdroeg aan het populair maken van rapmuziek, kon hij zijn monsterhit geen groots vervolg geven. Enkele van zijn latere nummers haalden wel de hitlijsten (C U When U Get There kwam in 1997 nog op nummer 9), maar het succes van Gangsta's Paradise evenaarde hij nooit meer.||https://nos.nl/artikel/2446450-coolio-maakte-hiphop-mainstream-met-gangsta-s-paradise
2022-09-29||Arib werkt niet mee aan onderzoek: 'Politieke afrekening Bergkamp'|| Oud-Kamervoorzitter en PvdA-Kamerlid Arib zal niet meewerken aan het onderzoek naar haar functioneren dat Kamervoorzitter Bergkamp en het presidium, het dagelijks bestuur van de Kamer, willen laten houden. Volgens Arib is er sprake van een lastercampagne en een politieke afrekening. "Ik ga niet met haar praten", zegt Arib tegen de NOS. "Ik ben geen verantwoording verschuldigd aan mevrouw Bergkamp of het presidium, zij zijn niet mijn werkgever." Ze noemt de gang van zaken een lastercampagne van Bergkamp. "Dat deed zij ook in de aanloop naar de verkiezing van de nieuwe Kamervoorzitter." Volgens Arib is Bergkamp achter haar rug om actief op zoek gegaan naar klachten. Dat gebeurde vanaf juli dit jaar, toen Arib door de Kamer werd gekozen als voorzitter van de Tijdelijke commissie Corona die de parlementaire enquête gaat voorbereiden. Arib wist al die tijd van niets, zegt zij: "Ik kreeg gisteren eind van de middag een appje om me vandaag om kwart over negen te melden bij Bergkamp en twee andere leden van het presidium. Ik mocht vooraf niet weten waar het over ging. En toen kwam gisteravond de krant." Volgens Arib is haar in het verleden niet om een gesprek gevraagd door de ondernemingsraad van het personeel van de Tweede Kamer. De voorzitter daarvan zegt de klachten over grensoverschrijdend gedrag eerder te hebben gehoord. "Ik ken deze voorzitter van de ondernemingsraad niet, die is na mijn voorzitterschap gekozen", zegt Arib. Zij zegt verder begrip te hebben voor het feit dat de reorganisatie tot reacties leidde bij de ambtelijke medewerkers. "Toen ik Kamervoorzitter werd heeft de Tweede Kamer mij gevraagd orde op zaken te stellen in het ambtelijke apparaat van de Kamer. In die positie neem je soms besluiten die mensen niet prettig vinden of zijn er veranderingen waar mensen niet blij mee zijn."||https://nos.nl/artikel/2446445-arib-werkt-niet-mee-aan-onderzoek-politieke-afrekening-bergkamp
2022-09-29||Eenzaamheid onder jongeren: 'Vicieuze cirkel waarin je terechtkomt'|| "Ik zat dagelijks alleen huilend op mijn kamer", vertelt Sylvia Groen (29). "Ik voelde me al zo lang eenzaam, dat ik steeds neerslachtiger werd", vult Simone de Best (28) aan. "Ik dacht dat ik de enige was met dit soort gevoelens", zegt Simone bij NH Nieuws. En dat is precies het probleem. "Het is een vicieuze cirkel waarin je terechtkomt: doordat ik het gevoel had dat ik er met niemand over kon praten, werd ik nog eenzamer en daardoor nog neerslachtiger." Maar het tij is gekeerd. Sylvia en Simone praten nu wel over hun problemen. Ze werken als ervaringsdeskundige bij De Hoofdzaak, een organisatie die onder andere in Alkmaar en Hoorn de eenzaamheid onder jongeren aanpakt. Ruim vier op de tien Nederlanders boven de 15 jaar voelden zich vorig jaar enigszins of zeer eenzaam. Dat zijn er meer dan in 2019, toen ongeveer een derde van de Nederlanders te maken had met eenzaamheid, aldus het Centraal Bureau voor de Statistiek (CBS). Uit ander onderzoek bleek vanochtend dat relatief veel jongeren kampen met suïcidale gedachten. "Mensen denken vaak dat dit hoge aantal te maken heeft met corona", reageert Tessa Visser, beleidsadviseur van de gemeente Alkmaar. "Maar de cijfers waren daarvoor al aanzienlijk. Het probleem is door corona alleen veel zichtbaarder geworden. Gelukkig is men zich de laatste tijd meer bewust geworden van eenzaamheid onder jongeren." Sylvia Groen: "Op de basisschool was ik al een buitenbeentje, op de middelbare school werd ik veel gepest, Daardoor ging ik spijbelen. Ik wilde gewoonweg niet meer naar school. Toen mijn moeder op mijn zestiende een herseninfarct kreeg en ik de zorg voor haar op me nam, raakte ik steeds verder in een isolement." Angst, depressie, stress, lichamelijke klachten, verslaving en zelfs suïcidale gedachten: het zijn voorbeelden van waar eenzaamheid toe kan leiden. Sylvia voelde zich op een gegeven moment zelfs zo eenzaam dat ze niet meer wilde leven. Ze nam een overdosis medicijnen. Gelukkig was haar moeder er op tijd bij. "Ik ben heel blij dat het niet is gelukt." Simone merkte op een gegeven moment dat ze helemaal los kwam te staan van de samenleving. Niets kon haar meer schelen. "En dan wordt het gevaarlijk. Ik kreeg gedachten dat ik er niet meer wilde zijn en uiteindelijk heb ik een overdosis van mijn antidepressiva genomen." Steeds meer gemeenten wijzen erop dat je het probleem kun aanpakken. Beleidsadviseur Visser: "We zijn in 2019 al met de Alkmaarse coalitie tegen eenzaamheid gestart. Sindsdien hebben tal van organisaties zich aangesloten, zoals De Hoofdzaak. Die geeft onder meer de training Let's get social, waarin jongeren zichzelf beter leren kennen als het gaat om het leggen van contacten en het behouden ervan." "Het is vooral belangrijk dat deze jongeren zich gezien en gehoord voelen en ze inzien dat ze er niet alleen voor staan", zegt Daphne Kuin, projectleider bij De Hoofdzaak. Sylvia en Simone hadden baat bij de training voordat ze als ervaringsdeskundige kwamen werken. Sylvia: "Het was zo'n opluchting om te horen dat ik niet alleen was. Hier vond ik steun, begrip en herkenning. Dat heb je op zo'n moment het hardste nodig: iemand die precies begrijpt wat jij doormaakt." Simone: "Ik ben zo blij dat ik nog leef. Ik ervaar eindelijk de luchtigheid die andere jongeren om mij heen altijd leken te voelen en voel me niet meer eenzaam. Nou ja, heel af en toe, maar nu weet ik tenminste hoe ik daarmee moet omgaan."||https://nos.nl/artikel/2446444-eenzaamheid-onder-jongeren-vicieuze-cirkel-waarin-je-terechtkomt
2022-09-29||Supermarktketen mag beroemd chocoladekonijn niet na-apen|| Een Zwitserse rechter heeft bepaald dat supermarktconcern Lidl geen chocoladekonijntjes mag verkopen die te veel lijken op de beroemde variant van het merk Lindt. De keten moet alle chocodieren daarom vernietigen. De zaak draaide om een chocoladediertje dat qua vorm leek op de lekkernij die de Zwitserse chocolatier al sinds 1952 produceert. Het parmantig opzittende konijntje had dezelfde houding en bovendien ook eenzelfde opvallende strik met een hangertje. Hoewel de bedrijvenkamer van een lagere rechtbank de klacht van Lindt aanvankelijk afwees, oordeelde het hoogste hof in het voordeel van het bedrijf. De rechter werd onder meer overtuigd door een marktonderzoek van Lindt, waarmee het bedrijf bewees dat consumenten deze vorm vooral met hun product associeerden. "In het algemeen roepen de Lidl-konijnen de associatie op met de vorm van het Lindt-konijn", meende het Bundesgericht. "In het geheugen van het publiek kunnen ze niet uit elkaar worden gehouden." Lindt kreeg in 2001 een Europees handelsmerk voor zijn beroemdste product en voerde sindsdien al meerdere rechtszaken over de kleur, houding en vorm van exemplaren bij concurrenten. Vorig jaar nog oordeelde een Duitse rechtbank dat alleen Lindt van deze specifieke kleur goud gebruik mag maken.||https://nos.nl/artikel/2446439-supermarktketen-mag-beroemd-chocoladekonijn-niet-na-apen
2022-09-29||Rusland bezegelt vrijdag aansluiting bezette Oekraïense regio's|| Het Kremlin heeft aangekondigd dat Rusland morgen aansluitingsverdragen ondertekent met de bezette regio's in Oekraïne. Het gaat om Donetsk, Loegansk, Zaporizja en Cherson. Hier waren afgelopen week schijnreferenda over aansluiting bij Rusland. Het komt erop neer dat Moskou de gebieden in de Donbas annexeert, net als het eerder deed met de Krim in 2014. In het centrum van Moskou worden tribunes neergezet voor een evenement morgen. Op de tribunes staat te lezen: "Donetsk, Loegansk, Zaporizja, Cherson - RUSLAND! Voor altijd samen!" De uitslagen van de schijnreferenda afgelopen week over aansluiting bij Rusland stonden van tevoren al vast. De Russische bezettingsautoriteiten claimen dat de inwoners van de regio's massaal hebben gestemd voor inlijving door Rusland. De percentages zouden vrijwel overal boven de 90 procent uitkomen. Maar de uitslagen van de schijnreferenda worden internationaal niet erkend. Kiev en het Westen lieten op voorhand al weten dit niet te doen. Ook de bezegeling morgen zal internationaal geen erkenning vinden.||https://nos.nl/artikel/2446438-rusland-bezegelt-vrijdag-aansluiting-bezette-oekraiense-regio-s
2022-09-29||Al 800 schademeldingen na laatste bevingen Uithuizen|| Het Instituut Mijnbouwschade Groningen (IMG) heeft sinds de aardbevingen bij Uithuizermeeden en Uithuizen afgelopen weekend 800 schademeldingen ontvangen. Zaterdagavond, de dag van de bevingen, stond de teller nog op 52 en maandag waren dat er meer dan tweehonderd. Beide dorpen werden zaterdagmiddag opgeschrikt door bevingen met een kracht van respectievelijk 2,7 en 1,7. Van de 800 meldingen kwamen er 179 uit het zogenaamde effectgebied, de plek in het noordoosten van Groningen waar de twee bevingen plaatsvonden, schrijft RTV Noord. In dat gebied vallen behalve Uithuizermeeden en Uithuizen ook plaatsen als Loppersum, Middelstum en Roodeschool. Ook uit verder weg gelegen plaatsen als de stad Groningen (167), Haren (21), Veendam (20), Hoogezand (17) en Winschoten (14) kwamen schademeldingen, evenals uit de provincie Friesland. Het instituut ontving in totaal 18 meldingen over een mogelijk 'acuut onveilige situatie', waarvan er tien uit het effectgebied kwamen. In twee gevallen zijn er na inspectie aanvullende veiligheidsmaatregelen getroffen, aldus het IMG. Het is niet bekendgemaakt waaruit die bestaan, mogelijk zijn de huizen gestut. Sinds enige tijd bestaat de mogelijkheid om bij een schademelding te kiezen voor een vaste vergoeding van 5000 euro. Iets meer dan 300 van de achthonderd mensen die nu schade hebben gemeld, hebben dat gedaan. De rest van de gedupeerden wil een zogeheten maatwerkprocedure. Dan komt er een deskundige langs om de oorzaak en omvang van de schade te onderzoeken. Mogelijk volgt daarna een vergoeding die hoger is dan 5000 euro. In overleg met de bewoners kan het IMG de schade ook laten herstellen. Burgemeester Bolding van gemeente Het Hogeland heeft naar aanleiding van de aardbevingen een onderzoek laten instellen. Hij wil van het Staatstoezicht op de Mijnen (SodM), het KNMI en het ministerie van Economische Zaken en Klimaat (EZK) weten waarom de bevingen zich verplaatsen naar het noordoosten van de provincie. Volgende week maandag is er een informatiebijeenkomst voor bewoners in Uithuizen.||https://nos.nl/collectie/13902/artikel/2446434-al-800-schademeldingen-na-laatste-bevingen-uithuizen
2022-09-29||Koning op bezoek in Nijmegen weer uitgejouwd|| Tijdens een bezoek aan het Radboudumc in Nijmegen is koning Willem-Alexander uitgejouwd door een klein groepje demonstranten. De groep riep onder meer "schaam je kapot". De koning bezoekt het ziekenhuis voor de opening van een nieuw hoofdgebouw. De demonstranten, van wie een aantal een omgekeerde vlag bij zich droeg, riepen de koning vanochtend na toen hij uit de auto stapte bij het ziekenhuisgebouw en naar binnen liep, meldt Omroep Gelderland. Er was veel politie aanwezig, maar voor zover bekend is niemand opgepakt. Op Prinsjesdag werd de koning, toen samen met koningin Máxima en prinses Amalia, ook al uitgejouwd. Zowel tijdens de rijtoer als de balkonscène staken betogers hun middelvinger op en riepen ze "landverrader". Ook was sprake van boegeroep. Bij een werkbezoek aan De Peel werd het koningspaar twee weken geleden ook al ontvangen met protestacties. Koning en koningin spraken toen kort met mensen die hun onvrede uitten. Het nieuwe hoofdgebouw van het Radboudumc in Nijmegen werd begin juli al in gebruik genomen, maar de koning kwam het vandaag pas officieel openen. Hij woonde daarna ook een presentatie bij over de totstandkoming en inrichting van de nieuwbouw, die in totaal 160 miljoen euro heeft gekost. Verder sprak hij een aantal medewerkers over hun werk en nieuwe werkomgeving.||https://nos.nl/artikel/2446433-koning-op-bezoek-in-nijmegen-weer-uitgejouwd
2022-09-29||Energiegiganten stellen verhoging uit na dreiging boete van toezichthouder|| Energiebedrijven Essent, Eneco en Vattenfall geven gehoor aan de oproep van toezichthouder Autoriteit Consument & Markt (ACM) om de tariefverhogingen niet per 1 oktober in te stellen. Essent stelt de aangekondigde prijsverhoging voor mensen met een variabel contract uit tot november. Vattenfall en Eneco laten de verhoging 30 dagen nadat de klant bericht kreeg ingaan. Een aantal energieleveranciers kondigde onlangs aan de energietarieven per 1 oktober te verhogen. Daarbij houden ze zich volgens de toezichthouder niet aan de wettelijke termijn van dertig dagen om klanten te informeren over wijzigende tarieven. De toezichthouder maakte vandaag bekend dat er na 1 oktober onderzoek zal worden gedaan naar de tariefverhogingen door energiebedrijven. Greenchoice, dat volgens de ACM ook in de fout ging, houdt tot nu toe voet bij stuk. Essent zegt nu dat in plaats van 1 oktober, de tariefwijziging per 7 november ingaat. Dit betekent volgens Essent dat de verhoging vanaf november steviger uitvalt. Klanten moeten de verhoging namelijk in twee maanden betalen in plaats van drie. Vattenfall, een van de andere grote aanbieders, laat weten dat de verhoging 30 dagen nadat de klant bericht kreeg door te voeren. Vattenfall begon eind augustus met het informeren van klanten, maar niet iedereen werd 30 dagen van te voren op de hoogte gesteld. Wel onderstrepen beide energiebedrijven een statement van Energie Nederland. De branchevereniging zegt dat energieleveranciers de wet absoluut niet overtreden. Als de tarieven per 1 oktober daadwerkelijk verhoogd zijn, kan de ACM de energiebedrijven een boete opleggen, omdat ze de wettelijke termijn niet in acht genomen hebben. Die geeft klanten de mogelijkheid om van energieleverancier te wisselen. Over de hoogte van een eventuele boete wil de ACM niets zeggen. Inmiddels is de voorbeeldbrief op de website van de toezichthouder, waarmee klanten bezwaar kunnen maken tegen de tariefverhoging, al 250.000 keer gedownload, aldus de ACM.||https://nos.nl/artikel/2446432-energiegiganten-stellen-verhoging-uit-na-dreiging-boete-van-toezichthouder
2022-09-29||Museum Boijmans Van Beuningen koopt werk Miró voor 8,1 miljoen euro|| Het Rotterdamse Museum Boijmans Van Beuningen heeft voor 8,1 miljoen euro het schilderij Peinture-poème van de Spaanse schilder Joan Miró toegevoegd aan zijn collectie. Aan de aankoop is meebetaald door fondsen en donateurs. Het museum beheert naar eigen zeggen de grootste collectie surrealistische kunst in Nederland, maar bezat nog geen schilderij van Miró. De nieuwe aanwinst, gekocht van een Zwitserse stichting, is een van de laatste 'droomschilderijen' van Miró, die hij maakte tussen 1924-1927. Peinture-poème dateert uit 1927. Volgens museumdirecteur Sjarel Ex behoort het schilderij tot de absolute top:  De 'droomschilderijen' van Miró representeren de werkelijkheid zoals de schilder die ervaarde tijdens het schilderen. Voorbij gaan aan de zichtbare werkelijkheid is iets waar veel surrealistische kunstenaars naar streefden. Hiervoor werden verschillende methodes gebruikt. Volgens het museum hongerde Miró zichzelf vaak uit om zijn logisch-rationele denken uit te schakelen en zijn zintuigen op scherp te stellen. Het museum is momenteel gesloten vanwege renovaties, maar een deel van de collectie is voor het publiek te zien in het vorig jaar geopende Depot Boijmans Van Beuningen.||https://nos.nl/artikel/2446430-museum-boijmans-van-beuningen-koopt-werk-miro-voor-8-1-miljoen-euro
2022-09-29||'Misbruik gehandicaptenparkeerkaart Amsterdam loopt spuigaten uit'|| Het misbruik van de gehandicaptenparkeerkaart loopt de spuigaten uit, zegt Glenn Immanuel van de Amsterdamse politie. Vorige week controleerden handhavers en politieagenten de eigenaren van auto's met een gehandicaptenparkeerkaart. "Acht kaarten volledig gecontroleerd, zes ingenomen wegens misbruik. 75 procent dus. En bij eerdere acties lag het percentage zelfs hoger", aldus Immanuel op LinkedIn. De politie spreekt van schrikbarende cijfers. Zeker nu de parkeertarieven stijgen. "Gemeentes lopen tonnen aan parkeerbelasting mis en daadwerkelijk gehandicapten kunnen vaak geen plek meer vinden", zegt hij. Iedereen die in het bezit is van een Europese gehandicaptenparkeerkaart (GPK) mag in heel Europa gratis parkeren op gehandicaptenparkeerplaatsen, is te lezen op de website van AT5/NH Nieuws. De kaart is gelinkt aan een persoon en niet aan het kenteken. Amsterdammers mogen met de kaart én de daaraan gekoppelde parkeervergunning zelfs in de hele stad parkeren, ook als er geen officiële parkeerplek is. Het systeem maakt het volgens Immanuel lastig om effectief te controleren. Hij zegt dat het handhavers alleen lukt als de bestuurder toevallig bij haar of zijn auto is. Dat is geen nieuw probleem. "Omdat de kaart achter het raam op het dashboard ligt met de foto van de kaarthouder naar beneden, kunnen handhavers niet zien wie de auto geparkeerd heeft", meldde Nieuwsuur al in mei 2019. "Dit werkt diefstal in de hand, veel ruitjes worden ingetikt om de kaarten te stelen. Volgens belangenorganisaties is een gehandicaptenparkeerkaart op de zwarte markt zo'n 1500 euro waard." Immanuel wijst er bovendien op dat de boete voor misbruik van de kaart is verlaagd van 400 euro naar 310 euro. "We zijn al gevallen tegengekomen waarbij de kaart van een overledene drie jaar na het overlijden nog steeds in gebruik was. De boete woog dus absoluut niet op tegen het genoten voordeel." Eind vorig jaar werden er nog twee ontslagen ambtenaren van de gemeente veroordeeld tot taakstraffen vanwege fraude met gehandicaptenparkeerkaarten. Ook meerdere afnemers kregen taakstraffen en bovendien een boete.||https://nos.nl/artikel/2446428-misbruik-gehandicaptenparkeerkaart-amsterdam-loopt-spuigaten-uit
2022-09-29||Kunststof damwand is goedkoper en beter voor het milieu, maar gaat-ie ook de grond in?|| Waterschap Drents Overijsselse Delta is begonnen aan een proef met kunststoffen damwanden bij Wijhe. Het lijkt veelbelovend, want kunststof is goedkoper en duurzamer dan de traditionele, zware stalen damwand. De vraag is wel of zo'n damwand van plastic zich makkelijk laat plaatsen. "We zijn vooral benieuwd of we de kunststof damwandprofielen goed deze grond in krijgen. Ze moeten niet kapot gaan tijdens het intrillen", zegt Maurits van Dijk van het waterschap bij RTV Oost. Voor hem staan de voordelen als een paal boven water. Damwanden van (gerecycled) kunststof zijn goedkoper en kunststof gaat langer mee zonder onderhoud, dus is het beter voor het milieu. Van Dijk denkt dat het een factor tien aan CO2-uitstoot scheelt. Een kunststof damwand heeft ook als voordeel dat er minder zware machines nodig zijn om de damwand aan te brengen. Ook dat spaart CO2, benadrukt Van Dijk. Zo bezien lijkt een kwestie van tijd voordat de duizenden kilometers damwand in Nederland van kunststof zijn. Er is één maar, legt Van Dijk uit: een stalen damwandprofiel is van zichzelf sterk genoeg om de grond in getrild te worden, het buigzame kunststof niet. Daarom wordt nu elk paneel in een zogenaamde 'moederplank' geschoven, een stalen profiel dat om het kunststof heen zit terwijl het in de grond verdwijnt. Als de damwand diep genoeg zit wordt het moederbord weer omhoog gehaald en gebruikt voor het volgende paneel. De testdamwandjes staan in een weiland vlak bij de IJssel. Als de proef slaagt worden de kunststof delen ingezet bij versterking van de dijk tussen Zwolle en Olst, over een lengte van 22 kilometer. Grootste probleem in de dijk is het zogenoemde piping tijdens hoogwater. Door grote drukverschillen die ontstaan kan water onder de dijk doorstromen en zand meenemen, waardoor de dijk verzwakt. Een damwand in de dijk voorkomt dat water onder de dijk doorsijpelt. In 2027 moet de IJsseldijk tussen Zwolle en Olst volledig op sterkte zijn. Afhankelijk van de uitkomsten van de proef is dat dus mogelijk met een kunststof dijkwand||https://nos.nl/artikel/2446427-kunststof-damwand-is-goedkoper-en-beter-voor-het-milieu-maar-gaat-ie-ook-de-grond-in
2022-09-29||'Opsporing in gevaar door problemen met tapsysteem politie'|| Een nieuw systeem van de politie om communicatie af te tappen, werkt al drie jaar lang niet. Noodgedwongen maakt de politie gebruik van het vorige systeem, maar de leverancier haalt dat over drie maanden uit de lucht, meldt NRC. Het nieuwe systeem werd in 2019 werd aangekocht van het Israëlische defensiebedrijf Elbit. Al vanaf het begin zijn er problemen met het verzamelen, opslaan en vindbaar maken van getapte data, schrijft de krant. Medewerkers van Elbit zijn continu aanwezig in de tapkamer in Driebergen, waar gevoelige informatie ligt opgeslagen, om te proberen de problemen op te lossen. Maar elke test met het systeem mislukt tot nu toe nu, bevestigen politiefunctionarissen aan NRC. Omdat het Elbit-systeem onbruikbaar is, valt de politie noodgedwongen terug op het vorige systeem van leverancier Cognyte (voorheen Verint), dat sinds 2010 werd gebruikt. In die periode betekende "tappen" nog vooral gesprekken afluisteren. Tegenwoordig zijn complexere data van smartphones en apps die daarop staan belangrijker. Het systeem is dus verouderd en valt bovendien vaak uit. Leverancier Cognyte/Verint heeft laten weten dat eind 2022 de stekker uit dit verouderde systeem gaat, zelfs als Nederland bereid is veel geld te betalen om het in de lucht te houden. Als de problemen met het Elbit-systeem dan niet zijn opgelost, zit de politie volgens NRC zonder tapsysteem. De verhoudingen binnen de afdeling Interceptie & Sensing - waar de tapkamer onder valt - zijn inmiddels verziekt, schrijft NRC. Meerdere politiemensen hebben formele klachten ingediend tegen de leiding. Verschillende politiefunctionarissen zeggen tegen NRC dat zij niet anders kunnen dan de problemen met het tapsysteem naar buiten brengen. "Als we dit niet doen, lopen mensen gevaar. Dit is cruciaal, dit mag zo niet doorgaan." Een woordvoerder van het ministerie van Justitie en Veiligheid erkent in een reactie dat de politie op dit moment afhankelijk is van het oude tapsysteem en dat er storingen zijn. Maar hij "herkent zich niet in het beeld" van veelvuldige verstoringen en dataverlies. De politie "werkt hard" aan de invoering van het Elbit-systeem.||https://nos.nl/artikel/2446426-opsporing-in-gevaar-door-problemen-met-tapsysteem-politie
2022-09-29||Wrak van schip dat Titanic waarschuwde voor ijsbergen gevonden|| Onderzoekers hebben in de Ierse Zee het wrak ontdekt van een van de schepen die de Titanic waarschuwden voor ijsbergen. De SS Mesaba voer in het voorjaar van 1912 in hetzelfde gebied als het onzinkbaar geachte passagiersschip, maar de ijsbergwaarschuwing werd door de marconist van de Titanic niet aan de brug doorgegeven. De Titanic zonk op 15 april 1912, nadat het schip een ijsberg had geraakt in de Noord-Atlantische Oceaan. Van de ruim 2200 mensen aan boord verdronken meer er dan 1500. De Mesaba had de Titanic enkele uren voor de aanvaring gewaarschuwd voor drijfijs. De Mesaba zelf werd in 1918, tijdens de Eerste Wereldoorlog, door een Duitse torpedo tot zinken gebracht. Twintig opvarenden kwamen om. Bekend was dat het wrak van het koopvaardijschip in zee tussen Ierland en Wales lag, maar de precieze locatie was onbekend. Met zeer geavanceerde sonartechniek speurden de onderzoekers de zeebodem af, waarbij in een gebied van ruim 19.000 vierkante kilometer 273 wrakken werden gevonden. Van meer dan honderd is nu voor het eerst vastgesteld om welk schip het gaat.||https://nos.nl/artikel/2446424-wrak-van-schip-dat-titanic-waarschuwde-voor-ijsbergen-gevonden
2022-09-29||Ondernemingsraad herkent klachten oud-Kamervoorzitter Arib, Bergkamp betreurt lekken|| De voorzitter van de ondernemingsraad in de Tweede Kamer is blij dat er een onafhankelijk onderzoek komt naar oud-Kamervoorzitter Khadija Arib. Hij zegt de klachten over grensoverschrijdend gedrag tegenover toenmalige ambtelijke medewerkers eerder te hebben gehoord. "Ik herken de signalen", zegt de voorzitter, Michel Meerts. "Bij ons is meerdere malen aangekaart dat mensen leden onder dit management." Volgens hem is dat mogelijk ook een van de redenen waarom er nu al onderzoek wordt gedaan naar de sociale veiligheid in de Tweede Kamer. Ook ondernemingsraadlid Nancy Podt vindt het goed dat er een onderzoek komt. Het getuigt volgens haar van goed werkgeverschap om "signalen" over iemand uit te zoeken. Zij bevestigt dat die negatieve signalen ook bij de OR binnenkwamen, maar zegt daar nadrukkelijk bij dat ze ook regelmatig van mensen hoorde dat ze "heel fijn hebben samengewerkt" met Arib. De NOS sprak verschillende oud-medewerkers die volledig achter Arib staan en het oneerlijk vinden dat er zo lang na haar vertrek als Kamervoorzitter een onderzoek wordt ingesteld. "Iedereen wist dat ze niet makkelijk was, maar dan had je daar eerder wat over moeten zeggen", zegt één van hen op anonieme basis. "Niet veel later, nu ze voorzitter is van de parlementaire enquêtecommissie die onderzoek doet naar corona. NRC meldde gisteravond dat het dagelijks bestuur van de Kamer, het presidium, een onafhankelijk onderzoek wil instellen naar het gedrag van Arib als leidinggevende in haar periode als Kamervoorzitter, van 2016 tot 2021. In twee anonieme brieven wordt zij beschuldigd van "machtsmisbruik", het voeren van een "schrikbewind" en het creëren van een "onveilige werkomgeving". PvdA-Kamerlid Arib zegt dat ze niet meewerkt aan een onderzoek waarvoor mensen "achter mijn rug om actief op zoek gegaan naar klachten". Zij noemt het een lastercampagne en een politieke afrekening van Bergkamp. Bergkamp zei vanmorgen in een verklaring dat zij die beschuldiging verre van zich werpt. Volgens haar was het presidium unaniem in het besluit om een onafhankelijk onderzoek te laten doen. Ze zegt dat het presidium zorgvuldig te werk is gegaan en "uitgebreid" met de landsadvocaat heeft overlegd: Kamerleden hebben haar gevraagd of ze aangifte wil doen van het lekken. Zij gaat dat overleggen met de andere leden van het dagelijks bestuur.||https://nos.nl/artikel/2446421-ondernemingsraad-herkent-klachten-oud-kamervoorzitter-arib-bergkamp-betreurt-lekken
2022-09-29||Politie rijdt 'kidnapbus' klem in Eindhoven, twee man opgepakt|| De Eindhovense politie heeft gisteravond een bestelbus klemgereden die speciaal lijkt te zijn ingericht om mensen te ontvoeren. De twee mannen die in de bus zaten zijn opgepakt. Op de schuif- en achterdeur van de bus zijn zware sloten gemonteerd, meldt Omroep Brabant. Het hele laadruim is bedekt met doorschijnend plastic en in de hoek van het ruim lijkt een koelbox te staan. De politie greep rond 22.45 uur in, toen de bestelbus tussen de flats in stadsdeel Tongelre reed. Toen de bus stilstond, haalden agenten in kogelwerende vesten twee mannen met zwarte capuchontruien uit het voertuig. Volgens een agent op straat ging het om "zware criminelen." De politie wil niet zeggen hoe de bus in beeld is gekomen. Wel is duidelijk dat de twee mannen zijn opgepakt op verdenking van ontvoering en gaat de politie ervan uit dat de 'kidnapbus' is gebruikt om iemand te ontvoeren. Onduidelijk is alleen waar en wanneer dat gebeurd is. De twee verdachten zitten nog vast en worden verhoord.||https://nos.nl/artikel/2446412-politie-rijdt-kidnapbus-klem-in-eindhoven-twee-man-opgepakt
2022-09-29||Aantal jongeren met suïcidale gedachten ook na corona hoog|| Relatief veel jongeren kampen met suïcidale gedachten, ook nu de meeste coronamaatregelen al maanden zijn opgeheven. Dat concludeert het Netwerk GOR (Gezondheidsonderzoek bij Rampen), waarbij onder meer het RIVM en de landelijke GGD betrokken zijn, in een gezamenlijk onderzoek. Ongeveer een op de zes jongeren tussen 12 en 25 jaar denkt er serieus over een einde aan zijn leven te maken. Dat percentage is de afgelopen maanden nauwelijks gedaald. "Daar waren we eigenlijk wel verrast over", zegt Michel Dückers, bijzonder hoogleraar crises, veiligheid en gezondheid en een van de onderzoekers. "Je zou verwachten dat het beter gaat, omdat jongeren weer kunnen afspreken en hun leven oppakken. Maar dat zien we niet terug in de mentale last", legt hij uit in het NOS Radio 1 Journaal. Volgens de onderzoekers ligt ook het aantal huisartsbezoeken vanwege suïcidale gedachten of suïcidepogingen ruim een derde hoger dan voor de coronacrisis. Ook kampen veel jongeren met andere mentale problemen, zoals psychische problemen en stress. Dückers: "Er wordt vaker over zelfdoding gedacht door jongeren die stress ervaren door het beeld dat anderen van hen hebben. Ook vanwege school en andere verplichtingen ervaren veel jongeren druk." Volgens hem kunnen ook maatschappelijke kwesties bijdragen aan het probleem. "We zijn in een soort crisissamenleving terechtgekomen." De oorlog in Oekraïne, torenhoge inflatie en energieprijzen, de stikstofcrisis en woningnood: al dit soort kwesties kunnen invloed hebben op de mentale gezondheid. Op andere vlakken laat het onderzoek van Netwerk GOR overigens verbetering zien. Zo zijn de fysieke klachten van jongeren de afgelopen maanden licht afgenomen en blijkt uit hun antwoorden dat een groot deel van de uitgestelde zorg inmiddels is ingehaald. Een ander rapport dat vandaag is gepubliceerd, van Stichting 113, laat zien dat het aantal zelfdodingen onder jongeren de afgelopen maanden is toegenomen. In juni en augustus werd vooral in de leeftijdsgroep 20 tot 30 jaar een verhoogd aantal suïcides geregistreerd. Volgens Renske Gilissen, hoofdonderzoeker bij 113, maken in Nederland elke maand iets meer dan twintig jongeren onder de 30 jaar een eind aan hun leven. Begin 2021 en in de afgelopen twee maanden lag dat aantal boven de dertig. "Uiteraard is dit zorgelijk, iedere zelfdoding gaat gepaard met ongekend veel leed."||https://nos.nl/artikel/2446410-aantal-jongeren-met-suicidale-gedachten-ook-na-corona-hoog
2022-09-29||Vierde lek ontdekt in Nord Stream-gaspijpleidingen|| De Zweedse kustwacht heeft deze week een vierde lek ontdekt in de Nord Stream-gaspijpleidingen. Dat zegt een woordvoerder tegen de krant Svenska Dagbladet. Eerder kwam al naar buiten dat in Nord Stream 1 en 2 ontploffingen hadden plaatsgevonden, met drie gaslekken als gevolg. De gaslekken werden aangetroffen in de buurt van het Deense eiland Bornholm. Een van de explosies zou zeer krachtig zijn geweest en door meetstations in heel Zweden zijn waargenomen. Op beelden van de Zweedse kustwacht is de vierde lek te zien: Algemeen wordt aangenomen dat die ontploffingen door sabotage zijn veroorzaakt. Wie hierachter zit, is onduidelijk. Oekraïne zegt stellig dat Rusland verantwoordelijk is, maar levert geen bewijs. Rusland doet de beschuldiging af als onzin. Wel is het volgens Rusland mogelijk dat er sprake is van opzet. Het land heeft opgeroepen tot een onderzoek. De EU-buitenlandcoördinator Josep Borrell wees gisteren geen schuldige aan. Wel noemde hij elke opzettelijke verstoring van de Europese energie-infrastructuur "onacceptabel". De beveiliging van de kritieke infrastructuur wordt opgeschroefd. De sabotageactie zet de geopolitieke verhoudingen, die door de oorlog in Oekraïne al gespannen waren, verder op scherp. De EU zegt al langere tijd dat Rusland de gastoevoer gebruikt als politiek drukmiddel, maar Moskou heeft dat altijd ontkend. De pijpleidingen Nord Stream 1 en 2 zijn bedoeld om gas te transporteren van Rusland naar West-Europa. Sinds augustus wordt al geen gas meer geleverd via Nord Stream 1, volgens het Russische staatsgasbedrijf Gazprom vanwege onderhoud. Internationaal bestaan twijfels over die uitleg. In de contracten tussen Rusland en de EU is noodzakelijk onderhoud een van de weinige redenen dat de Russen hun leveringsverplichting niet hoeven na te komen. De parallel lopende Nord Stream 2 is nooit in gebruik genomen. Duitsland legde het goedkeuringsproces van die leiding stil aan de vooravond van de oorlog in Oekraïne. Gazprom levert nog wel gas aan Europa via een andere leiding. Nieuwsuur maakte deze reportage over de groeiende zorgen dat de vele kabels onder water te kwetsbaar zijn voor taps of sabotage:||https://nos.nl/artikel/2446407-vierde-lek-ontdekt-in-nord-stream-gaspijpleidingen
2022-09-29||Wekdienst 29/9: Tweede Kamer bespreekt eigen regels • Winnaars jeugdboekenprijzen bekend|| Goedemorgen! Vandaag spreekt de Tweede Kamer over het aanpassen van het eigen reglement. En de winnaars van de Gouden Griffel en het Gouden Penseel worden bekend. Eerst het weer: de meeste buien vallen in het westen en midden van het land. Dieper landinwaarts is het vaker droog. Tussen de buien door wisselen stapelwolken en zon elkaar af. Bij een zwakke tot matige zuidwestenwind wordt het 14 of 15 graden. Komende dagen blijft het wisselvallig en gaat het harder waaien. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Meerdere kustplaatsen in de Amerikaanse staat Florida zijn getroffen door een stormvloed van 3,6 meter hoog, veroorzaakt door orkaan Ian. De tropische storm kwam gisteren aan land aan de westkust van de staat. De orkaan zal volgens gouverneur DeSantis terechtkomen in de top 5 van zwaarste stormen die Florida ooit hebben getroffen. Vanuit verschillende staten zijn hulptroepen onderweg, waaronder helikopters en reddingswerkers. Padel, een sport die lijkt op tennis en squash, wordt steeds populairder. Nederland telt nu 1400 padelbanen en er komen er steeds meer bij. Maar omwonenden zien het niet zitten: die balen van de geluidsoverlast. Fijne dag!||https://nos.nl/artikel/2446403-wekdienst-29-9-tweede-kamer-bespreekt-eigen-regels-winnaars-jeugdboekenprijzen-bekend
2022-09-29||'Bedreiging' mogelijk reden voor voorzitter Kamer om in te grijpen in debat|| Mogelijk komt in het Reglement van Orde van de Tweede Kamer met zoveel woorden te staan dat in Kamerdebatten "het bedreigen van een persoon" ongeoorloofd is. De Kamer praat vandaag over een aanpassing aan het Reglement, oftewel de interne regels van de Kamer. Onder het kopje "ongeoorloofd gedrag" staat nu bijvoorbeeld wel dat leden geen beledigende uitdrukkingen mogen gebruiken en dat ze geen instemming mogen betuigen met, of aansporen tot, onwettige handelingen. D66-fractievoorzitter Paternotte en ChristenUnie-voorman Segers willen daar nu ook bedreiging aan toevoegen. Als een Kamerlid zich schuldig maakt aan een van deze gedragingen, kan de voorzitter hem het woord ontnemen en hem die dag uitsluiten van de rest van de vergadering. De laatste tijd is de discussie over wat er wel en niet gezegd mag worden in de Kamer weer opgelaaid, maar de wijziging waarover nu wordt gepraat is al een half jaar geleden ingediend. Formeel gaat het debat daarover, al ligt het voor de hand dat recente incidenten ook aan de orde komen. Zo ontnam bij de Algemene Politieke Beschouwingen Kamervoorzitter Bergkamp vorige week FvD-leider Baudet het woord, nadat hij het college in Oxford waar minister Kaag heeft gestudeerd een "opleidingsinstituut voor westerse geheime diensten" had genoemd. Bergkamp verweet Baudet met een verdachtmaking op de persoon te spelen. Naar aanleiding van de uitspraken van de FvD-voorman verliet het kabinet de zaal. Kaag wees er na afloop van het debat op dat ze vaak wordt bedreigd en ze noemde de uitlatingen van Baudet gevaarlijk. In hun toelichting zeggen de indieners van de aanpassing van vandaag, Paternotte en Segers, dat bedreigingen gericht tegen een persoon de vrijheid van meningsuiting onwenselijk kunnen beperken: "De gevoelens van onveiligheid die door deze vorm van intimidatie ontstaan, beletten sprekers om zich vrij te voelen alles te zeggen wat zij wensen". Segers en Paternotte benadrukken dat het ze te doen is om de intimidatie die ermee gemoeid kan gaan. Volgens hen zijn in de Tweede Kamer de afgelopen jaren verschillende gevallen van bedreiging geweest, die onder het nieuwe artikel kunnen vallen. Zij noemen als voorbeelden onder meer de woorden van Forum voor Democratie-Kamerlid Van Houwelingen aan het adres van D66'er Sjoerdsma: ("Uw tijd komt nog wel, want er komen tribunalen", in november vorig jaar) en de uitspraak van PVV'er De Graaf tegen Özturk (Denk) ("Ik zal je najagen, dan ben je van mij. En nu klaar, in je hoek", in februari 2019). Het voorstel van Paternotte en Segers wordt gesteund door een groot deel van de Kamer, waaronder ook de grootste partij, de VVD. Ook de PvdA staat erachter, maar die partij heeft nog wel vragen over de toepassing van het reglement. Het CDA wil weten of de formulering wel duidelijk en objectief genoeg is: "Wanneer is iets een bedreiging? Wanneer is iets ongeoorloofd?", vraagt de partij zich af. De SGP heeft bedenkingen. Volgens SGP-leider Van der Staaij kan er op grond van de huidige regels al worden ingegrepen bij bedreigingen, al is hij er niet tegen als dat duidelijker wordt opgeschreven. Maar als het echt bedoeld is als een aanscherping, waardoor voortaan geen dingen meer gezegd mogen worden die eerder wel mochten, beschouwt hij dat als een aantasting van het vrije woord. Forum voor Democratie ziet niets in het voorstel. FvD-Kamerlid Van Meijeren vindt dat er al meer dan genoeg instrumenten zijn om de orde te bewaren. Volgens hem moet het debat vooral gaan over de manier waarop de voorzitter van haar bevoegdheden gebruikmaakt en laat de huidige voorzitter Bergkamp zich "te eenvoudig manipuleren door de coalitie of zelfs door de regering". Bergkamp schreef begin dit jaar dat ze bij debatten meer wil gaan ingrijpen en dat uitdrukkingen als "knettergek" en "idioot" niet zijn toegestaan. Maar ze vindt ook dat de Kamer in eerste instantie zelf verantwoordelijk is voor de omgangsvormen. Gisteravond kwam naar buiten dat het presidium van de Kamer, het dagelijks bestuur met daarin de voorzitter en ondervoorzitters, onderzoek wil laten doen naar mogelijk grensoverschrijdend gedrag door oud-voorzitter Arib. Hoewel dat onderzoek niet gaat over het Reglement van Orde, komt het onderwerp vandaag mogelijk wel ter sprake. Arib zit nu in de Tweede Kamer voor de PvdA. Zelf spreekt ze van een "politieke dolksteek" in haar rug.||https://nos.nl/artikel/2446402-bedreiging-mogelijk-reden-voor-voorzitter-kamer-om-in-te-grijpen-in-debat
2022-09-29||Poetin heeft decreten ondertekend in stap naar annexatie twee regio's|| Dit was het blog rond de oorlog in Oekraïne van 29 september. Later vandaag volgt een nieuw blog met de laatste ontwikkelingen. Fijne Dag! De Russische president Poetin heeft decreten ondertekend waarin hij de Oekraïense regio's Cherson en Zaporizja erkent als onafhankelijke gebieden. Dat wordt gezien als een tussenstap voorafgaand aan de annexatie van de regio's bij Rusland. De verwachting is dat Poetin vrijdag aankondigt dat deze regio's deel uitmaken van Rusland. In de middag vindt er in Moskou een ceremonie plaats die in het teken staat van het aansluiten van de vier Oekraïense regio's Loehansk, Donetsk, Cherson en Zaporizja bij Rusland. Dat meldde het Kremlin donderdag.  De afgelopen week werden in de regio's Cherson, Zaporizja, Donetsk en Loegansk onder dwang stemmen verzameld voor aansluiting bij Rusland. Volgens Russische staatsmedia blijkt uit de eerste tellingen dat zo'n 97 procent van de 'kiezers' voor annexatie is.  De Russische oligarch Oleg Deripaska is in de Verenigde Staten aangeklaagd omdat hij sancties van de VS tegen Rusland heeft proberen te omzeilen. Deripaska, oprichter en mede-eigenaar van aluminiumconcern Rusal, probeerde onder de sancties uit te komen met hulp van zijn vriendin en twee handlangers, staat in de aanklacht. Deripaska staat sinds 2018 op de sanctielijst van de VS. De maatregel was een reactie op de Russische annexatie van het Oekraïense schiereiland de Krim in 2014 en de inmenging van Rusland tijdens de Amerikaanse presidentsverkiezingen van 2016. Onduidelijk is waar Deripaska is, maar een van zijn handlangers, de in New Jersey woonachtige Olga Shriki, zit vast. Zij hielp Deripaska met het kopen van luxe vastgoed en de verkoop van een muziekstudio in Californië. Die studio was via brievenbusfirma's eigendom van Deripaska. Ook stuurde de miljardair in 2020 zijn vriendin naar de VS om daar te bevallen van hun kind, met de bedoeling dat het kind de Amerikaanse nationaliteit zou krijgen. Dit jaar probeerde Deripaska's vriendin opnieuw in de VS te bevallen, maar toen werd haar de toegang tot het land ontzegd. Eerder dit jaar bleek dat een enorm jacht van Deripaska aan de Turkse kust was aangemeerd. Turkije legt, in tegenstelling tot veel Westerse landen, geen jachten van Russische oligarchen aan de ketting. Rusland opent meer militaire rekruteringskantoren in de buurt van de landsgrenzen. Hiermee wil het land mannen die de dienstplicht proberen te ontvluchten onderscheppen. Bij een controlepost in de oblast Saratov aan de Russische grens met Kazachstan is zo'n nieuw rekruteringskantoor geopend, hebben regionale functionarissen volgens Sky News bekendgemaakt. Een ander rekruteringscentrum moet worden geopend bij een grensovergang in de oblast Astrachan, ook aan de grens met Kazachstan. Eergisteren stond het aantal Russen dat naar Kazachstan is gevlucht volgens de Kazachse autoriteiten op bijna 100.000. Volgens persbureau Reuters zaten de Kazachse hotels en hostels vol en schieten de huurprijzen omhoog, maar kunnen de uitgeweken Russen voorlopig blijven. De Oekraïense president Zelensky heeft zich in zijn dagelijkse toespraak in de avond gericht tot minderheden in Rusland, zoals de etnische bewoners van de Kaukasus en Siberië. Hij riep hen op niet mee te vechten in de oorlog. "Al 58.500 Russische soldaten zijn omgekomen in Oekraïne", zei Zelensky, zonder te zeggen waar hij dit cijfer vandaan heeft. "Ze kwamen om ons te doden en stierven. Maar dit aantal wordt u niet verteld (...). Ze stierven allemaal omdat één persoon deze oorlog wilde." Hij waarschuwde dat president Poetin meer mensen zal oproepen: "Dacht je dat ze slechts 300.000 mensen zouden meenemen? Degene die deze oorlog is begonnen, stopt niet bij de eerste mobilisatiegolf, er zullen er meer zijn. Hij zal ook proberen andere levens te nemen. Hij geeft niet om mensen." Dat Zelensky het woord richt tot de inwoners van de verschillende regio's, valt te verklaren. Vanuit deelrepublieken Dagestan en Jakoetië zijn naar verhouding veel mannen naar de oorlog in Oekraïne gestuurd. Daar zijn veel protesten ontstaan. Veel Russen wachten de mobilisatie niet af en besluiten om naar het buitenland te vluchten, zoals Roman, Andrey en Maxim. Zij zaten bij de eersten die wisten te vluchten voor Poetins mobilisatie. Nog eens terug naar het telefoongesprek tussen Poetin en Erdogan van eerder vandaag. De Turkse president heeft er bij Poetin op aangedrongen om stappen te ondernemen om de spanningen in Oekraïne te verminderen, meldt Ankara. Hij vroeg Poetin om de vredesonderhandelingen nog een kans te geven in plaats van gebieden in Oekraïne te annexeren. Ook drong Erdogan er volgens zijn kantoor op aan een overeenkomst te verlengen die de export van granen uit de Zwarte Zee beschermt. De door de VN en Turkije bemiddelde graancorridor, die de export van Oekraïense schepen mogelijk maakt, loopt eind november af en kan worden verlengd met de steun van onder meer Rusland. Hierop zei Poetin volgens Turkije dat het noodzakelijk is om de graanovereenkomst na te komen, maar dat dat ook betekent dat belemmeringen voor Russische voedsel- en kunstmestvoorraden opgeheven blijven. Alle fouten die tijdens de militaire mobilisatie zijn gemaakt, moeten worden gecorrigeerd. Dat heeft de Russische president Poetin gezegd op een bijeenkomst van de Russische Veiligheidsraad. De president zei dat mensen met militaire ervaring als eersten moeten worden opgeroepen. "Vaders met veel kinderen, of mensen die lijden aan chronische ziekten of die de dienstplicht al gepasseerd zijn" hebben volgens de Russische president "recht op uitstel". Poetin wees in zijn toespraak geen schuldigen aan voor de fouten. Uit uitgelekte filmpjes uit trainingscentra en kazernes vanuit heel Rusland bleek deze week dat de eerste mobilisatie in Rusland sinds 1941 rommelig verloopt, en dat er een groot gebrek is aan materieel als helmen, scherfvesten en winteruniformen. Verder mankeert er van alles aan de wapens, als die al beschikbaar zijn. Ook hanteren de lokale mobilisatiecentra niet de door defensieminister Sjojgoe aangekondigde criteria ten aanzien van leeftijd, militaire ervaring en gezondheid. Als Rusland de vier Oekraïense regio's annexeert, dan zou dat een "gevaarlijke escalatie" betekenen die de vooruitzichten op vrede in de regio in gevaar brengt. Dat heeft secretaris-generaal Guterres van de Verenigde Naties gezegd. "Elk besluit om door te gaan met de annexatie van de regio's Donetsk, Loegansk, Cherson en Zaporizja in Oekraïne heeft geen juridische waarde en verdient het om veroordeeld te worden", zei Guterres. De secretaris-generaal wees er ook op dat de oorlog dramatische gevolgen voor de mondiale economie heeft, met name in ontwikkelingslanden. Ook de Amerikaanse minister van Buitenlandse Zaken Blinken heeft de Russische plannen om de regio's te annexeren veroordeeld. "De schijnreferenda van het Kremlin zijn een vergeefse poging om te maskeren wat neerkomt op een verdere poging tot landroof in Oekraïne", zei Blinken in een verklaring. "Voor alle duidelijkheid: de resultaten werden georkestreerd in Moskou en weerspiegelen niet de wil van het Oekraïense volk." De Russische president Poetin heeft de "ongekende sabotage" van de Nord Stream-gaspijpleidingen "een daad van internationaal terrorisme" genoemd. Dat deed hij in een telefoongesprek met zijn Turkse ambtgenoot Erdogan. Algemeen wordt aangenomen dat die ontploffingen door sabotage zijn veroorzaakt. Wie erachter zit, is onduidelijk. Oekraïne zegt stellig dat Rusland verantwoordelijk is, maar levert geen bewijs. Rusland doet die beschuldiging af als onzin en heeft opgeroepen tot een onderzoek. Eerder vandaag zei het Russische ministerie van Buitenlandse Zaken dat de lekken zich hebben voorgedaan in gebied dat "volledig gecontroleerd wordt door Amerikaanse inlichtingendiensten". De sabotageactie zet de geopolitieke verhoudingen, die door de oorlog in Oekraïne al gespannen waren, verder op scherp. De EU zegt al langere tijd dat Rusland de gastoevoer gebruikt als politiek drukmiddel, maar Moskou heeft dat altijd ontkend. Voormalige topsporters die worden opgeroepen voor de militaire mobilisatie krijgen geen uitzonderingspositie voor de oorlog tegen Oekraïne. Dat zegt de Russische minister van Sport, Oleg Matytsin. Gasbedrijf TotalEnergies heeft onbevoegde drone-activiteit gesignaleerd bij zijn olie- en gasinstallaties in de Noordzee. Dat gebeurde gisteren, meldt de Deense krant Ekstra Bladet. Het gaat om de Halfdan olie- en gasplatforms, in het Deense deel van de Noordzee. Denemarken heeft het veiligheidsniveau van de gas- en energiesector verscherpt, nadat de Nord Stream 1-pijpleidingen begin deze week beschadigd waren geraakt. Verslaggever Sander van Hoorn is in Dnipro, waar gisteren meerdere raketaanvallen waren. Onder een andere een vlooienmarkt en woonwijk werden geraakt. Bij de aanvallen kwamen zeker drie mensen om het leven, onder wie kinderen. De Oekraïense president Zelensky roept de Nationale Veiligheidsraad en Defensieraad van Oekraïne bijeen voor een noodvergadering morgen, meldt persbureau ANP. Rusland zal die dag de vier bezette Oekraïense regio's officieel annexeren. Het Kremlin kondigde eerder vandaag aan er morgen aansluitingsverdragen worden getekend.  In de Nationale Veiligheidsraad en Defensieraad zitten onder andere de hoogste bevelhebber van de Oekraïense strijdkrachten, de ministers van Defensie en Buitenlandse Zaken en het hoofd van de Oekraïense veiligheidsdienst. Naar alle waarschijnlijkheid zal er vanaf maandag geen gas meer lekken uit de beschadigde Nord Stream 1-pijpleiding in de Oostzee. Dat zegt een woordvoerder van het bedrijf achter het gasnetwerk tegen persbureau Reuters. Vooralsnog kan het bedrijf niet zeggen of en wanneer de pijpleiding eventueel weer in gebruik kan worden genomen. Eerst moet bekeken worden hoe groot de schade is aan de leiding. Daarvoor moet het bedrijf naar de plek van het lek toe. "Totdat de resultaten van de beoordeling van de schade binnen zijn, kunnen er nog geen voorspelingen gedaan worden. De schadebeoordeling wordt ter plaatse gedaan zodra we in het gebied kunnen komen. De plek ligt nu nog in verboden gebied", zegt een woordvoerder van Nord Stream tegen Reuters. De schade aan de gaspijpleidingen Nord Stream 1 en 2 lijkt te zijn veroorzaakt door "een terroristische actie", zegt het Kremlin. Moskou wil een internationaal onderzoek naar de schade aan de leidingen die van Rusland naar Duitsland lopen. Een woordvoerder van het Kremlin zegt dat er mogelijk sprake is van terrorisme op staatsniveau. "Het is heel moeilijk voor te stellen dat een dergelijke daad van terrorisme had kunnen worden uitgevoerd zonder betrokkenheid van een of andere staat. Dit is een zeer gevaarlijke situatie die dringend onderzoek vereist." De afgelopen dagen werden vier lekken gevonden in de leidingen. De Europese Unie vermoedt sabotage. De VN-Veiligheidsraad buigt zich morgen over de kwestie. De Amerikaanse nieuwszender CNN meldde dat niet ver van de lekken verschillende Russische marineschepen zijn waargenomen. Maar volgens Rusland zijn de lekken in een zone die "volledig onder controle staat van de Amerikaanse inlichtingendiensten". Het gebeurde volgens een woordvoerder van het Russische ministerie van Buitenlandse Zaken "in de handels- en economische zones van Denemarken en Zweden. Dat zijn NAVO-centrische landen". Bewijs voor die claim gaf ze niet. Dinsdag werd het vierde lek ontdekt:  Finland laat vanaf middernacht lokale tijd geen Russische toeristen meer toe. Het aantal grenspasseringen zal daardoor significant verlagen, verwachten de Finse autoriteiten. Russen die familie in Finland willen bezoeken of die er werken of studeren mogen nog wel de grens over, zegt minister Haavisto van Buitenlandse Zaken. Sinds bekend werd dat Rusland reservisten oproept om te vechten in Oekraïne proberen veel Russen het land uit te komen, onder meer door naar buurlanden als Finland te gaan. Er worden voorbereidingen getroffen voor een telefoongesprek tussen de Russische president Poetin en zijn Turkse ambtgenoot Erdogan, meldt het Kremlin. Details over dat gesprek geeft Moskou niet. De Turkse president houdt al maanden intensief diplomatiek contact met zowel Rusland als Oekraïne. Beide landen beschouwen hem als vriend. Hij was onder meer betrokken bij een deal tussen Oekraïne en Rusland over de export van Oekraïens graan via de Zwarte Zee. In Moskou vindt morgenmiddag de ceremonie plaats die in het teken staat van het aansluiten van de vier Oekraïense regio's Loehansk, Donetsk, Cherson en Zaporizja bij Rusland. Dat meldt het Kremlin. Daarmee worden de vier gebieden feitelijk door Rusland geannexeerd. President Poetin zal ook een toespraak houden. Eerder was al duidelijk dat er 'een evenement' plaats zou vinden in de Russische hoofdstad. Poetin zal de vier pro-Russische leiders van de gebieden ontmoeten, is bekendgemaakt. Gisteren vroegen zij om toe te treden tot de Russische federatie, nadat een overgrote meerderheid van de inwoners van de gebieden daarvoor zou hebben gestemd in referenda. Maar die stemming is niet eerlijk verlopen. Inwoners zijn onder druk gezet door gewapende 'kiescommissies', er waren geen onafhankelijke waarnemers, er was geen geheime stemming en een groot deel van de bevolking is gevlucht. Paus Franciscus heeft geholpen bij pogingen om gevangenen te ruilen. Dat zei hij vorige week op een bijeenkomst met jezuïeten in Kazachstan, schrijft het jezuïetentijdschrift La Civiltà Cattolica. Hij laat in het midden of de missie succesvol was. Volgens de paus wordt hij regelmatig bezocht door vertegenwoordigers uit Oekraïne die hem verslag uitbrengen over de voortgang van de oorlog. Daar zou ook een legerchef bij zijn geweest die verantwoordelijk is voor gevangenenruil. De paus zou een lijst hebben gekregen van meer dan 300 gevangenen. "Ze vroegen me iets te doen om een uitwisseling te vergemakkelijken", aldus Franciscus, die zelf ook tot de jezuïetenorde behoort. "Ik heb onmiddellijk de Russische ambassadeur gebeld om te vragen of er iets kon worden gedaan, of een gevangenenruil kon worden bespoedigd." Eind juni wisselden Oekraïne en Rusland bijna 300 krijgsgevangenen. Op dat moment werd dat omschreven als de grootste ruil sinds het uitbreken van de oorlog. Het was aanvankelijk onduidelijk of de paus bij die actie betrokken was. Over de schade in de oostelijke stad Dnipro na de dodelijke raketaanvallen van vannacht wordt steeds meer duidelijk. Verslaggever Sander van Hoorn is aanwezig in het gebied en deelt foto's op Twitter. Er kwamen onder meer raketten neer op een markt met tweedehandsartikelen en een woonwijk, met enorme kraters tot gevolg. Zeker drie mensen zijn omgekomen. Naar verwachting wordt de Europese Unie het volgende week eens over een nieuw sanctiepakket tegen Rusland. De overeenstemming zou voor de top van volgende week bereikt moeten worden, zegt een ambtenaar tegen persbureau Reuters. Op die top gaat het onder meer over op de nepreferenda in Oekraïne, de mogelijke annexaties in de Donbas door Rusland die daaruit kunnen voortkomen, de nucleaire dreiging van de Russen en de beschadiging van de Nord Stream-gaspijpleidingen. Van de EU-leiders wordt ook verwacht dat ze verschillende ideeën bespreken over de prijsplafonds voor energie. Tot nu toe zijn er in de oorlog ongeveer 58.580 Russische militairen omgekomen, zegt het Oekraïense ministerie van Defensie. Verder zijn er sinds de inval op 24 februari ruim 2300 tanks, 4900 pantservoertuigen, bijna 1400 stuks artilleriegeschut en 3700 overige militaire voertuigen vernield. De aantallen zijn niet bevestigd. Zeker drie mensen, onder wie een kind, zijn vannacht omgekomen in de stad Dnipro na raketaanvallen van Rusland, zegt de gouverneur van de regio op Telegram. Nog eens vijf mensen, onder wie een 12-jarig meisje raakten gewond. Volgens de gouverneur zijn meer dan zestig huizen beschadigd geraakt door de aanval. Ook werden voertuigen, een markt, elektriciteitsleidingen en verschillende flatgebouwen getroffen. Reddingswerkers zouden nog zoeken naar slachtoffers onder het puin. De gouverneur vreest dat er meer kinderen onder het puin liggen. Dnipro ligt in oostelijk Oekraïne, iets ten noorden van Zaporizja. Het bericht van de gouverneur is nog niet onafhankelijk bevestigd. Op sociale media gaan foto's rond van beschadigde gebouwen in de stad. De Zweedse kustwacht heeft deze week een vierde gaslek ontdekt bij de Nord Stream-gaspijpleidingen. Dat zegt een woordvoerder tegen de krant Svenska Dagbladet. Eerder kwam al naar buiten dat in Nord Stream 1 en 2 ontploffingen hadden plaatsgevonden, met drie gaslekken als gevolg. Algemeen wordt aangenomen dat die ontploffingen door sabotage zijn veroorzaakt. Wie daarvoor verantwoordelijk is, is onduidelijk. De Oekraïense president Zelensky heeft gisteren met meerdere wereldleiders gesproken over de oorlog in Oekraïne. Ook bedankte hij hen voor hun steun inzake de Russische schijnreferenda in de regio's Loegansk, Donetsk, Zaporizja en Cherson in het oosten van Oekraïne. "Oekraïne kan en zal geen enkele poging van Rusland tolereren om enig deel van ons land te veroveren", zei Zelensky daarover vannacht in zijn dagelijkse videotoespraak. De president van Oekraïne belde met onder anderen de Duitse bondskanselier Scholz, de Canadese premier Trudeau, premier Truss van het Verenigd Koninkrijk en de Turkse president Erdogan. Ook voorzitter Charles Michel van de Europese Raad en António Guterres, secretaris-generaal van de Verenigde Naties, stonden op zijn bellijst. In de gesprekken heeft Zelensky aangedrongen op extra steun. Zo heeft hij het met Truss gehad over mogelijkheden om de Britse sancties tegen Rusland aan te scherpen. Gisteren werd bekend dat de Europese Commissie met een nieuw sanctiepakket tegen Rusland komt, vanwege de schijnreferenda van het land in de vier bezette Oekraïense gebieden. Ook de VS werkt om die reden aan nieuwe sancties. De Amerikanen bieden Oekraïne verder 1,1 miljard dollar extra aan wapensteun. Demonstranten verzamelden zich gisteren bij de Georgisch-Russische grensovergang in Larsi om duidelijk te maken dat Russen niet welkom zijn, terwijl lange rijen met Russische burgers de grens oversteken. In dit liveblog houden we je op de hoogte van het laatste nieuws over de oorlog in Oekraïne. Het liveblog van gisteren kun je hier teruglezen.||https://nos.nl/liveblog/2446400-poetin-heeft-decreten-ondertekend-in-stap-naar-annexatie-twee-regio-s
2022-09-29||Porsche tekent voor grootste Europese beursgang in 20 jaar|| Frankfurt is vandaag het toneel van de grootste beursgang in Europa in meer dan twintig jaar tijd: sportwagenbouwer Porsche krijgt een eigen beursnotering, waarbij moederconcern Volkswagen AG een kwart van het belang in de dochteronderneming verkoopt. Het geld dat deze beursgang oplevert, naar schatting zo'n 10 miljard euro, wil Volkswagen vooral gebruiken voor nieuwe fabrieken en technologie voor elektrisch rijden. De energietransitie vergt veel geld en simpelweg geld lenen bij de bank wordt met de steeds hogere rente veel duurder. Volkswagen rekende in de aanloop op een prijs van tussen de 76,50 tot 82,50 per aandeel. De precieze uitgifteprijs werd gisteravond vastgesteld op 82,50 euro. Die uitgifteprijs betekent dat aan het hele autobedrijf Porsche een prijskaartje hangt van 75 miljard euro. Een beursgang is op dit moment niet zo voor de hand liggend. Het beursklimaat is onstuimig: de koersen gaan op en vooral neer, de economische vooruitzichten verslechteren, er is sprake van hoge inflatie en hoge rente, er woedt een oorlog en er is een energiecrisis gaande. Toch zetten Volkswagen en Porsche door. Intekenen op aandelen Porsche is niet voor iedereen weggelegd. De inschrijving staat enkel open voor beleggers uit Duitsland, Oostenrijk, Frankrijk, Italië, Spanje en Zwitserland. Bekend is ook dat vier grote buitenlandse investeringsmaatschappijen ingetekend hebben voor een derde van de aandelen. Qatar Investment Authority, Norges Bank, T.Rowe Price en ADQ zijn met z'n vieren goed voor 3,7 miljard euro. Door de grootte van het bedrijf, de bekendheid van het merk en het ontbreken van andere IPO's houden veel beleggers zich al weken bezig met de beursgang van Porsche. De beursgang van Porsche komt krap een maand na het opgedrongen vertrek van Volkswagen-topman Herbert Diess. Diess lag niet goed bij Volkswagen. Hij probeerde vier jaar lang om Volkswagen sneller de omslag naar elektrisch rijden te laten maken, maar lag door zijn stijl en opvattingen geregeld overhoop met zijn managers en de ondernemingsraad over de koers en reorganisaties. De opvolger van Diess is de huidige Porsche-topman Olivier Blume, die het Vorstandsvorsitzender van Volkswagen AG combineert met dat van Porsche. De beurskoersen van de drie grote Duitse autofabrikanten Volkswagen, BMW, Mercedes-Benz: Volkswagen AG is een industriereus als de grootste autofabrikant in Europa en in omvang de tweede ter wereld. Er werken 668.000 mensen bij de bouwer van onder meer Volkswagen, Porsche, Audi, Seat en Skoda. In 2021 bedroeg de omzet van de Volkswagengroep 250,2 miljard euro, met een nettowinst 15,4 miljard euro. De omzet van Porsche bedroeg in 2021 8 miljard euro. Het bedrijf realiseerde dat met 37.000 werknemers. De dure sportwagens leveren relatief hoge winstmarges op en de kopers van een Porsche zijn doorgaans vermogend. Het goedkoopste instapmodel, de elektrische Porsche Taycan, kost 91.000 euro. De duurste, de Porsche 911, is verkrijgbaar vanaf 159.000 euro. Met alle extra's erop en eraan kost die zelfs 360.000 euro.||https://nos.nl/artikel/2446398-porsche-tekent-voor-grootste-europese-beursgang-in-20-jaar
2022-09-29||Gangsta's Paradise-rapper Coolio (59) overleden|| De Amerikaanse rapper Coolio is op 59-jarige leeftijd overleden, meldt entertainmentwebsite TMZ. Zijn voormalige manager en vriend Jarez Posey bevestigt het nieuws aan onder meer CNN en CBS News. Waaraan de rapper is overleden is nog niet duidelijk. Volgens TMZ stierf hij vermoedelijk aan een hartstilstand toen hij op bezoek was bij een vriend. Coolio, wiens echte naam Artis Ivey is, scoorde in de jaren 90 hits met onder meer Fantastic Voyage en Gangsta's Paradise. Volgens zijn website verkocht de rapper tijdens zijn carrière wereldwijd zo'n 17 miljoen platen. Verreweg zijn grootste hit was Gangsta's Paradise, de soundtrack van de succesvolle film Dangerous Minds in 1995. Het nummer, een bewerking van Stevie Wonders Pastime Paradise uit 1976, voerde wekenlang de Billboard-hitlijsten aan. Er zijn wereldwijd miljoenen exemplaren van verkocht. In 1996 kreeg Coolio een Grammy voor het nummer, in de categorie 'beste rap'. De officiële clip van Gangsta's Paradise is op YouTube meer dan 1 miljard keer bekeken: Coolio is ook bekend vanwege de muziek die hij maakte voor de Amerikaanse sitcom Kenan and Kel, die eind jaren 90 werd uitgezonden op Nickelodeon en daarna nog vaak is herhaald. Ook leverde de rapper een bijdrage aan het album Dexter's Laboratory: The Hip-Hop Experiment uit 2002, met nummers van verschillende hiphopartiesten die zich lieten inspireren door de gelijknamige tekenfilmreeks op Cartoon Network. Coolio kwam meerdere keren in aanraking met justitie. Eind jaren 90 kreeg hij een boete van duizenden dollars nadat hij was veroordeeld voor medeplichtigheid aan diefstal. In 2016 werd hij veroordeeld tot drie jaar voorwaardelijke celstraf omdat hij een geladen vuurwapen bij zich had op een vliegveld.||https://nos.nl/artikel/2446397-gangsta-s-paradise-rapper-coolio-59-overleden
2022-09-29||Veel schade door orkaan Ian, stormvloed van 3,6 meter hoog gemeten|| Meerdere kustplaatsen van Florida zijn getroffen door een stormvloed van 3,6 meter hoog, heeft gouverneur Ron DeSantis gezegd in een persconferentie over orkaan Ian. De tropische cycloon, die gisteravond aan land kwam aan de westkust van de Amerikaanse staat, veroorzaakt veel overstromingen. Ruim 2 miljoen huishoudens en bedrijven zitten zonder stroom. Volgens gouverneur DeSantis zal orkaan Ian in de top-5 terechtkomen van zwaarste orkanen die Florida ooit hebben getroffen. "De hele staat zal te maken hebben met schade", waarschuwde hij. In meerdere regio's geldt een avondklok. Straten kwamen door de hevige regenval al snel blank te staan: Ian gaat gepaard met zware regenval en wind. Vanuit meerdere staten zijn hulptroepen onderweg naar Florida, zoals helikopters en reddingswerkers. DeSantis verwacht dat hulpverleners donderdagochtend (lokale tijd) met massale reddingsoperaties kunnen beginnen, als het weer licht is. Er worden dan onder meer 250 vliegtuigen en helikopters en 1600 voertuigen ingezet om burgers te helpen zei hij. Lokale hulpdiensten zeggen tegen CNN dat ze niet altijd in staat zijn om op noodoproepen in te gaan, omdat hulpverleners vanwege de orkaan niet veilig kunnen werken. "We ontvangen oproepen over water in huizen en andere situaties, maar zolang de gevaarlijke omstandigheden aanhouden kunnen we die niet beantwoorden", zegt de directeur van de hulpdienst van Charlotte County. Het Amerikaanse Nationale Orkaancentrum (NHC) zegt dat de orkaan inmiddels is afgezwakt tot categorie 1, maar houdt nog altijd rekening met onder meer "levensbedreigende en catastrofale overstromingen". Onder meer de kustplaats Naples kampt met zware regenval en overstromingen. Op sociale media gaan beelden rond van onder meer verwoeste huizen en volgestroomde straten. Ook onderstaande video wordt veel gedeeld. Te zien is dat brandweerlieden tot hun middel in het water staan: De burgemeester van Fort Myers, een stad iets ten noorden van Naples, zegt tegen CNN dat Ian de "ergste storm" is die hij ooit heeft gezien. Volgens hem hebben niet alle inwoners de evacuatiebevelen opgevolgd. "Nu zitten ze vast", zei hij. "De straten staan onder water en de hulpdiensten kunnen hen niet bereiken." In totaal zijn aan de westkust van Florida zo'n 2,5 miljoen mensen geëvacueerd vanwege orkaan Ian. Sinds dinsdag zijn in de VS meer dan 5000 vluchten geannuleerd vanwege de naderende orkaan, die eerder op Cuba al veel schade veroorzaakte. Vandaag worden opnieuw zo'n 2000 vluchten geschrapt.||https://nos.nl/artikel/2446396-veel-schade-door-orkaan-ian-stormvloed-van-3-6-meter-hoog-gemeten
2022-09-29||CBS: vier op de tien Nederlanders voelen zich eenzaam|| Ruim vier op de tien Nederlanders boven de 15 jaar voelden zich vorig jaar enigszins of zeer eenzaam. Dat zijn er meer dan in 2019, toen ongeveer een derde van de Nederlanders te maken had met eenzaamheid. Dat meldt het CBS op basis van een enquête onder 7000 mensen. Vooral alleenstaande ouders en alleenstaanden kampten met eenzaamheid, zegt het onderzoeksinstituut. Jongeren geven vaker dan ouderen aan zich "emotioneel eenzaam" te voelen. Dat houdt onder meer in dat zij een hechte band met anderen missen of zich in de steek gelaten voelen. In 2021 zei bijna 14 procent van de jongeren tussen de 15 en 25 jaar zich sterk emotioneel eenzaam te voelen. Twee jaar daarvoor, dus voor het uitbreken van de coronacrisis, was dat nog 8 procent. In dat jaar hadden 75-plussers het vaakst te maken met emotionele eenzaamheid. Het CBS heeft in de enquête niet gevraagd waar de gevoelens van eenzaamheid vandaan komen, maar CBS-socioloog Tanja Traag zegt tegen persbureau ANP dat bij jongeren vrijwel zeker de coronapandemie heeft meegespeeld. Dat de coronacrisis en bijbehorende maatregelen negatieve invloed hebben gehad op de mentale gezondheid van met name jongeren, was al langer duidelijk. Woensdag werd bekend dat het kabinet de komende vier jaar in totaal 40 miljoen euro extra uittrekt om eenzaamheid tegen te gaan. Het geld is onder meer bedoeld voor anti-eenzaamheidsprojecten in gemeenten. Ook wordt het gebruikt voor een onderzoeksprogramma om beter te begrijpen wat tegen eenzaamheid werkt. Volgens staatssecretaris Van Ooijen wordt de "urgentie" om eenzaamheid aan te pakken alleen maar groter "in de tijd waarin we nu leven". "De coronaperiode heeft ons extra bewust gemaakt van het feit dat iedereen te maken kan krijgen met eenzaamheid", schrijft hij aan de Tweede Kamer. "Het gevoel 'erbij te horen' en 'ertoe te doen' is voor ieder mens een basisbehoefte." Een klein gebaar kan al een verschil maken, aldus de staatssecretaris. De aankondiging van de investering van het kabinet valt samen met de start van de Week van de Eenzaamheid, die nog tot en met 6 oktober duurt.||https://nos.nl/artikel/2446395-cbs-vier-op-de-tien-nederlanders-voelen-zich-eenzaam
