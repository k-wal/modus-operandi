2022-09-03||Gevallen van longontsteking in Argentijnse privékliniek blijken legionella || De mysterieuze gevallen van dubbele longontsteking in een Argentijnse privékliniek blijken het gevolg te zijn van een legionella-uitbraak. Dat bevestigt de Argentijnse minister van Volksgezondheid, Carla Vizzotti. Elf mensen raakten in de tweede helft van augustus besmet met de legionellabacterie in de kliniek in de stad San Miguel de Tucumán. Inmiddels zijn vier van hen overleden, vier anderen werden zo ziek dat ze zijn opgenomen in een ziekenhuis. Lang was onduidelijk waardoor de patiënten en medewerkers van de kliniek ziek waren geworden. Ze kregen klachten als koorts, buikpijn en moeite met ademhalen. Duidelijk was wel dat de klachten niet veroorzaakt werden door corona, griep of het hantavirus. In de kliniek deden deskundigen de afgelopen dagen onderzoek naar de bron van de besmettingen. Onder meer het water en de airconditioning in het gebouw werden gecontroleerd. Ook bij patiënten werden monsters genomen die naar het nationale instituut voor microbiologie in Buenos Aires werden gestuurd. Het instituut heeft vandaag bevestigd dat het om de legionellabacterie gaat. Welk type van de bacterie het precies is, moet nog duidelijk worden.||https://nos.nl/artikel/2443192-gevallen-van-longontsteking-in-argentijnse-privekliniek-blijken-legionella
2022-09-03||Rookpotgooier circuit van Zandvoort vrijgelaten, maar blijft verdachte|| De man die zaterdagmiddag een rookpot op het circuit van Zandvoort gooide, is 's avonds vrijgelaten. Hij blijft verdachte en zijn zaak zal later behandeld worden, zegt de politie tegen persbureau ANP. Het gaat om een 33-jarige man uit de gemeente Borne. Hij gooide de rookpot op het circuit tijdens de kwalificatie voor de Formule 1. Hij werd vervolgens door de organisatie van de Dutch Grand Prix uit het publiek gehaald en overgedragen aan de politie, die hem arresteerde. De sessie werd door de wedstrijdleiding enige tijd stilgelegd zodat de rookpot kon uitroken. De organisatie riep toeschouwers op morgen geen fakkels en vuurwerk mee te nemen. "Het gebruik ervan is niet toegestaan en zorgt voor zeer onveilige situaties op het circuit voor coureurs en andere fans", schrijft de organisatie in een verklaring. Toen de rookbom op het circuit werd gegooid, reed er slechts één coureur op de baan. Hij ondervond geen hinder van de rook, maar moest zijn ronde wel afbreken.||https://nos.nl/artikel/2443183-rookpotgooier-circuit-van-zandvoort-vrijgelaten-maar-blijft-verdachte
2022-09-03||Amerikaan dreigde met gestolen vliegtuigje neer te storten op Walmart|| Een man in de Amerikaanse staat Mississippi heeft vandaag urenlang in een gestolen vliegtuigje boven de stad Tupelo rondgevlogen. Hij dreigde het toestel neer te laten storten op een filiaal van supermarktketen Walmart. De man is een medewerker van een lokaal luchtvaartonderhoudsbedrijf. Naar alle waarschijnlijkheid heeft hij daar een klein zakenvliegtuig gestolen. Na het opstijgen belde hij de politie om zijn dreigement te uiten. Agenten ontruimden daarop het filiaal van Walmart en een naastgelegen supermarkt. Onderhandelaars van de politie legden contact met de piloot van het vliegtuigje. Het vliegtuigje cirkelde zo'n drie uur boven de stad en vloog daarna nog een tijdje boven landelijk gebied: Rond 10.30 uur lokale tijd landde het toestel veilig in een weiland. De man bleek de enige persoon aan boord te zijn en werd direct gearresteerd. Hij wordt verdacht van het dreigen met terrorisme en diefstal. De burgemeester van Tupelo zegt dat de man na zijn dreigement niet de intentie had om zichzelf of anderen daadwerkelijk iets aan te doen. Op zijn Facebookpagina plaatste de man tijdens de vlucht echter wel een afscheidsbericht. Volgens de lokale politiechef heeft de verdachte geen vliegbrevet, maar volgde hij wel enkele vlieglessen. Een piloot heeft hem op afstand geholpen om het toestel aan de grond te zetten.||https://nos.nl/artikel/2443179-amerikaan-dreigde-met-gestolen-vliegtuigje-neer-te-storten-op-walmart
2022-09-03||Inspectie: kerncentrale Zaporizja geeft alleen nog stroom via noodkabel|| De beschoten kerncentrale Zaporizja in Oekraïne is alleen nog met een reservekabel aangesloten op het stroomnetwerk. Atoomwaakhond IAEA meldt dat de connectie met de laatste hoofdaansluiting is verloren. Via de noodkabel levert de centrale nog wel stroom aan het landelijke netwerk. De Russische autoriteiten zeiden eerder vandaag dat er vanwege "technische problemen" geen stroom meer wordt geleverd aan gebieden die onder Oekraïense controle staan. Maar het IAEA-inspectieteam kreeg ter plekke van het Oekraïense personeel in de kerncentrale te horen dat er nog wel stroom wordt geleverd, maar dan via een reservekabel. In de verklaring van het VN-atoomagentschap staat niets over de oorzaak van het probleem. Wel meldt het IAEA dat de connectie met drie van de vier 750kv-stroomkabels al eerder in de oorlog verloren is gegaan. Er is geen inschatting gegeven wanneer het probleem met de laatste kabel is opgelost. Het team van internationale atoomexperts benadrukt hoe fragiel de veiligheidssituatie is op het nucleaire complex. Tot vlak voor de aankomst van de inspecteurs, deze week donderdag, waren er dagelijks artilleriebeschietingen. Het Oekraïense personeel wordt gedwongen door de Russische bezetters om de centrale draaiende te houden. Er is schade aan opslagplekken voor radioactief afval op het terrein, schrijft het IAEA in de nieuwste update over de missie. Ook hebben een trainingscomplex en een ander bijgebouw averij opgelopen. De inspecteurs geven geen nadere details over de schade, en zeggen ook niets over de oorzaak. Er moet eerst nog meer onderzoek worden verricht, meldt het IAEA. Begin volgende week komt het VN-atoomagentschap met een eerste rapport over zijn bevindingen in de kerncentrale. De kerncentrale leverde voor de oorlog ongeveer een vijfde van alle energie voor Oekraïne. In deze video uit maart kom je meer te weten over het belang van de centrale: Overigens zullen de experts geen antwoord geven op de vraag wie er verantwoordelijk is voor de beschietingen. Hun taak is om de werksituatie, de veiligheid en algehele status ter plekke in kaart te brengen. Ook na de huidige missie blijven twee inspecteurs achter op het nucleaire complex om de situatie te monitoren. Het is de afgelopen maand zeker twee keer eerder gebeurd dat de verbinding met de laatste grote stroomkabel tijdelijk wegviel. Op 25 augustus gebeurde dat als gevolg van een brand bij een kolencentrale op het nucleaire complex. Volgens Oekraïne was die brand het gevolg van beschietingen door Rusland. Kiev en Moskou beschuldigen elkaar al weken van de beschietingen bij de grootste kerncentrale van Europa. Oekraïne stelt dat Russische troepen vanaf het nucleaire complex en het dorp ernaast, Enerhodar, nabijgelegen steden onder vuur neemt. Op satellietfoto's is te zien dat Rusland tanks en andere pantservoertuigen vlak bij de reactoren had opgesteld. Rusland beweert dat dit nodig is om het complex te verdedigen. Het Kremlin zegt dat Oekraïense troepen de centrale regelmatig beschieten. Maar volgens Oekraïne zet Rusland zulke beschietingen in scene om Kiev in een kwaad daglicht te stellen. De aantijgingen van het Kremlin over Oekraïense acties bij de centrale worden steeds extremer. Zo zegt Moskou nu dat in de nacht van vrijdag op zaterdag opnieuw vergeefs geprobeerd is het complex te heroveren op Russische troepen. Het Kremlin spreekt van tientallen boten met Oekraïense militairen en buitenlandse huurlingen die via het water het complex aanvielen.||https://nos.nl/artikel/2443178-inspectie-kerncentrale-zaporizja-geeft-alleen-nog-stroom-via-noodkabel
2022-09-03||Amerikaanse journalist en auteur Barbara Ehrenreich (81) overleden|| De Amerikaanse journalist en schrijver Barbara Ehrenreich is op afgelopen donderdag op 81-jarige leeftijd overleden. Haar zoon Ben Ehrenreich heeft dat op Twitter bekendgemaakt. De in de VS gerenommeerde journalist vergaarde bekendheid met haar boek Nickel and Dimed, waarin ze als undercover journalist armoede in de Verenigde Staten onder de loep nam. Ehrenreich schreef meer dan twintig boeken over sociale ongelijkheid, waarin ze thema's behandelde als feminisme, armoede en gezondheid. Met Nickel and Dimed uit 2001 brak Ehrenreich internationaal door. Voor het boek ging ze aan de slag als serveerster, kamermeisje en kassière in de Amerikaanse keten Walmart. Het boek werd vaak aangehaald in het debat over het minimumloon in de VS. In het boek beschrijft Ehrenreich hoe ze een maand lang rond probeert te komen van een minimumloon en laat ze zien dat het voor sommige Amerikanen een noodzaak is om twee of drie banen naast elkaar te hebben. "Bij elke baan, in elke plaats waar ik woonde, nam het werk al mijn energie en een groot deel van mijn intellect in beslag", constateerde ze. De keerzijde van 'de Amerikaanse droom' vormde ook een rode draad in Ehrenreichs latere werk. In 2018 kreeg Ehrenreich de Erasmusprijs uitgereikt in Amsterdam. De jury achter de prestigieuze prijs roemde haar onderzoeksjournalistiek, waarin Ehrenreich "een stem geeft aan groepen die anders niet gehoord worden". Jaren eerder werd bij de auteur borstkanker geconstateerd, ook over haar ziekte schreef ze essays. Volgens Amerikaanse media overleed Ehrenreich in een hospice aan een hartinfarct. Ze stierf enkele dagen na haar 81ste verjaardag en was, in de woorden van haar zoon, "er klaar voor om te gaan".||https://nos.nl/artikel/2443170-amerikaanse-journalist-en-auteur-barbara-ehrenreich-81-overleden
2022-09-03||Olie uit vastgelopen schip Gibraltar bereikt stranden|| De stranden van Gibraltar en enkele nabijgelegen Spaanse stranden worden vervuild met olie. De brandstof komt uit het vrachtschip dat maandagnacht bij het Britse overzeese gebiedsdeel aan de grond liep na een aanvaring. Gemeentewerkers en vrijwilligers zijn begonnen met het schoonmaken van de stranden en de kustlijn, en van met olie vervuilde zeevogels. Vanwege de weggelekte olie is het verboden om te zwemmen of te vissen in het gebied. Ondertussen proberen bergingsteams zoveel mogelijk zware stookolie weg te pompen uit het vrachtschip. Een tank in het achterste deel van de bulkcarrier is bijna leeg, lieten de autoriteiten weten. Het legen van de voorste tank met 126 ton zware stookolie zal moeilijk zijn omdat de boeg onder water staat. Vrijdag was al zo'n 250 ton diesel uit het schip gepompt. Het vrachtschip was met een lading staal onderweg naar Vlissingen. Het 178 meter lange schip botste door onduidelijke oorzaak op een tanker met vloeibaar gas en liep vast. Het risico bestaat dat het schip in tweeën breekt als de zee onrustiger wordt. Een bemanningslid van het schip dat eerder gearresteerd was, is volgens lokale media weer vrijgelaten. Mogelijk gaat het om de kapitein.||https://nos.nl/artikel/2443158-olie-uit-vastgelopen-schip-gibraltar-bereikt-stranden
2022-09-03||NASA blaast lancering maanraket Artemis opnieuw af|| De geplande lancering van de onbemande raket Artemis is opnieuw uitgesteld. Het is de tweede keer in vijf dagen tijd dat ruimtevaartorganisatie NASA de maanmissie kort voor vertrek afblaast vanwege technische problemen. Ditmaal was er sprake van een brandstoflekkage. Het is een nieuwe tegenslag voor het prestigieuze ruimtevaartproject in de VS. De bijna 100 meter lange raket is de krachtigste die NASA ooit heeft laten bouwen. Met alleen al de testvlucht is ruim 4 miljard dollar gemoeid. Ook voor de Europese ruimtevaartorganisatie ESA zou de lancering een mijlpaal zijn geweest: ESA levert een belangrijk aandeel. Het lek werd ontdekt tijdens het vullen van een tank met vloeibare waterstof, die dient als koelvloeistof voor de motoren. Het lukte technici niet om het probleem tijdig op te lossen. Op dringend advies van de lanceerteams van NASA werd de nieuwste lanceerpoging afgeblazen. NASA verwacht dat op zijn vroegst eind september een nieuwe poging wordt gedaan om de raket te lanceren. Maar het zou ook misschien pas in de tweede helft van oktober kunnen zijn. Het uitstel betekent ook dat de raket van de lanceerplaats moet worden gehaald en later moet worden teruggebracht. De lancering stond gepland voor vanavond Nederlandse tijd. De raket had van vanaf Cape Canaveral in Florida gelanceerd moeten worden. Maandag kampte NASA ook met technische problemen. Ook toen was er sprake van een waterstoflekkage, maar op een andere plek in de raket. Er leek eveneens sprake van een defecte warmtesensor, maar inmiddels is duidelijk geworden dat dit apparaat toch naar behoren werkte. Als gevolg van de problemen werd een een streep gezet door de eerste lanceerpoging. De onbemande missie van Artemis I is bedoeld om alle systemen grondig te testen. Met de volgende missie (Artemis II), gepland in 2024, gaan vier astronauten mee. Pas met Artemis III zal een maanlanding worden geprobeerd. De laatste keer dat dit werd gedaan was vijftig jaar geleden.||https://nos.nl/artikel/2443156-nasa-blaast-lancering-maanraket-artemis-opnieuw-af
2022-09-03||Tienduizenden wandelaars én zes of zeven veteranen herdenken Slag om Arnhem|| Tienduizenden wandelaars hebben vandaag meegedaan aan de Airborne Wandeltocht. De herdenkingstocht, dit jaar voor de 75ste keer, voerde langs een aantal bijzondere plekken die een rol hebben gespeeld bij de Slag om Arnhem in de Tweede Wereldoorlog. De organisatie noemt het opmerkelijk dat er ook dit jaar, zo lang na de oorlog, een aantal veteranen heeft meegelopen. "Er waren er zes of zeven", aldus marsleider Peter van Drunen bij Omroep Gelderland. Daarnaast waren er volgens hem zo'n 33.000 andere wandelaars. Het is daarmee de grootste eendaagse herdenkingstocht ter wereld. De Airborne Wandeltocht is opgezet als eerbetoon aan de ruim 1.700 Britse en Poolse militairen die in de Slag om Arnhem in september 1944 het leven lieten en begraven liggen op de Airborne Begraafplaats in Oosterbeek. Wie meeloopt, moet betalen. De opbrengst werd eerder vooral besteed aan de financiële ondersteuning van veteranen en nabestaanden. Nu er steeds minder veteranen zijn, wordt het geld ook besteed aan hedendaagse veteranenprojecten. De wandeltocht gaat langs bijzondere plekken zoals de Bilderberg-bossen bij Oosterbeek, waar in de oorlog hevig strijd werd geleverd. Er waren ook kunstprojecten te zien. En een fleurig bloemenmozaïek van dahlia's. Dat mozaïek werd samengesteld door Gerrit Eijmers (92). "Ik doe dit al 65 jaar", vertelt hij. Eijmers zelf weet nog precies wat er in 1944 gebeurde: "Op 17 september om één uur kwamen de luchtlandingstroepen uit Engeland. Eerst werd er met jachtvliegtuigen gebombardeerd om de boel veilig te stellen. En daarna de zweefvliegtuigen. Die landden in Oosterbeek, Wolfheze en Renkum. Ik heb dat ook echt gezien, heel bijzonder was dat. Dat blijft je altijd bij." Net als de organisatie vindt Eijmers de komst van de laatste veteranen vandaag heel bijzonder. "Er zijn er niet veel meer. Ik ben ook op leeftijd, ik ben zelf een veteraan", lacht hij. Airborne was onderdeel van Operatie Market Garden, een van de grootste geallieerde operaties uit de Tweede Wereldoorlog. Het doel was om de bruggen over de Maas, Waal en Rijn in Nederland in handen te krijgen - om vandaar door te stoten naar Duitsland. Market Garden was een plan van de Britse veldmaarschalk Bernard Montgomery. Het werd uitgevoerd door Engelse, Amerikaanse en Poolse luchtlandingstroepen en drie divisies grondtroepen. De operatie was ambitieus, maar faalde door slechte weersomstandigheden en onverwacht hevig Duits verzet, vooral bij de brug over de Rijn in Arnhem. Bovendien liep de communicatie fout en was er geen of nauwelijks aansluiting tussen de grondtroepen en de luchtlandingstroepen. Volgende week zaterdag worden de luchtlandingen nagespeeld. Dan zullen tal van parachutisten landen op de Ginkelse Heide, niet ver van Ede.||https://nos.nl/artikel/2443149-tienduizenden-wandelaars-en-zes-of-zeven-veteranen-herdenken-slag-om-arnhem
2022-09-03||Schrappen treinen bij Arena leidde niet tot grote problemen|| Het schrappen van het treinverkeer van en naar Amsterdam Bijlmer Arena in Amsterdam heeft vandaag niet tot grote problemen geleid. Er kwamen meer mensen dan anders met de auto, de fiets of de scooter naar de evenementen in de omgeving. Van 16.30 uur tot even voor 18.30 uur speelde Ajax in de Johan Cruijff-Arena tegen Cambuur. Vanavond is in de Ziggo Dome het afscheidsconcert van de Nederlandse band Kensington en in AFAS Live een optreden van de Nederlandse zangeres Yade Lauren. Tussen 14.15 uur en 20.30 uur stopten er geen treinen in Amsterdam Bijlmer Arena, Amsterdam Holendrecht en beperkt in Duivendrecht. De NS heeft die keuze gemaakt vanwege de drukte die de Grand Prix in Zandvoort met zich meebrengt en om veiligheidsredenen. Het vertrek van de ruim 100.000 racefans viel samen met het begin van de wedstrijd Ajax-Cambuur. Zonder de maatregel zou het veel te druk worden in de trein, licht een NS-woordvoerder toe. Er is overlegd met de KNVB om de voetbalwedstrijd op een ander tijdstip te laten beginnen, maar zonder resultaat. Het was al vroeg druk rond de Johan Cruijff Arena, veel supporters gingen vroeger dan anders naar het stadion. Vervoersbedrijf GVB had aangekondigd extra metro's in te zetten. Voor automobilisten zijn er bij de RAI 3000 extra parkeerplaatsen geregeld. Van daaruit kunnen mensen ook met de metro naar het Arenagebied.||https://nos.nl/artikel/2443148-schrappen-treinen-bij-arena-leidde-niet-tot-grote-problemen
2022-09-03||Gaat ook Nederland experimenteren met goedkope treinen? || Nu de brandstofprijzen stijgen, de inflatie hoog is en er steeds meer aandacht is voor duurzame mobiliteit, experimenteren meerdere Europese landen met goedkoop of zelfs gratis openbaar vervoer. Ze volgen het voorbeeld van Luxemburg, waar de trein al sinds het voorjaar van 2020 gratis is.  In Duitsland konden mensen deze zomer voor 9 euro per maand onbeperkt reizen met de meeste treinen, bussen en trams. Spanjaarden kunnen sinds donderdag gebruikmaken van gratis maandkaarten voor korte en middellange treinreizen, in een proef die nog tot het einde van het jaar duurt. En daar blijft het niet bij: op Malta is het openbaar vervoer vanaf 1 oktober volledig gratis. In Duitsland, waar het 9-euro-ticket een wisselend succes was, leidde de actie soms tot grote drukte: De Nederlandse overheid vindt de Europese initiatieven voor gratis of goedkoper openbaar vervoer interessant, zegt een woordvoerder van het ministerie van Infrastructuur en Waterstaat. Maar de vraag is of zulke proeven het gewenste effect hebben, voegt ze eraan toe. "Gaan er echt meer mensen met het ov, of zijn het vooral de mensen die al met het ov reisden die meer kilometers gaan afleggen?" Het Kennisinstituut voor Mobiliteit doet op dit moment onderzoek naar deze vraag. Daarbij gaat het onder meer om de vraag in hoeverre een 'prijsprikkel' mensen de auto uit kan krijgen. De resultaten worden in oktober verwacht. Aan de hand daarvan maakt het ministerie keuzes over eventuele "tariefacties" in het openbaar vervoer. De vraag is echter ook of gratis of veel goedkoper openbaar vervoer haalbaar is in Nederland. Want hoeveel gaat dat kosten, nu de NS na corona nog altijd flinke verliezen lijdt en nu al niet genoeg personeel heeft om alle treinen te laten rijden? Naar schatting kost het volledig gratis maken van al het openbaar vervoer in Nederland ongeveer 4 miljard euro per jaar, exclusief de kosten van eventuele extra treinen, bussen, trams en personeel. Als alleen treinkaartjes gratis zouden worden, is dat volgens het ministerie van Infrastructuur en Waterstaat een kostenpost van meer dan 2 miljard euro. En stel dat ov-kaartjes voor de helft van de huidige prijs worden verkocht? Volgens de woordvoerder van het departement ligt dat "ingewikkelder" en is het moeilijk te zeggen hoeveel geld daarmee gemoeid zou zijn. De NS zegt alle initiatieven om het openbaar vervoer goedkoper te maken toe te juichen, maar wil ook niet terug naar de periode voor corona, "waar de trein op sommige momenten echt overvol zat". Een woordvoerder zegt dat er nu al veel kortingskaartjes beschikbaar zijn, bijvoorbeeld voor jongeren en in de daluren. Ook loopt er op het traject Den Haag-Eindhoven een proef met goedkope treintickets buiten de spits. Eerder pleitte NS voor het afschaffen van de btw op treinkaartjes, die nu 9 procent is. Dat zou volgens het ministerie van Financiën zo'n 300 tot 400 miljoen euro kosten, afhankelijk van het aantal ov-reizigers. Vooralsnog kiest het kabinet daar niet voor, maar de Europese Commissie is wel met het onderwerp bezig. Later dit jaar komt de commissie met voorstellen over de btw op (internationale) treinkaartjes. Het kabinet wil die Europese voorstellen afwachten. De landen die experimenteren met gratis of bijna gratis openbaar vervoer zeggen dat niet alleen te doen om duurzaam transport te stimuleren, maar vooral ook om de lasten van inwoners te verlichten in tijden van hoge inflatie. In Nederland zijn daar geen plannen voor. Als die er al komen, is dat op zijn vroegst in oktober, als het onderzoek naar prijsprikkels van het Kennisinstituut voor Mobiliteit klaar is.  "De uitkomsten van het onderzoek zijn input voor beleidskeuzes", zegt het ministerie. Aan goedkopere treinkaartjes voor bepaalde doelgroepen, zoals mensen met een laag inkomen, wordt op dit moment niet gewerkt, zegt de woordvoerder. Dat laatste is volgens de NS ook moeilijk uitvoerbaar, omdat de spoorvervoerder dan moet weten hoe iemands financiële situatie eruitziet. "Het zal zeer lastig zijn om dat voor het hele land op een eerlijke manier te doen."||https://nos.nl/artikel/2443146-gaat-ook-nederland-experimenteren-met-goedkope-treinen
2022-09-03||Netflix maakt namen bekend van 'prins William' en 'Kate' in The Crown|| Netflix heeft de namen bekendgemaakt van de acteurs die in het zesde en tevens laatste seizoen van The Crown de rollen van prins William en Kate Middleton op zich nemen. Voor de rol van de kroonprinses is de 19-jarige nieuwkomer Meg Bellamy gecast, schrijft de BBC. Zij kreeg de rol nadat ze een zelf opgenomen auditiefilmpje had ingestuurd. Daarnaast maken de 21-jarige Ed McVey en 16-jarige acteur Rufus Kampa hun debuut in de rol van prins William. In het laatste seizoen van de populaire serie over het Britse koningshuis wordt onder meer de dood van prinses Diana behandeld. De opnames beginnen dit najaar. Wanneer ze worden uitgezonden, is nog niet bekend. Eerder kondigde Netflix aan dat het vijfde seizoen van The Crown het laatste zou zijn. Daarin neemt de 66-jarige actrice Imelda Staunton de rol van de Britse vorstin op zich. Zij neemt het stokje over van Olivia Colman, die voor de rol een Emmy kreeg. Maar de bedenker en schrijver van de serie zei dat er nog een seizoen nodig was, om recht te doen aan "de complexiteit van het verhaal". Het vijfde seizoen van de hitserie verschijnt in november op de streamingdienst. En hier een terugblik naar seizoen 4:||https://nos.nl/artikel/2443140-netflix-maakt-namen-bekend-van-prins-william-en-kate-in-the-crown
2022-09-03||Rutte herhaalt excuses voor geweld in Indonesische Onafhankelijkheidsoorlog|| Premier Rutte heeft opnieuw zijn excuses aangeboden voor het "extreme geweld" tijdens de Indonesische Onafhankelijkheidsoorlog. Dat deed hij bij de jaarlijkse bijeenkomst bij het Nationaal Indië-monument in Roermond, waar vandaag de 6200 Nederlandse militairen zijn herdacht die tussen 1945 en 1962 zijn omgekomen in toenmalig Nederlands-Indië en Nederlands Nieuw-Guinea. Hij bood nu ook expliciet excuses aan de Nederlandse militairen van destijds aan. Rutte sprak in Roermond van een "onmogelijke missie", waarbij de militairen en dienstplichtigen een strijd werden ingestuurd die niet te winnen was. Ze waren volgens hem "op zichzelf aangewezen" en werden onvoldoende gesteund door de "falende gezagsdragers van toen". De premier benadrukte dat de verantwoordelijkheid voor de gewelddadige situatie in toenmalig Nederlands-Indië bij de toenmalige autoriteiten lag, "zeker niet bij de individuele dienstplichtigen". De premier kwam in februari met excuses aan de bevolking van Indonesië en aan iedereen in ons land die werd geraakt door het geweld tijdens de strijd in de voormalige Nederlandse kolonie. Hij voegde daar vandaag in Roermond aan toe: "Excuses aan alle veteranen die zich toentertijd als goed militair hebben gedragen. Excuses aan al diegenen die sindsdien kampen met zware lichamelijke en mentale gevolgen, iets waarvoor lang te weinig aandacht en te weinig erkenning is geweest." Ook bood de premier zijn excuses aan de tweede en volgende generaties aan, "die zijn opgegroeid met de pijn en het verdriet van hun ouders en grootouders". Ruttes excuses in februari volgden op een onderzoeksrapport naar de aard en oorzaak van het geweld in voormalig Nederlands-Indië. Wetenschappers concludeerden dat Nederland in de Indonesische Onafhankelijkheidsoorlog, die duurde van 1945 tot 1949, structureel extreem geweld heeft gebruikt. Eerder was het kabinetsstandpunt dat geweld in die periode wel was voorgekomen, maar dat het om excessen ging. Het Veteranen Platform vond het onderzoek te eenzijdig. Volgens de belangenbehartiger van Nederlandse veteranen lag de focus in de studie op geweld aan Nederlandse zijde, maar kwam het geweld van beide kanten. Ook voorzitter Jo Kneepkens van de stichting Nationaal Indië-monument 1945-1962 uitte vandaag in Roermond kritiek op de conclusies van het onderzoek. Volgens hem ontbrak een juiste balans en is vergeten hoeveel positieve bijdragen de Nederlandse militairen in die tijd hebben geleverd aan de Indonesische bevolking. Als voorbeeld noemde hij onder meer de aanleg van wegen en het uitdelen van voedsel. De onderzoekers en ook premier Rutte benadrukten eerder dat individuele militairen niet verantwoordelijk kunnen worden gehouden voor het geweld, maar dat de Nederlandse krijgsmacht en andere gezagsdragers daar verantwoordelijk voor waren. Sinds begin deze eeuw is er hernieuwde aandacht voor de rol van het Nederlandse leger in Indonesië. Koning Willem-Alexander bood twee jaar geleden zijn excuses aan voor het Nederlandse geweld in het land tijdens de onafhankelijkheidsstrijd.||https://nos.nl/artikel/2443139-rutte-herhaalt-excuses-voor-geweld-in-indonesische-onafhankelijkheidsoorlog
2022-09-03||Oudste literaire prijs voor dichter Ellen Deckwitz|| Dichter en schrijver Ellen Deckwitz heeft de Tollensprijs 2022 gewonnen. Dat is bekendgemaakt in het NPO Radio 1-programma De Taalstaat. Ze krijgt de prijs voor haar oeuvre, "dat zich onderscheidt door verbeeldingskracht, aanstekelijkheid en toegankelijkheid. Haar werk is geestig, ontroerend en confronterend tegelijk", aldus Stichting Het Tollensfonds. Deckwitz publiceerde prijswinnende poëziebundels, waaronder haar debuut De steen vrees mij uit 2012 en Hogere natuurkunde uit 2019. Verder schrijft ze columns voor NRC Handelsblad, is ze regelmatig te horen bij het radioprogramma De Nieuws BV en schoof ze onder meer aan bij De Wereld Draait Door, Het Klokhuis en op Lowlands. De Tollensprijs wordt sinds 1902 uitgereikt en is de oudste literaire prijs van Nederland, die is bedoeld om een vooraanstaand letterkundige te eren. De prijs wordt een keer in de vijf jaar toegekend aan een schrijver die volgens de jury in de vijf voorafgaande jaren een opvallende literaire prestatie leverde. In verband met corona wordt de vijfjarige prijs nu voor het eerst in zeven jaar uitgereikt. Eerdere winnaars van de prijs zijn onder andere Louis Couperus (1923), Bertus Aafjes (1953), drs P. (2000), Jules Deelder (2005) en Paulien Cornelisse (2010). De vorige keer, in 2015, ging de Tollensprijs naar Hans Dorrestijn.||https://nos.nl/artikel/2443138-oudste-literaire-prijs-voor-dichter-ellen-deckwitz
2022-09-03||In beeld: schade aan spoor na stroomstoring Flevoland loopt in miljoenen|| De schade aan de infrastructuur van het spoor tussen Dronten en Lelystad loopt in de miljoenen na de stroomstoring in Flevoland van gisteren. Tot minstens 15 september gaan daardoor geen treinen rijden, maar de verwachting is dat door de enorme schade die datum nog verder verschuift, meldt ProRail vandaag. Wat er precies is gebeurd? Een hoogspanningskabel van netbeheerder Tennet kwam terecht op de bovenleiding in de buurt van Swifterbant. Daardoor ging een enorme hoeveelheid stroom door de systemen van ProRail. De schade in beeld. En zijn kabels en schakelaars doorgebrand: Ook de apparatuur in een onderstation en schakelstation is beschadigd geraakt: Maar ook bovengronds is er veel schade, zoals hier aan het spoor: En het gras is verbrand: En deze kabels zijn omlaag gevallen: Hier zijn die kabels nog beter te zien: Momenteel doen ProRail en Strukton onderzoek naar de schade. Als de exacte schade in kaart is gebracht, wordt duidelijk hoe lang het herstel precies gaat duren. En zo zag de brand bij het verdeelstation in Dronten gisteren uit:||https://nos.nl/artikel/2443136-in-beeld-schade-aan-spoor-na-stroomstoring-flevoland-loopt-in-miljoenen
2022-09-03||Medewerkster asiel Vlaardingen zwaargewond na beet hond|| Een medewerkster van het Dierenopvangcentrum in Vlaardingen is vanmiddag zwaargewond geraakt toen zij door een hond werd gebeten. De vrouw liep een slagaderlijke bloeding op. Een grote zwart-witte bastaard viel de medewerkster van het asiel aan. De hond droeg een muilkorf maar wist zich daarvan te ontdoen, laat de Dierenbescherming weten, die eigenaar is van het asiel. De politie was als eerste ter plekke en trof de medewerkster hevig bloedend aan. Agenten bonden de wond direct af om te voorkomen dat ze meer bloed verloor. Vervolgens namen ambulancepersoneel en een medisch team dat per traumahelikopter werd aangevoerd, de zorg over. Een andere medewerker werd ook gebeten toen hij de gewonde collega te hulp schoot. Zijn verwondingen lijken minder ernstig, maar ook hij moest naar het ziekenhuis, meldt Rijnmond. De Dierenbescherming zegt dat slachtofferhulp is ingeschakeld voor de medewerkers van het asiel. De hond is na het bijtincident verdoofd en geëuthanaseerd. "Gezien de ontstane situatie en de achtergrond van de hond was er geen andere keuze", aldus de organisatie.||https://nos.nl/artikel/2443131-medewerkster-asiel-vlaardingen-zwaargewond-na-beet-hond
2022-09-03||Duizenden mensen nemen in Moskou afscheid van Gorbatsjov|| In Moskou hebben duizenden mensen afscheid genomen van Michail Gorbatsjov, de laatste leider van de Sovjet-Unie. Hij overleed dinsdag op 91-jarige leeftijd na een ziekbed. De uitvaart begon in het overheidsgebouw Dom Sojoezov. Duizenden mensen, van wie veel met bloemen, stonden soms lang in de rij om hem de laatste eer te bewijzen. Daarvoor was zo veel belangstelling dat de tijd om afscheid te nemen met een uur werd verlengd. President Poetin ontbrak vandaag. De Russische oud-president Medvedev en premier Orbán uit Hongarije waren er wel bij, andere wereldleiders ontbraken. Wel hadden een aantal westerse landen ambassadeurs afgevaardigd. De rij voor het gebouw waar mensen de laatste eer konden bewijzen:  De open kist van Gorbatsjov werd geflankeerd door erewachten en er was plechtige muziek te horen. Gorbatsjovs dochter Irina en zijn twee kleindochters zaten naast de kist. De Sovjet-Unieleider wordt na het eerbetoon begraven op de enorme Novodevitsji-begraafplaats, naast zijn vrouw Raisa die 23 jaar geleden overleed. Op die begraafplaats zijn duizenden Russen ter aarde besteld, onder wie prominenten als Boris Jeltsin en Nikita Chroesjtsjov. In het Westen wordt Nobelprijswinnaar Gorbatsjov geroemd vanwege het neerhalen van het IJzeren Gordijn. In eigen land, en in een aantal voormalige Sovjet-staten, werd hij sinds het uiteenvallen van de Sovjet-Unie verguisd. Hij kreeg dan ook geen staatsbegrafenis, hoewel zijn afscheid wel deels door het Kremlin werd georganiseerd. Ook was de herdenkingsdienst in het gebouw waar staatsbegrafenissen waren. Michail Gorbatsjov was populair in het Westen, maar kreeg in eigen land veel kritiek: President Poetin liet vandaag verstek gaan. Volgens een woordvoerder van het Kremlin heeft Poetin het te druk met vergaderen en moet hij zich voorbereiden op een zakenforum dat volgende week in Azië wordt gehouden. Het is bekend dat de president en Gorbatsjov geen goede verstandhouding hadden. In de ogen van Poetin was de oud-leider verantwoordelijk voor de verkwanseling van de Sovjet-Unie. De president beschreef het uiteenvallen daarvan ooit als de "grootste geopolitieke catastrofe van de eeuw". In de schriftelijke reactie van Poetin na het overlijden liet de president zich terughoudend uit over de overleden staatsman; loftuitingen en expliciete kritiek bleven achterwege. Poetin legde deze week wel bloemen bij de kist van Gorbatsjov, die was opgesteld in het ziekenhuis waar hij overleed. In Berlijn hangen vanwege de dag van de uitvaart vlaggen halfstok. Gorbatsjov wordt in Duitsland gezien als de man achter de val van de Muur en de totstandkoming van de Duitse eenheid. De Turkse president Erdogan telefoneerde vandaag met president Poetin. Volgens het Kremlin verwees Erdogan naar de "belangrijke rol" van Gorbatsjov in de geschiedenis van Rusland en de wereld. De twee leiders spraken volgens Moskou ook over de oorlog in Oekraïne, met name over de missie van IAEA-atoomexperts naar de kerncentrale in Zaporizja.||https://nos.nl/artikel/2443129-duizenden-mensen-nemen-in-moskou-afscheid-van-gorbatsjov
2022-09-03||Vier aanhoudingen na vondst 2000 kilo illegale shisha-tabak|| In een pand in Wekerom, in de gemeente Ede, heeft de politie 2000 kilo illegale shisha-tabak in beslag genomen. Er werden ook spullen gevonden voor het maken van die tabak. Er zijn vier mensen aangehouden. Ze werden gisteren rond 23.00 uur gearresteerd in Veenendaal, op zo'n 20 kilometer van Wekerom. Het gaat om twee mannen van 24 en 27 zonder vaste woon- of verblijfplaats, een 45-jarige vrouw en een 52-jarige man, allebei uit Tiel. De vier zitten nog vast. De douane en de FIOD doen verder onderzoek naar de vondst. Ook wordt bekeken hoeveel accijns er is misgelopen.||https://nos.nl/artikel/2443128-vier-aanhoudingen-na-vondst-2000-kilo-illegale-shisha-tabak
2022-09-03||Onafhankelijk onderzoek naar stroomstoring Flevoland, tot zeker 15 september geen treinen|| Er komt een onafhankelijk onderzoek naar de grote stroomstoring in Flevoland van gisteren. Dat heeft netbeheerder Tennet bekendgemaakt. De gevolgen van de stroomstoring zijn nog steeds groot. Zo rijden er in elk geval tot 15 september geen treinen tussen Lelystad en Dronten. twittert ProRail. De stroomstoring ontstond gistermiddag bij werkzaamheden aan een hoogspanningsstation in Lelystad. Eerst was er kortsluiting, toen brak er brand uit. Normaal gaat dan de stroom automatisch van de kabels, maar nu gebeurde dat niet. De hoogspanningskabels raakten oververhit, begonnen te roken en kwamen in sommige gevallen op de grond te hangen. Omdat het veiligheidssysteem niet werkte, brak ook brand uit op een hoogspanningsstation in Dronten. Bij Swifterbant belandde rond 15.00 uur een hoogspanningskabel op de bovenleiding van het spoor. Dat had weer gevolgen voor spoorbeheerder ProRail. Een trein kwam direct tot stilstand, de 350 reizigers moesten worden geëvacueerd en zijn met de bus doorgereisd. De schade aan de bovenleiding bij Swifterbant en wijde omgeving is niet makkelijk op te lossen. "Het incident heeft ervoor gezorgd dat er in korte tijd een enorme hoeveelheid stroom door onze systemen is gegaan. Hierdoor zijn kabels en schakelaars doorgebrand. In zowel een onderstation als schakelstation is er veel schade aan apparatuur", laat ProRail weten. Aanvankelijk werd gezegd dat er dit weekeinde geen treinen zouden kunnen rijden tussen Lelystad en Dronten. Nu zegt ProRail dat herstel veel langer gaat langer duren. "Het duurt nog weken", aldus een woordvoerster in het NOS Radio 1 Journaal. De gevolgen beperkten zich niet tot het spoor. Zo moest wegens beschadigde stroomkabels de snelweg A6 in beide richtingen tijdelijk dicht tussen Emmeloord en Lelystad. Dat leverde lange files op. Ook een provinciale weg bij Dronten moest dicht omdat daar een stroomkabel op de weg lag, die afsluiting duurde tot aan het middaguur vandaag. Particulieren klagen ondertussen over doorgebrande kookplaten, modems en andere huishoudelijke apparaten. Op beelden van gisteren is te zien dat de draden snel heet worden bij verdeelstation in Dronten en doorzakken: Het is nog niet duidelijk wie het onafhankelijk onderzoek gaat uitvoeren, zegt een woordvoerder van Tennet bij Omroep Flevoland. Wel is duidelijk dat het zich zal concentreren op de vraag waarom de stroom niet automatisch van de kabels ging. "Er wordt voortdurend aan het stroomnet gewerkt en 99 van de 100 keer gaat het goed", zei hoogleraar Electrical Engineering aan de TU Eindhoven Han Slootweg gisteren al. "Er komt ook wel vaker kortsluiting voor, maar net als thuis de aardlekschakelaar alles uitschakelt bij kortsluiting, gebeurt dat op grotere schaal ook in zo'n hoogspanningsstation, en dat gaat binnen tienden van seconden", aldus Slootweg. Maar dat lijkt dus deze keer niet te zijn gebeurd. Ook een tweede back-upsysteem liet het afweten. Resultaten van het onderzoek worden op z'n vroegst over enkele weken verwacht, aldus de woordvoerder van Tennet.||https://nos.nl/artikel/2443125-onafhankelijk-onderzoek-naar-stroomstoring-flevoland-tot-zeker-15-september-geen-treinen
2022-09-03||Britse meesteroplichter aangehouden in België voor aanrijden agenten|| In België is een Brit opgepakt voor het aanrijden van twee agenten in Frankrijk, melden Vlaamse media. Het gaat om de 51-jarige Robert Hendy-Freegard, een notoire oplichter wiens verhaal meer dan eens werd behandeld in films en documentaires. De Brit was acht dagen lang spoorloos nadat hij de agenten had aangereden. De politie was vorige week bij zijn huis in Vidaillat, in het midden van Frankrijk, waar de man en zijn partner een hondenfokkerij hebben. Volgens de politie was die illegaal. Toen agenten de Brit om zijn papieren vroegen, gaf hij gas en reed de twee politiemensen omver, schrijft De Morgen. De agenten kwamen op de motorkap terecht, een van hen liep botbreuken op in het gezicht. Gisteren werd Hendy-Freegard aangehouden in Groot-Bijgaarden, aan de westkant van Brussel. De Brit wordt voorgeleid bij de onderzoeksrechter en de raadkamer bepaalt of hij wordt overgeleverd naar Frankrijk. Robert Hendy-Freegard liet als oplichter een spoor van vernieling na. Hij deed zich jarenlang voor als spion van de Britse geheime dienst MI5 en troggelde vrouwen zo meer dan 1 miljoen pond af. De Brit werd in 2005 veroordeeld tot levenslang voor oplichting en kidnapping. Vier jaar later kwam hij op vrije voeten omdat een hogere rechter vond dat hij de vrouwen niet tegen hun wil vasthield en er dus geen sprake was van kidnapping. In 2015 ging hij in Frankrijk wonen. Over de oplichtingspraktijken verscheen deze zomer de film Rogue Agent met James Norton en Gemma Arterton en begin dit jaar kwam de Netflix-documentaire The Puppet Master: Hunting the Ultimate Conman uit.||https://nos.nl/artikel/2443121-britse-meesteroplichter-aangehouden-in-belgie-voor-aanrijden-agenten
2022-09-03||Vanavond tweede lanceerpoging met NASA's mega-maanraket || Vanavond tussen 20.17 en 22.17 uur gaat NASA opnieuw proberen de Artemis I-raket te lanceren voor een reis naar de maan. De eerste poging met de onbemande raket, afgelopen maandag, werd afgebroken vanwege technische problemen met een van de raketmotoren. Die zijn volgens de ruimtevaartorganisatie nu opgelost. Of het vanavond wel lukt is verre van zeker. Als er geen nieuwe technische issues opduiken, kan het weer nog dwarszitten. Bij harde wind of onweer in de buurt gaat de lancering niet door. Zoals het er nu uitziet is de kans op gunstige weersomstandigheden rond de 60 procent. Er worden regen- en onweersbuien verwacht langs de kust van Florida. Maandag werd de lancering afgeblazen toen het de vluchtleiding niet lukte om een van de vier RS-25-raketmotoren, helemaal onder aan de raket, ver genoeg af te koelen voor de lancering. Dat koelen gebeurt met superkoud waterstof. NASA-ingenieurs schrijven de mislukking toe aan een falende temperatuursensor. De motor koelde waarschijnlijk wél genoeg af, maar de sensor mat dat niet goed. De kapotte sensor vervangen terwijl de raket op het lanceerplatform staat is lastig. Om het probleem vanavond voor te zijn, begint het koelen van de motoren ruim een half uur eerder dan bij de vorige poging. Als ingenieurs zien dat het probleem opnieuw optreedt, kunnen ze ervoor kiezen toch door te gaan met aftellen - tenminste, als ze ervan overtuigd zijn dat de haperende sensor het probleem veroorzaakt. Een ander probleem maandag was een waterstoflek in een van de brandstofslangen naar het Space Launch System, zoals het 98 meter hoge gevaarte officieel heet. De oorzaak van dat euvel was maandag al gevonden en lijkt te zijn opgelost. Als Artemis I vanavond gelanceerd wordt, is dat het begin van een missie van ruim 37 dagen. De eerste trap van de raket (het onderste deel) zal NASA's Orion-capsule in een baan om de aarde brengen, waarna een tweede trap het ruimteschip gaat versnellen voor de reis naar de maan. De onbemande missie van Artemis I is bedoeld om de systemen van het Space Launch System, de Orioncapsule en de Europese servicemodule van Orion te testen. Met de volgende missie (Artemis II), gepland in 2024, gaan wel vier astronauten mee. Pas met Artemis III zal een maanlanding worden geprobeerd. Met deze eerste Artemis-vlucht reizen dus geen astronauten mee, maar wel drie poppen. Die gaan de vibraties, G-krachten en straling onderweg meten die de echte maanreizigers bij volgende missies te verduren krijgen. Ook gaan er tien kleine satellietjes mee die in een baan om de maan worden gebracht voor onderzoek. Zo gaat de Lunar IceCube op zoek naar water en andere grondstoffen die astronauten in de toekomst zouden kunnen gebruiken. Een andere satellietje gaat mogelijke landingsplaatsen op de maan in kaart brengen en de Japanse minisatelliet Omotenashi moet een minilandertje neerlaten op het maanoppervlak.||https://nos.nl/artikel/2443116-vanavond-tweede-lanceerpoging-met-nasa-s-mega-maanraket
2022-09-03||Monumentenclubs vinden geen gehoor: Spookslot tegen de vlakte|| Een ultieme poging om de sloop van het Spookslot in de Efteling tegen te houden, is mislukt. De gemeente voelt er niets voor om de attractie op de monumentenlijst te plaatsen zoals het Cuypersgenootschap en de werkgroep Nostalgische Efteling willen. Dat betekent dat de sloop maandag kan beginnen. "We hebben een uiterst zorgvuldige belangenafweging gemaakt", zegt wethouder Riekje van Vugt-Buter van Loon op Zand bij Omroep Brabant. "Als gemeente moeten we cultuurhistorisch waardevolle objecten beschermen. Anderzijds beperkt een monumentale aanwijzing niet alleen het eigendomsrecht maar ook de bedrijfsvoering van de Efteling." De Efteling maakte eerder dit jaar bekend van het Spookslot af te willen. Het 44-jaar oude Keltische kasteel waar spoken op muziek van Camille Saint-Saëns 'tot leven komen' is al een tijdje de minst gewaardeerde attractie van het pretpark en doet gedateerd aan. Op dezelfde plek moet een nieuwe, moderne attractie komen. "Met de sloop van het Spookslot berooft de Efteling zich van haar ziel", betoogde werkgroep Nostalgische Efteling, die in korte tijd bijna 10.000 handtekeningen wist te verzamelen tegen de sloop. "Zo'n mooi gebouw heeft onderhoud nodig, maar geen einde!" Het Cuypersgenootschap, dat zich inzet voor het behoud van bouwkundig erfgoed uit de negentiende en twintigste eeuw, vindt dat het Spookslot onderdeel vormt van het cultuurhistorisch erfgoed van Nederland en behouden dient te blijven. Het genootschap riep de gemeente op om het op de monumentenlijst te plaatsen. Gebeurt dat, dan mag het niet zomaar worden gesloopt, luidde de oproep.  Maar de gemeente besloot gisteravond om het niet te doen, omdat de Efteling dan te veel aan banden wordt gelegd in zijn bedrijfsvoering. Er komt ook geen nieuw onderzoek naar de noodzaak van de sloop zoals de gemeentelijke commissie Ruimtelijke Kwaliteit (CRK) van Loon op Zand had voorgesteld. De wethouder: "De suggestie van de CRK om externe expertise in te winnen nemen we niet over. Dat kost namelijk tijd. En die tijd is er simpelweg niet. Er zit geen monumentale bescherming op het Spookslot en dat geeft de Efteling het recht om, per maandag, te beginnen met de sloop." Voor de fans van het Spookslot is het dus nu of nooit. Ze komen al de hele week in drommen. Vooral afgelopen maandag was het druk. Toen begon de verkoop van een boek over het Spookslot en een speciale Spookslotpin. De eerste druk van het boek was snel uitverkocht. Een aantal exemplaren dook even later ver boven de vastgestelde verkoopprijs op op Marktplaats. Dit is het laatste weekeinde dat het Spookslot open is. Dat trekt veel bezoekers:||https://nos.nl/artikel/2443115-monumentenclubs-vinden-geen-gehoor-spookslot-tegen-de-vlakte
2022-09-03||Eervol ontslag voor slachtoffer 'trouwstoetmepper': 'Hoofdpijn is standaard'|| Drie jaar nadat hij van achteren werd neergeslagen door de 'trouwstoetmepper' is het afgelopen met de loopbaan van de Rotterdamse politieagent Gert Jan de Jonge (41). Hij heeft ernstig hersenletsel overgehouden aan de klap en kan niet meer normaal functioneren. "Normaal word je na twee jaar ziek zijn afgekeurd. De politie hangt er een derde jaar aan. Nu ga ik met ontslag", zegt De Jonge bij Rijnmond. "Eervol ontslag." Het was afgelopen woensdag precies drie jaar geleden dat De Jonge bij een trouwstoet werd geroepen die overlast veroorzaakte in Rotterdam. De automobilisten hielden zich niet aan de verkeersregels en toeterden luidruchtig. Toen de agent een aantal auto's aan de kant had gezet, werd hij van achteren neergeslagen door een broer van de bruid. Die man werd later veroordeeld tot een jaar cel en behandeling in een kliniek voor gedragsstoornissen, De Jonge was 39 toen hij werd neergeslagen. Hij had de politie-doorstroomopleiding (hbo) met succes afgerond en zijn master bestuurskunde gehaald. De onregelmatigheid van het politiewerk sprak hem aan. "Het ging op en af. Soms in het weekend werken, maar dan was je op maandag weer vrij", zegt hij nu. "Ik wilde leuke mooie dingen doen binnen de politie. Dat is mij afgepakt. Ik zie mijn oude klasgenoten stappen maken, dat gaat mij niet meer gebeuren." De agent is een schim van zichzelf. "Ik heb vaak weinig energie, moet mijn pauzetjes nemen. Ik kan nooit snelle tv-beelden zien. De hoofdpijn is standaard. Ik wil niet overdrijven, het is geen migraine, maar toch", zegt hij. Dagelijks slikt De Jonge pijnstillers. Om het leven en de hoofdpijn draaglijker te maken, probeert De Jonge lawaai en te veel prikkels te voorkomen. De benzineauto is ingeruild voor een elektrische. Ook draagt hij een koptelefoon en/of oordopjes om geluid buiten te sluiten. De Jonge merkt dat zijn omgeving ook worstelt met de gevolgen van 'zijn' klap. "Mensen durven mij niet altijd aan te spreken. Ik ga nauwelijks naar verjaardagen. Op de verjaardag van mijn vrouw probeerde ik het, door af en toe weg te lopen en te rusten, vol te houden. 'Dan gaat het toch best goed?' zeggen ze dan. Ja, de dag zelf trek ik nog wel. Daarna ben ik een week ziek." Het gaat dus niet goed met hem. Maar kwaad op de dader is De Jonge niet meer. "Ik had boos kunnen blijven. Daar heeft de dader geen last van, mijn omgeving en ik wel. Die emotie kan ik er niet bij hebben en wil ik er niet bij hebben. Ik vraag me wel af: heeft dit hem de ogen geopend of zit hij na een volgende zaak alweer vast? Ik ben benieuwd hoe het met hem gaat. Is hij onder behandeling?" Zijn carrière is voorbij, al denkt De Jonge vroeg of laat weer aan het werk te kunnen. "Ik wil me graag zinvol voelen. Zeg nou zelf: 42 is te jong om thuis te zitten", stelt hij. "Ik wil me er niet bij neerleggen dat het over is. Ik hoop beter te worden, al weet ik dat bepaalde functies onmogelijk zijn en fulltime werken niet meer kan. Daarom hoop ik de band met politie te houden."||https://nos.nl/artikel/2443114-eervol-ontslag-voor-slachtoffer-trouwstoetmepper-hoofdpijn-is-standaard
2022-09-03||Nord Stream 1 dicht, Gazprom levert wel gas aan Europa via andere leiding|| Er stroomt vandaag nog steeds Russisch gas naar Europa. Gisteren werd duidelijk dat Nord Stream 1 langer dicht blijft, vanwege een lek. Volgens persbureau Reuters heeft Gazprom de levering via een andere leiding iets opgeschroefd. Door de Yamal-leiding die door Oekraïne loopt ging gisteren nog 41,3 miljoen kubieke meter gas. Vandaag was dat 42,7 miljoen kubieke meter. Dat is echter lang niet voldoende om het wegvallen van het gas door Nord Stream 1 te compenseren. Door die leiding stroomt ongeveer 33 miljoen kubieke meter gas per dag naar Europa. De Nord Stream 1 is sinds woensdag dicht vanwege onderhoud, waardoor er geen gas meer doorheen stroomt. Vandaag zou hij weer opengaan, maar gisteren werd bekend dat dat niet doorgaat. Volgens staatsbedrijf Gazprom lekt er olie bij een compressorstation. Internationaal zijn er twijfels over die uitleg. De Europese Commissie zegt dat Gazprom de kraan onder valse voorwendselen heeft dichtgedraaid: "Het is opnieuw een bevestiging van zijn onbetrouwbaarheid als leverancier", schrijft een woordvoerder op Twitter. Volgens voorzitter van de Europese Raad Charles Michel is het geen verrassing wat Gazprom doet. Hij noemt het een extra stimulans naar "energieonafhankelijkheid" van Rusland: Minister voor Klimaat en Energie Jetten zegt dat het "de volgende zet is in het machtsspel van Rusland op energiegebied". Hij benadrukt dat de komende dagen moet blijken wat "deze Russische actie" voor de energieprijzen betekent. Volgens de Duitse turbinefabrikant Siemens is het helemaal niet nodig om vanwege het lek de leiding helemaal af te sluiten. Een olielek zou de werking van een turbine niet beïnvloeden. Ook is volgens Siemens een reparatie een routineklus en zijn er in het compressorstation nog genoeg andere turbines beschikbaar om gas door Nord Stream 1 te laten stromen. In juli was er ook al een tijdelijke stop vanwege onderhoud. Gevreesd werd dat Rusland de gasleveringen niet zou hervatten, maar dat gebeurde toen wel. Gazprom heeft nog niet aangekondigd wanneer er nu weer gas door Nord Stream 1 kan stromen. Ondertussen worden de Europese en ook de Nederlandse gasopslagen verder gevuld met gas uit andere landen. Jetten verwacht dat binnen een week de Nederlandse opslagen het Europese vullingsdoel van 80 procent hebben bereikt. "Zo zijn we nog beter voorbereid op mogelijke tegenslagen", zegt de minister.||https://nos.nl/artikel/2443110-nord-stream-1-dicht-gazprom-levert-wel-gas-aan-europa-via-andere-leiding
2022-09-03||Verdachte ongeluk Oud Gastel reed te hard || De gehuurde zwarte Mercedes die gisteren betrokken was bij het ongeluk in Oud Gastel waarbij twee vrouwen en twee kinderen verongelukten, heeft te hard gereden. Dat concluderen politie-experts in het onderzoek, dat nog steeds aan de gang is. De 27-jarige bestuurder uit Roosendaal, die na het ongeluk is opgepakt en nog steeds vastzit, reed op hoge snelheid naar de kruising waar het misging. De man, die met twee anderen in de auto zat, is direct na het ongeluk getest op alcohol en drugs. Die resultaten waren negatief. Op de weg waar het ongeluk gebeurde mag 50 kilometer per uur worden gereden. Hoe veel harder de man reed is niet duidelijk. Het meisje van 9 dat gewond raakte bij het ongeluk, is buiten levensgevaar. Haar moeder (42) overleefde het ongeluk niet. Dat geldt ook voor een moeder van 39, haar dochter van 10 en haar zoon van 8. Allen kwamen uit Bosschenhoofd, in Noord-Brabant, niet ver van Oud Gastel. De inzittenden van de andere auto zijn volgens de politie "nagenoeg ongedeerd". Waardoor de twee auto's precies op elkaar zijn gebotst op de Blauwhekken, is nog niet duidelijk. Vooralsnog gaat de politie ervan uit dat de zwarte Mercedes met de bestuurder uit Roosendaal in botsing is gekomen met de Toyota met de vrouwen en kinderen. De Mercedes had een Duits kenteken. Duidelijk is ook dat de stoplichten uit stonden op het punt waar het gebeurde. Die stonden te knipperen. "Dat heeft er mogelijk ook mee te maken, daar kijken we ook naar." Burgemeester Roks zei al voordat bekend was geworden of er bij dit ongeluk te hard was gereden tegen Omroep Brabant dat het steeds vaker voorkomt dat jonge mannen met gehuurde auto's "keihard door de gemeente rijden". Daar is hij verontwaardigd over. "Onze gemeente moet juist een veilige plek zijn voor onze inwoners en onze kinderen in het bijzonder." De weg bij het industrieterrein waar het gebeurde en een groot gebied eromheen - ook afritten - zijn voorlopig nog afgesloten en de politie doet sporenonderzoek, met onder meer drones. Ook worden camerabeelden rond de plek van het ongeluk opgevraagd en bekeken. De politie prijst de omstanders die meteen na het ongeluk te hulp schoten. Een aantal van hen heeft geholpen met reanimeren en eerste hulp verlenen. "Hoewel het achteraf niet heeft mogen baten, wil ik toch een hele dikke pluim geven voor die mensen. Stel je namelijk voor: er kwamen eerst twee motoragenten ter plaatse en dan heb je te weinig handen. Zij zijn heel erg geholpen door de omstanders met reanimeren", aldus een woordvoerder. De twee kinderen die verongelukten zaten afgelopen schooljaar op basisschool 't Bossche Hart in Bosschenhoofd, meldt Omroep Brabant. Leraren komen vandaag samen om het nieuws te verwerken. "De emoties lopen hoog op, ook bij de leerkrachten", zegt Lex Polman van de koepel waar de school onder valt. Burgemeester Roks was vanochtend op bezoek op de school.||https://nos.nl/artikel/2443109-verdachte-ongeluk-oud-gastel-reed-te-hard
2022-09-03||Geen compensatie voor spaarders die te laat protesteerden tegen spaartaks|| Er komt geen compensatie voor spaarders die geen of te laat bezwaar hebben gemaakt tegen de spaartaks. Haagse bronnen bevestigen een bericht daarover van RTL Nieuws. De Hoge Raad bepaalde eind vorig jaar dat deze belastingheffing, die gebaseerd is op een 'fictief rendement' op vermogen, in strijd is met Europese regels. Voor veel spaarders is het werkelijke rendement veel lager dan waarvan de Belastingdienst uitging. Maar de overheid hoefde van de hoogste rechter alleen mensen te compenseren die op tijd tegen de heffing hadden geprotesteerd. Het kabinet kondigde in het voorjaar aan dat het 2,8 miljard euro uittrekt om de bezwaarmakers te compenseren. Dat zijn er zo'n 60.000. Maar staatssecretaris Van Rij sloot toen toch een tegemoetkoming niet uit voor mensen die geen of te laat bezwaar hadden gemaakt, hoewel het kabinet daar juridisch dus niet toe verplicht is. "Ik begrijp het gevoel dat als je geen bezwaar hebt gemaakt, je nu naast het net vist", zei Van Rij. Het kabinet heeft nu besloten dat zo'n 'brede' compensatie er niet komt. Daarbij speelt een belangrijke rol dat het de schatkist miljarden euro's extra zou kosten, terwijl Financiën toch al voor grote uitgaven staat. Deze week werd bekend dat het kabinet met een pakket maatregelen van 15 miljard komt om de koopkracht te 'stutten'. Op Prinsjesdag (20 september) worden de details van de maatregelen bekend, ook die over de spaartaks.||https://nos.nl/artikel/2443107-geen-compensatie-voor-spaarders-die-te-laat-protesteerden-tegen-spaartaks
2022-09-03||Agenten vermoord in Colombia, zwaarste aanslag sinds aantreden nieuwe president|| Bij een aanslag in het westen van Colombia zijn zeven politieagenten gedood. Ze reden met een auto in een hinderlaag met explosieven, waarna ze werden doodgeschoten. Over de daders is nog niets bekend, maar in het gebied zijn groeperingen actief die worden gezien als overblijfselen van de voormalige extreemlinkse rebellengroep FARC. Die guerrillabeweging legde in 2017 de wapens neer, maar een deel van de groep - zo'n 2400 strijders - wijst het vredesakkoord dat de FARC in 2016 met de Colombiaanse regering sloot af en vecht nog altijd door. De aanval op de politieagenten is de zwaarste aanslag sinds de inauguratie van president Gustavo Petro, de eerste linkse president van het land, een maand geleden. Hij probeert een definitief einde te maken aan de strijd die zijn land al bijna zestig jaar verscheurt. Het geweld tussen de regering, extreemlinkse guerrillabewegingen, extreemrechtse paramilitaire organisaties en de vele drugsbendes in het land heeft in de afgelopen decennia aan bijna een half miljoen mensen het leven gekost. Petro, die als oud-lid van de voormalige guerrillagroep M-19 vredesgesprekken op gang probeert te krijgen met het extreemlinkse Nationaal Bevrijdingsleger (ELN), veroordeelt het geweld. "Ik wijs de aanval met explosieven in San Luis, Huíla, krachtig af. Deze daden zijn pure sabotage van de vrede." Hij is met zijn minister van Defensie afgereisd naar Neiva, in Huíla, voor een veiligheidsoverleg.||https://nos.nl/artikel/2443102-agenten-vermoord-in-colombia-zwaarste-aanslag-sinds-aantreden-nieuwe-president
2022-09-03||Hotellinnen wordt mode op Amsterdam Fashion Week|| Vintage, pre-owned en tweedehandskleding: het zijn al lang geen noviteiten meer in de modewereld. Maar er zijn ook merken en ontwerpers die een stap verder gaan om te verduurzamen. Deze week showden tijdens de Amsterdam Fashion Week (AMF) Nederlandse modebedrijven upcycled producten, waarmee ze internationaal succes boeken. Onder hen ontwerpers zoals 1/OFF Paris, Ronald van der Kemp en Duran Lantink. Het evenement wordt twee keer per jaar gehouden. Naast grootheden als Viktor & Rolf en Claes Iversen, laten veel jonge ontwerpers er hun collectie zien. Zo werkt het Amsterdamse label Martan met hotellinnen dat niet meer bruikbaar is, bijvoorbeeld omdat er vlekken of gaatjes in zitten. Dat wordt vaak weggegooid, terwijl het van hoge kwaliteit is. Denk aan damasten tafelkleden of geweven lakens, die worden bewerkt en vermaakt tot mode-items. "Je ziet nu dat scholen en mode-academies steeds meer doen aan upcyclen. Als modestudenten leren hoe je met bestaande kledingstukken nieuwe ontwerpen kan maken is dat een goede ontwikkeling" zegt mode-ontwerper Duran Lantink, wiens collectie volledig bestaat uit geupcyclede items van grote modehuizen. Lantink laat zien hoe hij zijn items samenstelt, zoals een jas die hij voor zangeres Billie Eilish maakte: "De Fashionweek in Amsterdam is, in vergelijking met de grote fashionsteden Londen, Parijs, Milaan en New York kleinschalig, maar ook heel bijzonder. Die blinkt uit in aparte presentaties waarbij circulaire mode een belangrijk thema is", zegt Georgette Koning, hoofdredacteur van modemagazine Mirror Mirror. "We weten met zijn allen dat de mode-industrie zeer vervuilend is. Iedereen is zich er bewust van dat we moeten veranderen. Een kleine verandering met zijn allen, is een grote verandering", voegt directeur Danie Bles van Amsterdam Fashion Week daaraan toe. "Het is een belangrijke beweging die is ingezet omdat we niet anders kunnen, en waar we allemaal in meegaan. Het brengt verrassende creatieve processen met zich mee." Ook merken voor het grotere publiek doen aan upcycling. Het Nederlandse merk Scotch & Soda had in 2020 een upcycling project, waarbij van kleding uit oude collecties nieuwe ontwerpen werden gemaakt. En H&M was het eerste grote fastfashion-merk waar je kleding kunt laten repareren en vermaken tot een nieuw stuk. De wereldwijde mode-industrie is slecht voor het milieu. Adviesorganisatie Milieu Centraal concludeert dat de industrie jaarlijks verantwoordelijk is voor 4 procent van de wereldwijde koolstofuitstoot, meer dan het totale vliegverkeer wereldwijd, zo blijkt uit cijfers. "Ook is er kans op watervervuiling bij het verven en afwerken van textiel", legt woordvoerster Lara Peters van Milieu Centraal uit. Volgens haar helpt de trend van het upcyclen, maar blijft het hun advies om minder te kopen. "Je kunt bijna 40 kg CO2 per jaar besparen door zes kledingstukken minder te kopen. Als iedere Nederlander dat zou doen scheelt het net zoveel CO2-uitstoot in een jaar als 85.000 keer met de auto rond de wereld."||https://nos.nl/artikel/2443101-hotellinnen-wordt-mode-op-amsterdam-fashion-week
2022-09-03||Reacties op poleposition van Verstappen • Q2 kort stilgelegd door fakkel|| Ook in een langere reactie toont Max Verstappen zich uiteraard zeer tevreden met zijn poleposition. Hiermee sluiten we het liveblog over de Grand Prix in Zandvoort voor vandaag. Morgenochtend zijn wij terug en blikken wij vooruit op de race, die om 15.00 uur begint. Fijne avond! Ook George Russell van Mercedes is niet blij met het feit dat er een fakkel op de baan werd gegooid, waardoor de kwalificatie even stil moest worden gelegd. "De sfeer hier is absoluut de beste van het hele seizoen. Je merkt aan alles dat men hier tijd, energie en geld in heeft gestoken om er een echt evenement van te maken. Maar het is zo jammer voor alle andere fans dat de sessie door zo iemand tien minuten stil komt te liggen. Dat mag niet gebeuren: het is levensgevaarlijk." Russell benadrukt dat hij enorm geniet van de Nederlandse racefans. "Het zou daarom ook zonde zijn als ze verbannen worden. Maar fans moeten het voor iedereen aangenaam houden en niet vergeten dat dingen op de baan gooien voor de rijders echt heel gevaarlijk is." Het lijkt zo lekker makkelijk, met de fiets naar de Grand Prix, maar dat viel voor fietsers van IJmuiden naar Zandvoort toch wat tegen. De snellere duinenroute is namelijk afgesloten. "We konden vanaf ons hotel in IJmuiden 20 kilometer om de duinen heen fietsen, of 7 kilometer over het strand fietsen", zegt een man tegen NH Nieuws. "We hebben kozen voor dat laatste, maar dit ploegen door het zand is wel erg zwaar. Het was een hele tocht, hopelijk zijn we nog op tijd voor de derde vrije training." Ook een aantal andere fietsers koos ervoor om te fietsen door het zand, is te zien bij NH Nieuws. Het was al vroeg druk rond de Johan Cruijff Arena, omdat er tussen 14.15 en 20.30 uur geen treinen stoppen op station Bijlmer Arena. Vele Ajaxfans waren daarom ruim voor de aftrap van 16.30 uur bij het stadion. Vanavond zijn ook twee concerten in het gebied, met tienduizenden bezoekers. Omdat vanwege de F1-kwalificatie ook vele duizenden mensen uit Zandvoort langs het station reizen is besloten dat treinen niet op het station stoppen. Bij station Duivendrecht stoppen minder treinen om dezelfde reden. De prestatie van Mick Schumacher sneeuwt wat onder door al het Max Verstappen-nieuws, maar hij reed een uitstekende kwalificatie en eindigde op de achtste plaats.  Na afloop deelde de Haas-coureur petten uit aan gelukkige fans. Bekijk hier de samenvatting van de kwalificatie en een analyse van oud-F1-coureur Jan Lammers. Christian Horner, teambaas van Red Bull, keek met veel waardering naar de prestatie van Max Verstappen, die poleposition onder de neus van Charles Leclerc weg wist te kapen.  Ook oud-wereldkampioen Damon Hill geeft zijn mening over het 'fakkelincident'.  Hij grapt dat oranje flares verboden zouden moeten worden. Het woord flares betekent in het Engels zowel rookfakkels als broek met wijde pijpen. Max Verstappen werd na zijn poleposition gefeliciteerd en opgetild door kickbokskampioen Rico Verhoeven. De kwalificatie lag kort stil vanwege een rookfakkel op het circuit. Verstappen noemt de actie van de fakkelgooier "dom". "Zo stom om dat te doen. Het is voor niemand goed. Je wordt eruit gegooid en de sessie wordt gestopt, want het is gevaarlijk. Doe het gewoon niet." Charles Leclerc was heel dicht bij poleposition, maar zag Verstappen op de valreep de snelste tijd klokken. "Het scheelde heel, heel weinig. Max reed een geweldige ronde aan het einde." Toch is de Ferrari-coureur tevreden met de kwalificatie. "Onze auto werd met de sessie beter. In het begin was ik bezorgd, want Max was op oude banden al zoveel sneller. In de derde sessie kwam het wel allemaal samen voor ons. De laatste ronde was goed genoeg voor P2." "Het is super om zo veel oranje op de tribunes te zien", vertelt een blije Verstappen. Hij bedankt de fans en krijgt uit handen van Rico Verhoeven de trofee voor het behalen van poleposition. "Het is ongelofelijk. Zeker na gisteren", zegt de Nederlander. "Dat was een moeilijke dag. het hele team heeft hard gewerkt om het tij te keren. We hadden vandaag weer een snelle auto, maar het was heel spannend."  Max Verstappen doet het en pakt poleposition! Met een geweldige laatste run verbetert hij de tijd van Leclerc.  Na een paar minuten in de pits rijden de coureurs de baan weer op voor een laatste poging om een verbeterde tijd neer te zetten. Charles Leclerc is nét sneller (0.095) dan Verstappen en klokt de snelste tijd. Lewis Hamilton was iets langzamer.  Max Verstappen rijdt de beste tijd van het weekend tot nu toe: 1.10,515. De derde en beslissende kwalificatiesessie is van start gegaan. Max Verstappen is als eerste de baan op. De tweede kwalificatiesessie lag even stil vanwege een fakkel op de baan. De gooier van de rookfakkel is inmiddels verwijderd van de tribune, meldt Viaplay.  Het gebruik van rookfakkels door publiek is officieel verboden op F1-circuits. In Zandvoort werd het publiek daarvan op de hoogte gesteld via matrixboorden buiten het circuit. Ook wordt het omgeroepen tijdens de kwalificatie. Hoewel gebruik verboden is, smokkelen fans op veel circuits de fakkels naar binnen. Vorig jaar was tijdens de race in Zandvoort op sommige momenten een enorme oranje walm te zien boven het circuit vanwege de fakkels. De tweede kwalificatiesessie is afgelopen en Max Verstappen heeft de derde tijd geklokt. Sainz en Russell waren iets sneller.  Afvallers zijn Gasly, Ocon, Alonso, Zhou en Albon. Schumacher zet knap de negende tijd neer.  Met nog een paar minuten te gaan knokken Alexander Albon en Pierre Gasly om een plek in Q3. In de top is niets veranderd.  De duiven op Zandvoort zijn niet bang uitgevallen. Ze blijven aan de rand van het circuit lopen. Diverse coureurs hebben er al iets over gezegd op hun boordradio. De marshals op de baan proberen ze af en toe te verjagen. De snelste tijd van Max Verstappen staat nog steeds. Lewis Hamilton was iets trager en klokt de tweede tijd.  Max Verstappen heeft zojuist een uitstekende tijd neergezet: 1.10,927. Ook Sergio Pérez is snel. Het is nu wachten op rondes van Mercedes en Ferrari.  De snelste rondetijd van Verstappen en Hamilton in het eerste deel van de kwalificatie was nagenoeg gelijk. De verschillen tussen alle coureurs zijn op Twitter fraai in jarentachtigstijl in beeld gebracht door F1Visualized: Q2 is hervat en Max Verstappen is de eerste die de baan op is gegaan.  Er is een rode vlag omdat er een oranje rookfakkel, die verboden zijn op het circuit, op de baan is geworpen. Er wordt nu dus even niet gereden. Het is vooral voor Alexander Albon erg vervelend, want hij was al aan zijn eerste ronde bezig. Om 15.32 wordt de sessie hervat. Het tweede gedeelte van de kwalificatie is onderweg. Het eerste deel van de kwalificatie (Q1) zit erop. De snelste tijd is voor Verstappen (1.11,317) De rijders die afvallen zijn Nicholas Latifi, Daniel Ricciardo, Kevin Magnussen en Valtteri Bottas. Ook Sebastian Vettel haalt Q2 niet, hij leek in zijn laatste run goed op weg, maar schoot van de baan af. Max Verstappen is tot nu toe het snelst. Sebastian Vettel reed de zestiende tijd en moet dus flink gas geven om Q2 te halen.  Charles Leclerc was 0.126 langzamer dan Verstappen.  Bijna leek Max Verstappen balans te verliezen bij het ingaan van de twaalfde bocht. Het liep uiteindelijk goed af. Verstappen heeft de snelste tijd nog steeds in handen. ||https://nos.nl/liveblog/2443092-reacties-op-poleposition-van-verstappen-q2-kort-stilgelegd-door-fakkel
2022-09-03||Wekdienst 3/9: Tweede poging lancering maanraket • Kwalificatie F1 Zandvoort|| Goedemorgen! Er wordt vandaag een tweede poging gedaan om een onbemande maanraket te lanceren, en op het circuit van Zandvoort worden de kwalificaties van de Formule 1 gereden.  Eerst het weer: Opnieuw een zomerse dag met veel zon. In het zuiden kan het bewolkt zijn, in het uiterste zuiden kan ook een enkele bui vallen. Het wordt 24 graden in het noorden tot 27 graden landinwaarts.  Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De Verenigde Staten zijn van plan wapens te leveren aan Taiwan. Volgens het ministerie van Defensie gaat het onder meer om zestig anti-scheepsraketten en honderd luchtdoelraketten, ter waarde van omgerekend 1,1 miljard euro. De deal is nog niet rond, het Congres moet er nog over beslissen. China is woedend op het plan. Volgens een woordvoerder van de Chinese ambassade in de VS kan de wapenlevering "de betrekkingen tussen Washington en Peking ernstig in gevaar brengen". De spanningen tussen de VS en China over Taiwan zijn opgelopen sinds het bezoek van de voorzitter van het Huis van Afgevaardigden Pelosi aan het eiland vorige maand. China zag dat als een provocatie. En het kon wel eens haar laatste wedstrijd in haar professionele carrière zijn geweest. Tennisster Serena Williams is op de US Open in de derde ronde uitgeschakeld. Ze verloor in drie sets van de Australische Ajla Tomljanovic. Drie weken geleden hintte Williams al op een afscheid. De 40-jarige Amerikaanse zei toen dat het tijd was voor een nieuwe fase in haar leven. Of het echt haar laatste wedstrijd was, liet ze op de persconferentie na haar uitschakeling in het midden. Op de vraag of ze haar pensioen uitstelt antwoordde ze: "Nee, maar je weet het nooit zeker." Het Twitter-account van de US Open nam alvast een voorschot op het afscheid van Williams: Fijne dag!||https://nos.nl/artikel/2443091-wekdienst-3-9-tweede-poging-lancering-maanraket-kwalificatie-f1-zandvoort
2022-09-03||Zo groot was de rol van Gorbatsjov bij de val van de Muur|| Michaïl Gorbatsjov, die vandaag in Moskou wordt begraven, was nergens zo populair als in Duitsland. 'Gorbi' werd gezien als de man achter de val van de Berlijnse Muur en de totstandkoming van de Duitse eenheid, maar hoe terecht is dat? Na de Koude Oorlog is de mythe ontstaan dat de val van de Berlijnse Muur de verdienste is van de Amerikaanse oud-president Ronald Reagan, die regeerde van 1981 tot 1989. Het gaat terug op een gebeurtenis die destijds maar weinig publiciteit kreeg. De Amerikaanse president riep op 12 juni 1987 bij de Brandenburger Tor Gorbatsjov op de Muur neer te halen. "Secretaris-generaal Gorbatsjov, als u vrede wilt, als u welvaart wilt voor de Sovjet-Unie en Oost-Europa, als u vrijheid wilt, kom naar deze poort!" Bekijk de toespraak van Reagan met de legendarische woorden: "Mr. Gorbachev, open this gate, mr. Gorbachev, tear down this wall!" Ruim twee jaar later werd de Muur inderdaad neergehaald, maar er is geen aanwijzing dat de speech van Reagan daarbij een rol heeft gespeeld. Gorbatsjov reageerde er in elk geval niet op en het Sovjet-persbureau TASS kwalificeerde de toespraak als een oorlogszuchtige provocatie. Voor het tweede deel van de mythe, dat Gorbatsjov de Muur vervolgens neerhaalde, is meer te zeggen. De Sovjetleider gaf weliswaar niet persoonlijk opdracht tot het openen of neerhalen van de Muur, maar zijn optreden heeft de val van de Muur wel veroorzaakt. De communistische regimes in Oost-Europa waren in de jaren 1945-1949 door Stalin geïnstalleerd en sindsdien door de Sovjet-Unie overeind gehouden. In Hongarije in 1956 en Tsjecho-Slowakije in 1968 gebeurde dat met een militaire invasie, in de DDR gebeurde het in 1953 met het neerslaan van een arbeidersopstand door de daar al aanwezige Russische tanks en in 1961 met de bouw van de Muur, waarvoor Sovjetleider Chroesjtsjov de DDR toestemming had gegeven. Het bouwwerk met tankgrachten, schietinstallaties en wachttorens rond West-Berlijn moest een eind maken aan de leegloop van de DDR en deed dat ook. Vanaf toen was het vrijwel onmogelijk voor DDR-burgers om weg te komen. Bovendien steunde de Sovjet-Unie de satellietstaten met goedkope leveranties van voedsel en goederen en met de permanente aanwezigheid van troepen. Gorbatsjov concludeerde dat de Sovjet-Unie zich dit allemaal niet kon veroorloven. Op 7 december 1988 maakte hij in een toespraak voor de Verenigde Naties duidelijk dat de communistische regimes niet langer konden rekenen op de Sovjet-Unie. Hij kondigde een grote vermindering van de troepenmacht in Oost-Europa aan en zei dat "keuzevrijheid een universeel principe is. Daarop mogen geen uitzonderingen zijn". Het was duidelijk dat de satellietstaten vrij waren hun eigen weg te gaan. Een week later nodigde in Polen de officieel nog verboden vakbond Solidariteit het regime uit voor onderhandelingen. Een half jaar later volgden verkiezingen, waarin de communisten werden weggevaagd. Vrijwel tegelijkertijd droeg de communistische partij in Hongarije zelf de dictatuur ten grave. De DDR-leiders waren absoluut niet van plan iets te veranderen, maar kwamen vooral door de veranderingen in Hongarije onder druk te staan. Hongarije had aan de Oostenrijkse grens letterlijk het IJzeren Gordijn doorgeknipt. Tienduizenden DDR-burgers probeerden van hun zomervakantie in Hongarije gebruik te maken om weg te komen, vaak met succes. Daarnaast was er vanaf september in Leipzig wekelijks een steeds massaler wordende demonstratie waarin onder het motto "Wir sind das Volk" vrijheid en democratie werd geëist. Toch leek het regime nog stevig overeind te staan toen de DDR op 7 oktober 1989 zijn veertigste verjaardag vierde. Gorbatsjov was daarbij te gast. Hij zag op de avond van 6 oktober in Oost-Berlijn een fakkeloptocht van de communistische jeugdbeweging. Honderdduizend jongeren marcheerden in blauwe uniformen langs hem en de 77-jarige DDR-leider Erich Honecker. Op de verjaardag zelf was er een militaire parade. Het zag er indrukwekkend uit: De DDR had slechts 17 miljoen inwoners, maar de gewapende strijdkrachten telden wel 1,2 miljoen man. Over de brede Karl Marx Allee trok een eindeloze stoet militairen met tanks, pantserwagens en raketten. Ze marcheerden in Pruisische ganzenpas langs Honecker en Gorbatsjov, terwijl ze hun laarzen precies gelijk op het plaveisel lieten dreunen. Maar ineens gebeurde er iets onverwachts: jongeren aan de kant riepen opstandige leuzen en "Gorbi, help ons!". Buiten het zicht van Gorbatsjov greep de geheime politie later die dag met grof geweld in. Honderden demonstranten werden in elkaar geslagen. Duizend werden er gearresteerd. Het waren de laatste stuiptrekkingen van het Oost-Duitse communisme. Gorbatsjov liet de DDR-leiders diezelfde avond weten dat hij niet zou helpen als het volk in opstand kwam. Tegen Honecker zou hij gezegd hebben dat "wie te laat komt, door het leven wordt gestraft". Een paar dagen later kreeg Honecker een hoge Chinese functionaris op bezoek. Deze vergeleek de onlusten in de DDR met de studentenopstand in China die een paar maanden eerder op het Tianmenplein in bloed was gesmoord. Honecker zag daar voor de DDR ook wel wat in, maar zonder steun van de Sovjet-Unie durfden zijn collega's het niet aan. Toen hij voorstelde met geweld een eind te maken aan de protesten in Leipzig werd hij afgezet. In de weken daarna namen de protesten dramatisch toe en verspreidden ze zich over vele steden. Op 4 november demonstreerden bijna een miljoen Oost-Duitsers in Berlijn voor onmiddellijke veranderingen. Dezelfde dag opende Tsjecho-Slowakije zijn grenzen, waardoor tienduizenden Oost-Duitsers naar het Westen ontkwamen. In paniek kondigden de Oost-Duitse leiders een nieuwe reiswet af, waardoor DDR-burgers zonder toestemming vooraf naar het westen konden reizen. Ze hoopten daarmee de druk van de ketel te halen, maar het tegendeel gebeurde. Nadat de reiswet in de vroege avond van 9 november op de televisie bekend was gemaakt, trokken mensenmenigtes naar de Muur om een vrije doortocht te eisen. De grenswachten hadden geen instructie om hen door te laten, maar een lid van het Oost-Duitse Politbureau leek op tv te suggereren dat dat per direct mocht. Tegen middernacht bezweken ze voor de druk en ging de grens open. Nog diezelfde nacht begonnen Oost- en West-Duitsers met de sloop van de Muur. Drie weken later zette de West-Duitse bondskanselier Kohl de Duitse hereniging op de agenda. Aanvankelijk hadden Frankrijk, Groot-Brittannië en Nederland grote bezwaren, maar de VS en de Sovjet-Unie stemden er vlot mee in. Vijf maanden voor de val van de Muur had Gorbatsjov in een gesprek met Kohl al laten blijken dat over hereniging te praten viel, als de Sovjet-Unie omvangrijke economische steun kreeg. Kohl kocht inderdaad Gorbatsjovs toestemming. Binnen een jaar na de val van de Muur werd de DDR opgeheven en was de Duitse eenheid een feit. Zo kwam een eind aan een korte periode van ongekende en onverwachte omwentelingen in Europa. Wie op 1 januari 1989 had voorspeld dat de Muur binnen een jaar verdwenen zou zijn, zou voor gek zijn verklaard. Europa was na meer dan veertig jaar Koude Oorlog zo gewend aan het IJzeren Gordijn en de Berlijnse Muur, dat algemeen werd gedacht dat de DDR nog tientallen jaren zou blijven bestaan, al zag haar leider Honecker er in 1989 al uit alsof zijn laatste uur had geslagen. Bekijk hier een terugblik op het jaar waarin het IJzeren Gordijn viel:||https://nos.nl/artikel/2443085-zo-groot-was-de-rol-van-gorbatsjov-bij-de-val-van-de-muur
2022-09-03||Mensen dreigen uit schuldhulpregeling te vallen door hoge energierekening|| Organisaties in de schuldhulpverlening maken zich zorgen om mensen met een regeling die door hun gestegen energierekening opnieuw in de financiële problemen komen. Als je in een schuldhulpregeling zit, moeten je inkomsten en uitgaven op orde zijn, zodat er geld overblijft om je schuld af te betalen. Maar dit dreigt nu voor mensen in zo'n regeling niet meer te lukken, doordat ze steeds meer kwijt zijn aan energie. "Het valt nu nog mee omdat mensen vaak zelf, binnen de bestaande marges, hun maandbedrag kunnen kiezen bij hun energiemaatschappij", zegt een woordvoerder van de NVVK, de branchevereniging van schuldhulpverlening. Maar vooral als de eindafrekening komt verwacht de NVVK dus problemen, omdat mensen dan extra moeten overmaken. De NVVK hoopt dat de koopkrachtsteun van het kabinet vanaf januari 2023 verlichting zal brengen. "We hopen dat mensen die al jaren hun best doen om uit de schulden te komen de komende maanden niet stranden vanwege hun energienota." Minister Schouten voor Armoedebestrijding zegt bekend te zijn met het probleem. "De prijzen zijn zo hoog geworden dat het voor mensen heel moeilijk is om aan al hun verplichtingen te voldoen", zegt zij. "We moeten ervoor zorgen dat mensen niet uit de schuldhulpregeling vallen, want dat kan juist hun hulp zijn. We zijn ermee bezig om te kijken hoe we ervoor kunnen zorgen dat mensen in die regeling kunnen blijven." Ze zegt ook steeds meer signalen te krijgen van mensen die de schuldhulp geven en van bewindvoerders, maar ze weet niet precies om hoeveel gevallen het gaat. Welke maatregelen er komen, is nog niet duidelijk. Wel moet het zo snel mogelijk gebeuren, zegt Schouten, die praat met brancheverenigingen en met andere partijen. "Hier moet een oplossing voor komen." De NVVK hoopt dat gemeenten de komende maanden mensen in de schuldhulp extra zullen steunen vanuit de bijzondere bijstand. "We moeten eigenlijk die periode tot 1 januari overbruggen", aldus de NVVK-woordvoerder. De brancheorganisatie vindt het ook goed dat minister Schouten het probleem ziet. "En we willen dat de Rijksoverheid bijspringt, mochten gemeenten niet genoeg geld in hun potje voor bijzondere bijstand hebben zitten." De gemeente Tilburg steunt mensen in de schuldhulp al extra vanuit de bijzondere bijstand. Mensen die buiten de boot dreigen te vallen bij de schuldhulp kunnen extra inkomenssteun krijgen uit het Tilburg Ondersteuningsfonds. Daarmee worden nu vijf mensen geholpen en de gemeente verwacht dat daar de komende maanden nog tientallen bij komen. "Ik denk dat het tot nu toe meevalt door de 1300 euro aan energietoeslag die minima krijgen", zegt Joke de Kock, manager schuldhulpverlening van de gemeente. "Dat heeft gezorgd voor een kleine reserve." De hulp in Tilburg is in principe voor zes maanden. Daarna is het de vraag wat er dan nog nodig is. Eind deze maand gaat de gemeente alle 1200 mensen met een schuldhulpregeling bellen om te kijken of ze uit schaamte wegblijven, terwijl ze eigenlijk wel gebruik kunnen maken van het ondersteuningsfonds. "We willen niemand vanwege de energieproblemen uit een schuldhulpregeling laten vallen", aldus De Kock. Als je in de schuldhulp zit en je je verplichtingen niet meer nakomt, kan de regeling dus worden stopgezet, waardoor je verder in de financiële problemen komt. Bij een wettelijke regeling moet een rechter daarover beslissen, bij een zogeheten minnelijke regeling gaan schuldeisers of een kredietbank daarover. De NVVK hoopt dan ook op coulance van deze partijen. "Zoals het kwijtschelden van een deel van de schuld of het verlengen van de aflostermijn, zodat de regeling in de lucht gehouden kan worden."||https://nos.nl/artikel/2443084-mensen-dreigen-uit-schuldhulpregeling-te-vallen-door-hoge-energierekening
2022-09-03||Gestolen kunst in beslag genomen uit museum New York|| De autoriteiten in New York hebben 27 eeuwenoude kunstobjecten in beslag genomen uit het prestigieuze Metropolitan Museum of Art, meldt The New York Times. De kunstobjecten hebben gezamenlijk een waarde van omgerekend 13 miljoen euro. De stukken uit Italië, Griekenland en Egypte blijken te zijn gestolen en zullen worden teruggegeven. Een deel van de objecten is ooit verhandeld door mensen die er langer van werden verdacht te handelen in gestolen kunst. Een van hen is Gianfranco Becchina, die tientallen jaren een kunsthandel in Zwitserland had. In 2001 kwam aan het licht dat hij illegale kunst verhandelde. Acht van de 27 stukken kocht het 'Met' van Becchina, maar wel lang voordat hij beschuldigd werd van illegale activiteiten. Experts stellen dat het museum, toen Becchina werd beschuldigd, de collectie onder de loep had moeten nemen en eventuele roofkunst als zodanig had moeten aanmerken. Het museum zegt in een verklaring dat het pas onlangs op de hoogte is gesteld van eventuele gestolen stukken. De instelling zegt volledig mee te werken met onderzoeken en dat het tegenwoordig veel strenger kijkt naar mogelijke aankopen. "De normen voor het verzamelen van kunst zijn in de afgelopen decennia aanzienlijk veranderd en het beleid en onze procedures worden om die reden voortdurend herzien", aldus het museum. De autoriteiten waarschuwen dat er veel meer gestolen kunst in handen is van musea en particulieren. Het museum houdt volgende week een aantal officiële momenten om de kunst weer terug te geven aan de landen van herkomst.||https://nos.nl/artikel/2443082-gestolen-kunst-in-beslag-genomen-uit-museum-new-york
2022-09-03||Honderdduizenden Argentijnen de straat op uit solidariteit met Kirchner|| Honderdduizenden mensen zijn in de Argentijnse hoofdstad Buenos Aires de straat op gegaan om steun te betuigen aan vicepresident Cristina Fernández de Kirchner. Een 35-jarige Braziliaan viel haar gisteren aan met een vuurwapen, maar dat leek niet te werken. Op het historische Plaza de Mayo, naast de presidentiële kantoorgebouwen, liep het vol met mensen die zich geraakt voelden door de mislukte aanslag. "Godzijdank werd de kogel niet afgevuurd", zegt een man op het plein tegen persbureau Reuters. Ook anderen op het volle plein slaakten een zucht van verlichting omdat er een tragedie werd voorkomen. "Het idee dat zoiets mogelijk is tegen Cristina is niet voor te stellen", zegt een vrouw. Beelden van de massale steun op het plein. "Het is voor ons ondenkbaar dat Cristina iets zou overkomen": President Alberto Fernández riep Argentijnen gisteren op om "zich uit te drukken ter verdediging van het leven, de democratie en uit solidariteit met de vicepresident". Kirchner wordt gezien als een figuur dat voor tweedeling zorgt in het Zuid-Amerikaanse land. Tegen haar is onlangs twaalf jaar cel geëist vanwege fraude bij tal van aanbestedingen in de twee termijnen dat ze president was, tussen 2007 en 2015. Zelf ontkent ze de aantijgingen. De mislukte aanslag gebeurde voor de woning van de vicepresident. Daar stonden honderden aanhangers al enkele dagen om haar op te wachten en steun te betuigen. Over het motief van de Braziliaan is vooralsnog niets bekend. Kirchner heeft zelf nog geen reactie gegeven op de aanslag. Op beelden is te zien dat het pistool vlak voor het gezicht van Kirchner kwam:||https://nos.nl/artikel/2443081-honderdduizenden-argentijnen-de-straat-op-uit-solidariteit-met-kirchner
2022-09-03||VS wil wapens leveren aan Taiwan, China kondigt 'tegenmaatregelen' aan|| De Verenigde Staten hebben aangekondigd mogelijk wapens aan Taiwan te verkopen ter waarde van omgerekend 1,1 miljard euro. Volgens het ministerie van Defensie gaat het onder meer om zestig anti-scheepsraketten en honderd luchtdoelraketten. De deal is nog niet rond, het Congres moet er nog over beslissen. China reageert woedend op het plan. Mocht de verkoop doorgaan dan is het volgens Bloomberg de eerste keer in twee jaar tijd dat zoveel Amerikaanse wapens aan Taiwan worden geleverd. De verwachting is dat zowel de Democraten als de Republikeinen voor de verkoop zullen stemmen in het Congres. Volgens het Pentagon zijn de leveringen niet van invloed op de "militaire balans" die er nu is in de regio. Een woordvoerder zegt dat "de voorgestelde verkopen onderdeel uitmaken van standaardverkopen om het leger van Taiwan te moderniseren". De wapenlevering kan "de betrekkingen tussen Washington en Peking ernstig in gevaar brengen", waarschuwt een woordvoerder van de Chinese ambassade in de VS. China zegt tegenmaatregelen te nemen als de VS de verkoop niet annuleert. Eerder liet China al weten "fel tegen de verkoop van Amerikaanse wapens aan de Chinese regio Taiwan" te zijn. Volgens het Taiwanese ministerie van Defensie passeerden vandaag twee Chinese gevechtsvliegtuigen de middellijn van de Straat van Taiwan, die als officieuze grens tussen Taiwan en China wordt gezien. In totaal zouden er vier Chinese vliegtuigen en vijf schepen in de buurt zijn. China heeft nog niet gezegd of het een directe reactie is op de mogelijke Amerikaanse wapenlevering. De spanningen tussen de VS en China over Taiwan lopen op sinds het bezoek van de voorzitter van het Huis van Afgevaardigden Nancy Pelosi aan het eiland vorige maand. Peking beschouwt dat bezoek als een provocatie, omdat China Taiwan als een afvallige provincie ziet. Elk bezoek van een buitenlandse mogendheid aan het eiland wordt door de Chinese regering gezien als steun voor de 'afvallige provincie'. China is sinds het bezoek van Pelosi verschillende malen militair actief geweest rondom Taiwan. Na haar bezoek hebben de Verenigde Staten Taiwan nog zeker twee keer bezocht met meerdere delegaties. In deze video zie je welke rol de Verenigde Staten spelen in de ruzie tussen China en Taiwan:||https://nos.nl/artikel/2443080-vs-wil-wapens-leveren-aan-taiwan-china-kondigt-tegenmaatregelen-aan
