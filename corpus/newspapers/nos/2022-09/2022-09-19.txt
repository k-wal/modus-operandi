2022-09-19||Rechter VS laat verdachte van moordzaak uit Serial-podcast vrij|| In de VS is de voor moord veroordeelde Adnan Syed vrijgelaten door de rechter. Hij zat ruim twintig jaar in de cel voor de dood van zijn ex-vriendin, een zaak die veel bekendheid kreeg door de populaire Amerikaanse podcast Serial. Syed (nu 41) was in 2000 veroordeeld tot levenslang. De rechter in Baltimore (Maryland) heeft dat vonnis nu vernietigd, maar Syed krijgt wel huisarrest. De staat moet nu binnen een maand beslissen of er een nieuw proces komt of dat de zaak wordt geseponeerd. In de rechtszaal klonk applaus en gejuich toen de rechter de beslissing bekendmaakte. In 1999 werd de toen 18-jarige ex-vriendin van Syed, Hae Min Lee, gewurgd en begraven in een park in Baltimore. De Amerikaan heeft altijd volgehouden onschuldig te zijn. Het vonnis is nu vernietigd omdat aanklagers hadden gezegd dat er te weinig onderzoek is gedaan naar twee andere mogelijke verdachten. Ook zouden onbetrouwbare getuigenverklaringen zijn gebruikt. "Ik begrijp hoe moeilijk dit is, maar we moeten ervoor zorgen dat we de juiste persoon verantwoordelijk houden", aldus de hulpofficier van justitie tegen de rechter. De zaak werd door journaliste Sarah Koenig behandeld in het eerste seizoen van Serial, in 2014. In de twaalfdelige serie werden toen ook al vragen gesteld bij het gebruikte bewijsmateriaal. Syed kreeg in 2016 een nieuw proces naar aanleiding van de podcast, maar dat leidde niet tot een vrijlating. Een hogere rechter zei in 2019 dat niet al het ontlastende bewijs goed was bekeken, maar vond dat te weinig om tot een ander oordeel te komen. In 2019 kwam streamingdienst HBO met een serie over de zaak, The Case Against Adnan Syed. Daarin zei een advocaat van Syed dat de dna-sporen op het lichaam van het slachtoffer en in een auto niet van zijn cliënt waren. Naar die sporen wordt nu meer onderzoek gedaan.||https://nos.nl/artikel/2445240-rechter-vs-laat-verdachte-van-moordzaak-uit-serial-podcast-vrij
2022-09-19||Helft van alle advocaten kreeg afgelopen jaar te maken met agressie || De helft van de Nederlandse advocaten kreeg vorig jaar bij de uitoefening van hun beroep te maken met agressief gedrag van cliënten of anderen. Dat blijkt uit een onderzoek (.pdf) dat is uitgevoerd op verzoek van de Nederlandse Orde van Advocaten. Van de raadslieden met zo'n negatieve ervaring bestempelt een derde het incident als ernstig. Een vijfde van de getroffenen overweegt te stoppen met de advocatuur. Verbale agressie komt het vaakst voor, 41 procent kreeg hiermee te maken. Daarbij gaat het om schelden, schreeuwen en kwetsende of discriminerende opmerkingen, zowel tijdens een ontmoeting als online. Daarna volgen intimidatie (34 procent) en bedreiging (18 procent). Bij 4 procent van de raadslieden was er sprake van fysieke agressie zoals duwen, spugen, tegenhouden of met spullen gooien. Agressie komt het vaakst voor in strafzaken, faillissementszaken, scheidingsrecht en letselschadezaken en komt in de meeste gevallen van cliënten en oud-cliënten. In een derde van de gevallen gedraagt de wederpartij zich agressief, vooral door bedreigingen te uiten. Voor verreweg de meeste ondervraagde advocaten geldt dat ze meerdere incidenten hebben meegemaakt. Jeroen Soeteman van de Nederlandse Orde van Advocaten kent voorbeelden. "Er wordt tegen mensen gezegd dat als de advocaat iets niet doet, dat ze dan wat zal overkomen", zegt hij in het NOS Radio 1 Journaal. "Dat gebeurt deels door eigen cliënten, maar ook door wederpartijen, bijvoorbeeld bij echtscheidingen. De andere partij leest een processtuk van de advocaat waarin die een standpunt inneemt en dat leidt dan tot bedreigingen. Via de mail of telefoon, maar soms staat iemand gewoon voor je deur." Om te leren hoe met de agressie om te gaan, geeft de Nederlandse Orde van Advocaten weerbaarheidstrainingen, waar raadslieden vertellen wat hen is overkomen: "Daar waar het gaat om echtscheidingen, om kinderen, om het verbreken van relaties, daar zien we het veelvuldig terugkomen", zegt Soeteman. "Het zijn de rechtsgebieden waar de vrijheid van mensen, om hun eigen leven, om hun gezin of om hun eigen bedrijf. De dingen die mensen het meest raken, waar ze soms ook hun eigenwaarde aan ontlenen. Dat zien ze in duigen vallen en dat kan dan hiertoe leiden." De meeste advocaten bespreken de incidenten met hun collega's en andere kantoorgenoten. Aangifte wordt slechts in 5 procent van de gevallen gedaan. Soms, zegt Soeteman. stappen advocaten niet naar de politie omdat ze, als het om hun eigen cliënt gaat, hun geheimhoudingsplicht niet willen schenden. "Het tweede probleem is: als je dan aangifte doet, gaat de politie naar die cliënt of wederpartij toe en die zegt: die advocaat is bij ons geweest en heeft aangifte gedaan en we arresteren jou of we gaan je als verdachte horen. Dan zijn advocaten toch bevreesd dat dat weer leidt tot nieuwe agressie." De agressieve gedragingen laten hun sporen na: een vijfde van de advocaten die er slachtoffers van zijn, denkt aan stoppen met hun beroep. Zeven op de tien getroffen raadslieden zeggen dat hen het plezier in hun werk is afgenomen. Advocatenkantoren nemen wel maatregelen. Zo is er bijvoorbeeld cameratoezicht bij de voordeur, wordt er alleen op afspraak gewerkt en is er vaak een noodknop bij de receptie van het kantoor. Ook worden cliënten van wie wordt vermoed dat ze agressief kunnen worden alleen op kantoor ontvangen als er meer advocaten aanwezig zijn. De beroepsorganisatie en ook de afzonderlijke kantoren organiseren ook weerbaarheidstrainingen voor advocaten. Desalniettemin vindt een kwart van de raadslieden dat ze bij hun kantoor onvoldoende voorlichting en training hebben gekregen over de omgang met agressie.||https://nos.nl/artikel/2445239-helft-van-alle-advocaten-kreeg-afgelopen-jaar-te-maken-met-agressie
2022-09-19||Kwart Zeeuwse waterkeringen voldoet niet aan veiligheidsnorm|| Ruim een kwart van de duinen en zeedijken in Zeeland voldoet niet aan de veiligheidsnorm. Dat meldt het waterschap Scheldestromen. Van een acuut veiligheidsprobleem is geen sprake, maar de waterkeringen moeten wel voor 2050 worden versterkt om aan de veiligheidseisen te voldoen. Die operatie kost naar schatting zo'n 1,5 miljard euro. In 2017 heeft het Rijk de Waterwet bijgesteld en een nieuwe strengere regels vastgesteld voor de waterkeringen in Nederland. Alle waterkeringen moeten in 2050 aan die nieuwe veiligheidsnormen voldoen. Het waterschap Scheldestromen heeft 425 kilometer aan waterkeringen onderzocht, daarvan is 114 kilometer zeewering afgekeurd. Portefeuillehouder waterkeringen Philipp Keller van het waterschap zegt niet verrast te zijn door de uitkomst van het onderzoek. "Eerder gaf het VN-klimaatpanel IPCC al een waarschuwing voor een snellere stijging van de zeespiegel dan eerder aangenomen. In 2017 verhoogde het Rijk de wettelijke veiligheidsnorm al om deze reden." Het waterschap moet 10 procent van de kosten van de hersteloperatie zelf betalen. De rest van de kosten worden verdeeld over het Rijk en alle 21 waterschappen in het land, schrijft Omroep Zeeland. Het waterschap Scheldestromen waarschuwt dat het de kosten op lange termijn niet kan betalen. Het is daarover in gesprek met het Rijk. In 2015 werd in Zeeland de laatste hand gelegd aan de versterkte Deltawerken. Er was negentien jaar gewerkt aan een nieuwe steenbedekking voor ongeveer 325 kilometer aan Zeeuwse dijken. Toen was al bekend dat er in 2017 nieuwe veiligheidsnormen werden gepresenteerd, waarbij wordt gekeken of de dijken voor 2050 opnieuw moeten worden versterkt.||https://nos.nl/artikel/2445238-kwart-zeeuwse-waterkeringen-voldoet-niet-aan-veiligheidsnorm
2022-09-19||Gemengde gevoelens in Gemenebest: kritische geluiden, maar ook liefde voor de Queen|| Van over de hele wereld waren vandaag regeringsleiders en staatshoofden naar Londen gekomen om afscheid te nemen van koningin Elizabeth. Onder de mensen die rouw betuigden waren diverse leiders van landen die behoren tot het Gemenebest, zoals president Suluhu van Tanzania, premier Trudeau uit Canada en president Ruto uit Kenia. Maar binnen de statenbond, die voornamelijk uit oud-koloniën bestaat, is niet iedereen rouwig om het overlijden van de Queen, die werd gezien als symbool van kolonialisme en slavernij. Een opvallende afwezige in Londen vandaag was de Indiase premier Modi. Weliswaar bracht hij kort na Elizabeths dood zijn condoleances over aan de koninklijke familie en kondigde hij een dag van nationale rouw aan, maar eerder haalde hij nog uit naar het Britse kolonialisme. De Indiase president Murmu kwam voor de uitvaart wel naar Londen, maar haar rol in India is ceremonieel van aard. De uitvaart was ook niet te zien bij de belangrijkste Indiase televisieomroepen. India was al onafhankelijk toen Elizabeth in 1953 de troon besteeg. Kort daarop werd ze als staatshoofd van het land afgezet - een voorbeeld dat Barbados vorig jaar volgde. Indiërs kijken in een elektronicazaak in Bangalore naar een registratie van de uitvaart: Meerdere landen in het Caribisch gebied hebben er sterk op gehint dat zij hetzelfde van plan zijn, onder meer Belize en Antigua en Barbuda. In Jamaica gold vandaag als dag van nationale rouw, maar de voormalige kolonie is niet bepaald koningsgezind. Het land maakt er dan ook geen geheim van een republiek te willen worden. Bij een bezoek van troonopvolger William afgelopen maart gaf premier Holness te kennen dat Jamaica en het Verenigd Koninkrijk "onopgeloste" zaken af te handelen hebben. Hij verwees onder meer naar herstelbetalingen. Koning Charles met premier Holness in Buckingham Palace. De twee ontmoetten elkaar kort na het overlijden van Elizabeth: Elizabeth onderhield betere banden met een aantal Afrikaanse landen. Zo was in Kenia de uitvaart vandaag wel op televisie te zien. Ook werd in het land vier dagen van nationale rouw ingesteld. Kenia was het land waar prinses Elizabeth in 1952 op een koninklijke rondreis was toen ze te horen kreeg dat ze koningin werd: haar vader George VI was in Engeland overleden. De geschiedenis van het Britse koninklijk huis is onlosmakelijk verbonden met het brute koloniale bewind dat de Engelsen in Kenia voerden. In het Afrikaanse land werden gedurende de jaren 50 zo'n 1,5 miljoen inwoners naar detentiekampen gestuurd, in een poging van de Britten om onafhankelijkheidsbeweging Mau Mau te bestrijden. Dat laatste sentiment was de afgelopen tijd online veel te horen. Waar de leiders in Kenia vooral lovende woorden spraken over Elizabeth, klonk er op sociale media kritiek op de Britse koloniale nalatenschap. Net als Kenia deed Elizabeth ook Zuid-Afrika meermaals aan. Met de eerste democratisch gekozen president Nelson Mandela onderhield ze een vriendschappelijke relatie. Maar recent werd in het land een petitie gelanceerd waarin het Britse koninklijk huis wordt opgeroepen de Cullinan terug te geven. Deze grootste ongeslepen diamant ter wereld werd begin vorige eeuw gevonden in Zuid-Afrika, toen nog een Britse kolonie. Delen van de diamant werden verwerkt in de kroonjuwelen, die vandaag een prominente rol hadden in de uitvaart. Waar Afrikaanse leiders allemaal netjes condoleances hebben overgebracht, klonk op een souvenirmarkt in het centrum van Kaapstad een ander geluid: In weer twee andere staten van het Gemenebest, Australië en Nieuw-Zeeland, werd de uitvaart op grote schaal gevolgd. Zo hingen er in het openbaar en in pubs schermen om de plechtigheden live te volgen. Toch klinken er ook in Australië, Nieuw-Zeeland en Canada kritische geluiden, bijvoorbeeld onder de oorspronkelijke bevolking. Veel Aboriginal mensen bijvoorbeeld rouwen niet om Elizabeths dood. Ook is er een groeiende groep mensen die zeggen dat het met het aantreden van Elizabeths opvolger Charles tijd is om een republiek te worden. Vooraanstaande republikeinen, zoals de Australische premier Albanese, zeggen nu respect te willen tonen aan de koningin en het pas na de rouwperiode te willen hebben over een republiek. In Sydney was de uitvaart in kroegen te volgen:||https://nos.nl/artikel/2445237-gemengde-gevoelens-in-gemenebest-kritische-geluiden-maar-ook-liefde-voor-de-queen
2022-09-19||Aardbeving treft Mexico, zeker één dode|| Delen van Mexico zijn getroffen door een krachtige aardbeving. Volgens het Amerikaanse geologische instituut USGS had die een kracht van 7,6. Er zijn nog geen berichten over veel schade. Wel viel op sommige plekken de stroom uit en gingen gebouwen en objecten heen en weer. In sommige panden zijn scheuren in de muren ontstaan. Volgens president López Obrador is zeker één persoon om het leven gekomen. Dat gebeurde in de havenstad Manzanillo. Een muur van een winkelcentrum stortte in en kwam op het slachtoffer terecht. Volgens geologen lag het epicentrum van de aardbeving 37 kilometer ten zuidoosten van de plaats Aquila, in het westen van Mexico. Enige tijd later was er nog een naschok met een kracht van 5.3. In delen van Mexico-Stad viel de stroom uit en op meerdere plekken renden mensen in paniek naar buiten. De verkeerslichten deden het door de stroomuitval ook niet meer, wat leidde tot een grote verkeerschaos in de toch al chaotische stad. Her en der ging het aardbevingsalarm af. Juist vandaag werden op verschillende plaatsen in Mexico de twee aardbevingen uit 1985 en 2017 herdacht. "Er is iets met deze dag, de 19e", zegt een ondernemer tegen persbureau Reuters. "De 19e is een dag die we moeten vrezen." Bij de aardbeving in 1985 kwamen duizenden mensen om, bij die in 2017 ruim 350. Inwoners van Mexico-Stad vluchtten de straat op en de stroom viel op verschillende plekken uit:||https://nos.nl/artikel/2445230-aardbeving-treft-mexico-zeker-een-dode
2022-09-19||Aantal mieren op aarde in nieuw onderzoek geschat op 20 biljard|| Er zijn wereldwijd veel meer mieren dan gedacht. In een nieuw onderzoek schat een groep internationale wetenschappers het aantal mieren op zo'n twintig biljard. Omgerekend betekent dat dat er voor ieder mens op de wereld ongeveer 2,5 miljoen mieren zijn. Het cijfer is aanzienlijk hoger dan eerdere schattingen uit de jaren 90, toen het aantal bovengrondse mieren door de wetenschap tussen de een en tien biljard werd geschat. Dat onderzoek uit 1994, uitgevoerd door twee Amerikaanse biologen, was gebaseerd op de mierendichtheid in gebieden in Zuid-Engeland en werd vervolgens doorgerekend voor de hele wereld. De conclusies in het nieuwe onderzoek, dat onder leiding stond van een ecoloog van de universiteit van Würzburg, is gebaseerd op 450 andere studies en tellingen op zo'n 1300 locaties over de gehele wereld. Uit de doorlichting blijkt dat bijna twee derde van de bovengrondse mieren leeft in tropische bossen en savannes. Mogelijk ligt het werkelijke aantal mieren nog hoger: voor bepaalde regio's en leefgebieden zijn er geen cijfers. De onderzoekers schrijven in hun artikel in het gezaghebbende wetenschappelijke tijdschrift PNAS dat de mieren op aarde meer wegen dan alle zoogdieren en vogels bij elkaar. De insecten vormen een cruciale schakel in ecosystemen, onder meer omdat ze plantenzaden verspreiden.||https://nos.nl/artikel/2445228-aantal-mieren-op-aarde-in-nieuw-onderzoek-geschat-op-20-biljard
2022-09-19||Benzineprijs in Nederland daalt tot laagste niveau van dit jaar|| Benzine tanken was in Nederland dit jaar nog niet zo goedkoop als nu. Volgens consumentencollectief UnitedConsumers staat de gemiddelde landelijke adviesprijs van een liter Euro 95 vandaag op 2,092 euro en dat is het laagste punt van dit jaar. Sinds december vorig jaar was de benzineprijs niet onder de 2,10 euro gekomen. De benzineprijs is in een paar maanden tijd hard gedaald. Op 8 juni was nog sprake van een record van 2,505 euro per liter. De afname komt vooral door de daling van de olieprijs, die wordt veroorzaakt door zorgen over een afzwakkende wereldeconomie. "Bovendien is er in de markt minder onzekerheid over de gevolgen van de oorlog in Oekraïne", zegt brandstofdeskundige Paul van Selms van UnitedConsumers. Hij verwacht dat de benzineprijs de komende weken verder daalt. De prijs van benzine wordt overigens ook gedrukt door de accijnsverlaging die sinds april geldt. De accijns op loodvrije benzine ging toen met 17 cent per liter omlaag en die op diesel met 11 cent. Volgens Haagse ingewijden wordt de accijnsverlaging voorlopig voortgezet. De prijs van diesel daalt minder hard dan de benzineprijs. De benzineprijs ging sinds begin juni met zo'n 40 cent naar beneden, en die van diesel met 20 cent. Sinds enkele weken is de prijs van diesel bij veel pompen gelijk of zelfs hoger dan die van benzine, terwijl diesel historisch gezien goedkoper is. Het verschil komt onder meer doordat West-Europa zeer afhankelijk is van Russische diesel.||https://nos.nl/artikel/2445225-benzineprijs-in-nederland-daalt-tot-laagste-niveau-van-dit-jaar
2022-09-19||Kate Moore en Femi Dawkins winnen Gieskes-Strijbis Podiumprijs || Componist Kate Moore en multidisciplinair kunstenaar Femi Dawkins hebben de Gieskes-Strijbis Podiumprijs 2022 gewonnen. Dat is de grootste podiumprijs van Nederland. De twee winnaars ontvingen vanavond in Amsterdam elk een bedrag van 60.000 euro. Daarmee worden ze in staat gesteld om zich twee jaar lang helemaal te wijden aan de ontwikkeling van hun kunstenaarschap. De Gieskes-Strijbis Podiumprijs werd in 2017 door het gelijknamige fonds in het leven geroepen en is bedoeld voor makers die bijdragen aan de kwaliteit en de diversiteit van podiumkunsten in Nederland. Daarbij kan het gaan om theater, muziek, compositie, dans en muziektheater. De Australisch-Nederlandse componist Kate Moore (1979) kwam in 2002 naar Nederland om met Louis Andriessen te werken. Ze is artistiek leider van het Herz ensemble, dat haar eigen composities en werk van andere, voornamelijk vrouwelijke componisten uitvoert. Het ensemble maakt ook gebruik van niet-traditionele instrumenten als metalen voorwerpen en keramische objecten. Femi Dawkins, in 1966 geboren op het eiland Nassau en opgegroeid in Jamaica en New York, houdt zich in zijn werk bezig met het thema migratie en de ontrafeling van geërfde en dominante opvattingen. Hij schrijft verhalen, maakt illustraties en maakt onder de naam Jimmy Rage muziek met een uiteenlopende reeks musici. Vorig jaar ging de Gieskes-Strijbis Podiumprijs naar de modeontwerpers van Maison The Faux en naar dj en producer Carista Eendragt.||https://nos.nl/artikel/2445223-kate-moore-en-femi-dawkins-winnen-gieskes-strijbis-podiumprijs
2022-09-19||Na de bevrijding vraagt Izjoem zich af: wie heulden met Russen?|| Zes maanden leefden de inwoners van de Oekraiense stad Izjoem onder Russische bezetting. Voor voedsel, water en andere basisvoorzieningen waren ze afhankelijk van de Russen. Nu na de bevrijding het leven weer op gang komt, heerst de vraag: wie collaboreerden met de bezetter? Veel inwoners praten daar niet gemakkelijk over. "Kreeg u humanitaire hulp van de Russen toen ze Izjoem bezetten?" "Geen commentaar". Margarita ontwijkt alle vragen over de hulp die ze van Rusland kreeg gedurende de zes maanden dat haar stad werd bezet. Terwijl ze de schuilkelder laat zien onder school nummer 5, waar ze maandenlang met 200 anderen verbleef, blijkt zelfs de vraag of Russische militairen bij hen langs zijn geweest, te gevoelig. Maar als ze voor de verwoeste voorgevel van de school de geïmproviseerde oven laat zien waar ze brood bakten, vertelt ze terloops dat ze het bloem daarvoor kregen. Ben je fout als je Rusland met open armen ontving? Of als je, bijvoorbeeld als ambtenaar, onder de nieuwe machthebbers door bleef werken? Ben je fout als je de bezetter ergens mee hielp in ruil voor voedsel, of ben je zelfs al fout als je humanitaire hulp aannam? Collaboratie kwam in Izjoem in alle grijstinten voor. Steden en dorpen in de provincie Charkov waren een half jaar lang bezet. Er was maandenlang geen stroom, geen water en bijna geen eten. Mensen moesten in die erbarmelijke omstandigheden zien te overleven. Wat in zo'n extreme situatie geoorloofd is, leidt overal tot discussie. Zoals bij de ingang van een flatgebouw in Izjoem, waar tientallen mensen zich verzamelen omdat het Oekraïense leger er een aggregaat heeft neergezet waarmee ze hun telefoon kunnen opladen. In de rij staan ook Jevgeni en zijn vrouw. Zij willen de stad zo snel mogelijk verlaten, maar mogen nog niet vertrekken van de autoriteiten omdat Oekraïne op zoek is naar achtergebleven Russen, en ook collaborateurs. "Wat mij betreft zijn dat mensen die Rusland hielpen", concludeert hij. "Maar veel inwoners werkten door om eten te krijgen." De gepensioneerde Alexander begint mee te doen met het gesprek en is minder vergevingsgezind. "Mensen die eerst voor de stad werkten toen die Oekraïens was, en daarna met Rusland in zee gingen. Dat zijn toch collaborateurs?" Een vrouw in de rij wordt boos als ze dat hoort. "Hoe noem je mensen dan die simpelweg de stad draaiende hielden?", onderbreekt ze verhit het gesprek. "Mensen die slachtoffers hebben begraven? Die werk oppakten voor wat pasta?" Een militair moet er tussen komen om de rust in de rij te bewaren. Een Oekraïense officier bij het aggregaat gelooft niet dat Rusland hier soortgelijke service verleende voor stroom en internet. Wel weet hij dat er ook van Russische zijde humanitaire hulp was. Hij lijkt het geen problemen te vinden dat mensen die hulp accepteerden. Om de collaborateurs eruit te halen onderwerpt het Oekraïense Openbaar Ministerie alle inwoners van Izjoem aan een onderzoek. Een man op een brede boulevard vertelt dat hij over zes dagen zijn afspraak heeft. Pas daarna mag hij Izjoem verlaten. De angst voor collaborateurs die zich vrij door Oekraïne kunnen bewegen is groot. Maar in Izjoem is de ook de vrees voelbaar dat het Openbaar Ministerie een definitie hanteert die zo streng is dat veel mensen daaronder vallen. Inwoners werden aan het begin van de oorlog achtergelaten en moesten maandenlang zien te overleven, benadrukt Jevgeni. Maar er waren zeker mensen die het eens waren met de Russische propaganda. Mensen die de oorlog een goeie zaak vonden, blij waren met de bezetting en eraan meehielpen. Velen van hen zijn nu naar Rusland gevlucht. "Dat zijn de echte collaborateurs."||https://nos.nl/artikel/2445222-na-de-bevrijding-vraagt-izjoem-zich-af-wie-heulden-met-russen
2022-09-19||Ruim 400 boetes voor slachthuizen die regels overtreden|| De Nederlandse Voedsel- en Warenautoriteit (NVWA) heeft vorig jaar meer dan 400 boetes opgelegd aan slachthuizen die zich niet aan de voorschriften hielden. Daarnaast zijn er meer dan 500 waarschuwingen uitgedeeld, staat in de slachthuizenmonitor over vorig jaar. De zestien grote slachthuizen voor pluimvee kregen 266 boetes. Slachthuizen voor rood vlees, waar varkens, runderen, schapen, geiten en paarden worden geslacht, kregen er 161. De boetes worden opgelegd na een grote overtreding of als er na een waarschuwing geen verbetering is opgetreden. Bedragen variëren van 500 tot 5000 euro. In totaal voerde de NVWA vorig jaar bijna 90.000 inspecties uit. Bij die controles wordt onder meer bekeken of er hygiënisch wordt gewerkt, of de dieren ziektes hebben en of ze goed worden behandeld. Een jaar eerder waren er ongeveer 66.000 inspecties. Toen werden er 417 boetes en 577 schriftelijke waarschuwingen gegeven. De meeste overtredingen werden gemaakt op het gebied van hygiënisch werken. Een woordvoerder van de NVWA kan aan de hand van de nieuwe cijfers niet zeggen of de situatie in de slachthuizen is verbeterd. Over het algemeen is elke overtreding "er natuurlijk eentje te veel, zeker als het om dierenwelzijn gaat", zegt hij. De grote roodvleesslachthuizen staan onder permanent toezicht van de NVWA. Samen zijn ze goed voor 90 procent van alle slacht in Nederland. Dierenartsen houden daar constant toezicht op het dierenwelzijn, stelt de NVWA. Ook de slachthuizen voor pluimvee staan onder permanent toezicht. Waarschuwingen of boetes worden bijvoorbeeld uitgedeeld als de messen waarmee de dieren geslacht worden vies zijn. Ook als de slachtruimtes vies zijn volgt een sanctie. Wanneer het welzijn van de dieren in het geding is worden ook maatregelen opgelegd. Een voorbeeld daarvan is dat de slachterijen meer tijd moeten nemen om een dier te slachten, zodat het op de correcte manier gebeurt. Dat het aantal sancties hoger ligt bij de pluimveeslachterijen heeft volgens de woordvoerder van de NVWA waarschijnlijk te maken met het aantal dieren dat er geslacht wordt. Dat aantal is vele malen hoger dan bij de andere slachterijen. Aanhangers waarmee vee wordt vervoerd worden sinds begin vorig jaar extra in de gaten gehouden door de inspectie. Ze moeten na elk transport goed gereinigd worden om ervoor te zorgen dat ziektes zoals de vogelgriep en Afrikaanse varkenspest zich niet verspreiden. De inspectie stelde vast dat slachthuizen voor rood vlees met desinfecterende middelen werkten die niet krachtig genoeg waren. Het totale aantal overtredingen is hierdoor flink gestegen. Er werden vorig jaar 20 waarschuwingen en 16 boetes voor gegeven. Dat is een stuk hoger dan in 2020, toen er 1 waarschuwing werd gegeven.||https://nos.nl/artikel/2445216-ruim-400-boetes-voor-slachthuizen-die-regels-overtreden
2022-09-19||Overheid springt bij, energierekeningen vanaf november omlaag|| Het kabinet en de energiebedrijven zijn het in grote lijnen eens geworden over maatregelen om de energierekening omlaag te brengen. Het gaat om een prijsplafond. Aan de laatste details wordt nog gewerkt. Vanmiddag worden de plannen officieel bekendgemaakt door minister Jetten voor Klimaat en Energie. Kern van de plannen is dat de overheid vanaf 1 januari volgend jaar een deel van de energierekening van huishoudens overneemt. De maatregel moet voorkomen dat een miljoen Nederlanders in de problemen komen en nog veel meer mensen er flink op achteruitgaan. Voor november en december wordt het voorschotbedrag alvast verlaagd. Ook mogen energiebedrijven deze winter geen huishoudens wegens betalingsproblemen afsluiten. En de overheid wil dat energiebedrijven weer meerjarige energiecontracten aanbieden aan klanten, zodat mensen weten waar ze aan toe zijn. In de Miljoenennota die vrijdag uitlekte, kondigde het kabinet voor volgend jaar nog een verlaging van de energiebelasting en een energietoeslag van 1300 euro voor mensen met een minimuminkomen aan. Om het prijsplafond te financieren zou het kabinet de verlaging van de energiebelasting nu willen terugdraaien. Vanaf 1 januari betaalt iedereen voor het eerste deel van het elektriciteits- en gasgebruik maximaal de prijs van afgelopen januari, toen de oorlog in Oekraïne nog niet was uitgebroken. Voor wie een klein appartement heeft dat redelijk is geïsoleerd, kan dat betekenen dat de hele energierekening omlaaggaat. Wie een groot huis heeft en veel energie verbruikt, gaat alleen voor het eerste deel van het verbruik minder betalen en voor de rest de actuele marktprijs. De overheid gaat waarschijnlijk uit van het gemiddeld energieverbruik per jaar. Dat is volgens adviesbureau Milieu Centraal 1169 m3 gas en 2479 kWh elektriciteit. Voor alles wat een huishouden meer verbruikt, geldt de marktprijs. Op deze manier worden mensen die hun rekening niet meer kunnen betalen geholpen. De overige huishoudens betalen ook minder, maar worden nog wel gestimuleerd om zo veel mogelijk gas en elektriciteit te besparen. De energiebedrijven sturen dan een deel van de energierekening naar de overheid, die het verschil bijpast tussen de kosten en wat de consument in rekening wordt gebracht. Het precieze bedrag dat de overheid gaat betalen moet nog vastgesteld worden, maar het staat vast dat de regeling het kabinet vele miljarden kost. Tegelijk verdient de overheid vele miljarden aan de gestegen energieprijzen via belastingen op energie en de opbrengst van gas dat in Nederland uit de grond en de zeebodem gehaald wordt. Verder profiteert de schatkist als het goed is van de Europese maatregel om de winsten af te romen van elektriciteitsproducenten die geen last hebben van de hoge gasprijzen. Het prijsplafond voor de energierekening van huishoudens is gebaseerd op verbruik en niet op inkomen. Omdat mensen met minder inkomen vaak kleiner wonen heeft de maatregel wel een zeker nivellerend effect. Maar het voorkomt waarschijnlijk niet dat er mensen tussen wal en schip vallen. Dat is het geval bij huishoudens die bovengemiddeld veel energie verbruiken maar weinig inkomen hebben. De energieprijzen van begin dit jaar zijn weliswaar lager dan op dit moment maar nog steeds flink hoger dan het gemiddelde van de afgelopen jaren. Overheid, energiebedrijven en netbeheerders hebben afgesproken dat er deze winter niemand wordt afgesloten. Mensen die de rekening niet kunnen betalen, krijgen een half jaar respijt. Wat er moet gebeuren als er na een half jaar nog geen betalingsregeling is getroffen, is nog onderwerp van overleg. Verder wil het kabinet dat mensen weer zekerheid voor de lange termijn krijgen. Nu kunnen mensen bij een nieuw contract vaak alleen nog voor een variabel tarief kiezen. Zo'n variabel tarief wordt door de energiebedrijven twee keer per jaar - en tegenwoordig ook vaker- aangepast aan de marktprijs. Hierdoor hebben mensen geen flauw idee waar ze financieel rekening mee moeten houden. Minister Jetten kondigde dit weekend daarom aan dat energiebedrijven weer meerjarige contracten moeten gaan aanbieden. Daar staat wel iets tegenover. Om de financiële risico's voor energiebedrijven te verlagen, gaat de boete omhoog voor mensen die zo'n langdurig contract vroegtijdig beëindigen. Die boete is nu 50 euro per product, voor gas en licht samen is dat dus 100 euro. Het is voor consumenten dus heel aantrekkelijk zo'n vast contract op te zeggen, mochten de energieprijzen plotseling fors omlaaggaan. De energiebedrijven blijven dan zitten met duur ingekochte energie en zouden als gevolg hiervan zelfs failliet kunnen gaan. Daarom wordt nu gewerkt aan een realistische boeteclausule bij nieuw af te sluiten energiecontracten.||https://nos.nl/artikel/2445215-overheid-springt-bij-energierekeningen-vanaf-november-omlaag
2022-09-19||Verslaggever scheldt presentator live op lokale radio uit: 'Dit is not done'|| Tijdens een sportuitzending van de samenwerkende lokale omroepen van Oldebroek en Elburg is een presentator afgelopen weekend uitgescholden door een verslaggever, die daarbij ook vloekte. De verslaggever pikte het niet dat hij werd onderbroken bij het beschrijven van een doelpunt en schold de presentator uit. Verslaggever Henk Lodewijk van Loco FM deed zaterdagmiddag verslag van de wedstrijd Go Ahead Kampen - WHC. Hij wilde melding maken van een doelpunt, maar werd onderbroken door presentator Willem Vlieger, die wilde overschakelen naar een ander voetbalveld, schrijft Omroep Gelderland. Vlieger pikte het niet dat hij door Lodewijk werd uitgescholden, maakte het uur nog af en stopte. Luister terug hoe de presentator wordt uitgescholden: Hoofdredacteur Bert-Jan Dokter van LOE Media in Elburg hoorde de uitzending zelf niet, maar luisterde het fragment terug. Hij is geschrokken. "Dit is not done. Je hebt te maken met luisteraars", zegt hij tegen Omroep Gelderland. "Ik begrijp dat een live-uitzending spannend is, maar je hebt een bepaalde mate van zelfbeheersing nodig. En dan druk ik me voorzichtig uit." Dokter weet niet hoe het verder gaat en ook niet of Vlieger terugkomt als presentator. Hij zegt dat Vlieger de uitzending alleen deed, en verantwoordelijk was voor de regie, de techniek en het geluid. "Dat is pittig", zegt Dokter. "En vergeet niet dat we hier met vrijwilligers van doen hebben." Vanuit Loco FM in Oldebroek zijn excuses gemaakt door programmaleider Willem Rietberg. "Laat ik duidelijk zijn: we zitten in een christelijk gebied, dan hoort het niet dat je dit soort termen de ether in slingert. Daar zit niemand op te wachten." Beide lokale omroepen werken nog maar kort samen in het weekend met sportuitzendingen, zegt Dokter. "Het is voor iedereen wennen." Rietberg heeft het over kinderziektes bij de uitzendingen. "De presentator wilde het per se alleen doen, terwijl je tijdens zo'n uitzending heel veel binnen krijgt. Dat is de andere kant. Maar blijft staan dat onze verslaggever nooit had moeten schelden en vloeken." Volgens Rietberg komt het bestuur maandag samen om de kwestie verder te bespreken. De presentator en verslaggever willen tegenover Omroep Gelderland niet reageren. Verslaggever Lodewijk zegt "het hoofdstuk af te hebben gesloten" en presentator Vlieger laat weten "het niet groter te willen maken".||https://nos.nl/artikel/2445213-verslaggever-scheldt-presentator-live-op-lokale-radio-uit-dit-is-not-done
2022-09-19||Linda de Mol over periode na 'The Voice': nog nooit zo eenzaam gevoeld|| Presentatrice en bladenmaakster Linda de Mol heeft voor het eerst sinds eind januari uitgebreid gereageerd op de grensoverschrijdende gebeurtenissen bij The Voice of Holland, waarbij ook haar ex Jeroen Rietbergen betrokken was. Ze herhaalt dat ze niet wist van het wangedrag bij het programma. "Dat zweer ik op allebei mijn kinderen." Het verhaal van De Mol (58) staat in de nieuwste editie van haar tijdschrift Linda, die deze week verschijnt. Delen van haar editorial staan al online. Haar ex-partner Jeroen Rietbergen was jarenlang bandleider bij The Voice of Holland, tot hij en coach Ali B in het BNNVARA-programma BOOS van Tim Hofman werden beschuldigd van het grensoverschrijdend gedrag tegen vrouwen. Rietbergen bekende zich daaraan schuldig te hebben gemaakt en bood zijn excuses aan. RTL besloot per direct te stoppen met de uitzendingen, Linda de Mol legde al haar werkzaamheden neer. "12 januari 2022", schrijft de presentatrice in het stuk. "Ik zou die avond risotto maken, weet ik nog, maar het was de dag waarop de mail van Tim Hofman in één vernietigende klap alles veranderde. (...) Dat iemand van wie je zo ontzettend veel houdt en met wie je het zo fijn hebt, iemand die me meer dan veertien jaar het gevoel heeft gegeven minstens zo veel van mij te houden, zich zo blijkt te hebben misdragen bij jonge vrouwen..." Ze schrijft verder dat ze de eerste dagen in een roes leefde en schaamte voelde, "zo veel schaamte, want heel Nederland kreeg dit mee. Ik heb me nog nooit zo eenzaam gevoeld." Kort na de onthullingen van BOOS maakten we deze video, met een overzicht van wat er speelt bij The Voice: De Mol ontkent in haar verklaring met klem dat ze iets wist van de misstanden. "Ik kon letterlijk niet bevatten dat mij - door een niet-kloppende zin in Jeroens statement - een deel van de schuld in de schoenen geschoven werd. Ik wist, en dat zweer ik op allebei mijn kinderen, helemaal van niets bij The Voice", schrijft ze. Het is niet duidelijk op welke zin uit Rietbergens verklaring ze doelt. De presentatrice benoemt ook "de haat op social media" en haalt opnieuw uit naar gasten en presentatoren in talkshows en showrubrieken, die zich volgens haar schuldig maakten aan "anonieme beschuldigingen, oordelen en lelijke columns". In een verklaring eind januari reageerde ze ook al woedend op "een handjevol sensatiezoekende opiniemakers", waarbij ze hen met naam en toenaam noemde. Ze schrijft verder dat ze voor het eerst in haar leven professionele hulp heeft gezocht, om erachter te komen of ze haar werk nog wel wil doen of dat ze gelukkiger wordt van "iets totaal anders". De Mol was begin deze maand voor het eerst sinds de gebeurtenissen bij The Voice weer te zien als presentator van 'haar' Miljoenenjacht. Daar werd ze emotioneel nadat het publiek haar verwelkomde met een staande ovatie.||https://nos.nl/artikel/2445212-linda-de-mol-over-periode-na-the-voice-nog-nooit-zo-eenzaam-gevoeld
2022-09-19||Iraanse vrouwen verbranden hoofddoek en knippen haar af na dood Mahsa Amini|| De protesten in Iran naar aanleiding van de dood van de 22-jarige Mahsa Amini houden aan. Amini werd vorige week gearresteerd omdat ze zich volgens de religieuze politie niet hield aan de regel dat vrouwen hun hoofd moeten bedekken. De Iraanse werd volgens ooggetuigen na haar arrestatie mishandeld en zakte later op het politiebureau in elkaar. Ze overleed nadat ze drie dagen in coma had gelegen. De politie spreekt van een "ongelukkig incident" en zei dat de vrouw een hartaanval kreeg toen ze naar het politiebureau werd vervoerd. Uit woede over de dood van de vrouw verbranden Iraanse vrouwen hun hoofddoek en knippen hun haar af, is te zien in filmpjes op sociale media. Daarnaast gaan er filmpjes rond van protesten in steden en op universiteiten, waarbij ordetroepen traangas inzetten. Ook zou er zijn geschoten. Een Koerdische mensenrechtenorganisatie zegt dat bij een van die protesten twee doden zijn gevallen. Het zou gaan om twee mannen in de Koerdische stad Divandarreh. Over de doodsoorzaak wordt niets gezegd. Het bericht wordt tegengesproken door de Iraanse staatstelevisie. NOS-correspondent Daisy Mohr was in juni in Iran toen ze zag dat er meer Iraanse vrouwen hun hoofddoek lieten zakken op hun achterhoofd of hem om hun schouders hadden geslagen dan eerder. "Heel opvallend", zegt Mohr. "Het was de eerste keer in vijftien jaar dat ik dagelijks vrouwen zonder hoofddoek zag op straat." Het dragen van hoofdbedekking en lange loszittende kleding is verplicht sinds de Iraanse revolutie van 1979. Het niet dragen van een hoofddoek was dus een duidelijke vorm van protest. Op dat moment werd er nauwelijks ingegrepen door de zedenpolitie. Mohr denkt dat veel mensen de dood van Mahsa Amini aangrijpen om zich uit te spreken. "Dit lijkt het moment te zijn waarop het escaleert."||https://nos.nl/artikel/2445210-iraanse-vrouwen-verbranden-hoofddoek-en-knippen-haar-af-na-dood-mahsa-amini
2022-09-19||Voorlopig nog geen steun voor mkb'ers met hoge energierekening|| In het steunpakket dat het kabinet morgen wil presenteren om de gevolgen van de hoge energierekening te dempen, zitten geen concrete maatregelen voor het midden- en kleinbedrijf (mkb). Volgens ingewijden zit er niets in om op korte termijn de nood te lenigen van kleine ondernemers zoals bakkers en tuinders, die veel energie verbruiken. Het kabinet wil wel iets doen om energie-intensieve mkb'ers te helpen, maar de plannen zijn volgens verschillende bronnen nog weinig concreet. Ook de haalbaarheid en uitvoerbaarheid ervan staan ter discussie. Het mkb wordt in de plannen wel genoemd, maar alleen in procedurele zin, zeggen de bronnen. Minister Jetten voor Klimaat en Energie wil morgen zijn plannen presenteren. Daarbij gaat het om een prijsplafond voor gas en elektriciteit, waardoor huishoudens in elk geval voor een deel van hun verbruik lagere tarieven gaan betalen. Wie meer verbruikt dan gemiddeld, betaalt voor het deel daarboven wel de historisch hoge marktprijs. Daarnaast komt er een noodfonds, waarmee de rekening overgenomen kan worden van mensen die het echt niet meer kunnen betalen. Met deze 'stroppenpot', waar ook de energiebedrijven aan bijdragen, wil het kabinet voorkomen dat mensen komende winter worden afgesloten of in de schuldhulpverlening terechtkomen door de hoge energieprijzen. Die maatregelen gaan in beginsel ook gelden voor ondernemers, maar een bakker of tuinder verbruikt zeer veel meer energie dan een huishouden en heeft er dus weinig aan. Betrokkenen zeggen dat het "supercomplex" is om een regeling te maken om mkb'ers tegemoet te komen. De vraag is vooral op basis van welke grondslag ze in aanmerking moeten komen voor steun. Algauw is er sprake van ongeoorloofde staatssteun. Bovendien is het ingewikkeld om een gemiddeld energieverbruik vast te stellen voor kleine ondernemers. Een drogisterij verbruikt veel minder energie dan een warme bakker. Daardoor is ook een apart prijsplafond voor het mkb moeilijk te realiseren. Volgens de ingewijden is het kabinet wel van plan om een motie uit te voeren die de Tweede Kamer eerder heeft aangenomen. Daardoor wordt het makkelijker voor mkb'ers om geld te lenen voor het energiezuiniger maken van hun bedrijf.||https://nos.nl/artikel/2445208-voorlopig-nog-geen-steun-voor-mkb-ers-met-hoge-energierekening
2022-09-19||Oplevering stikstoffabriek voor buitenlands gas weer vertraagd|| De bouw van een stikstoffabriek in Zuidbroek die buitenlands gas moet omzetten voor gebruik in Nederland heeft opnieuw vertraging opgelopen. Dat meldt gasnetbeheerder Gasunie Transport Services (GTS). De fabriek in het Groningse dorp had in april al klaar moeten zijn, maar de bouw ervan heeft door allerlei omstandigheden al meermaals vertraging opgelopen. De fabriek voegt stikstof toe aan zogeheten hoogcalorisch gas uit het buitenland. Daarmee wordt het geschikt voor gebruik in Nederlandse cv-ketels en gasfornuizen. De bouw van de fabriek begon in maart vorig jaar, kort voor de corona-lockdown. Door de coronamaatregelen konden sommige onderdelen niet geleverd worden en waren er ook op de bouwplaats strenge restricties. Ook lagen aannemers met elkaar in de clinch. De Gasunie beloofde in juli dat de bouw in versneld tempo hervat zou worden. "Hoewel momenteel meer dan 700 mensen op de locatie werken, is de beoogde versnelling nog onvoldoende gerealiseerd", zo meldt het bedrijf. Gasunie vermeldt niet waarom de bouw ervan nu weer vertraging heeft opgelopen. Volgens het bedrijf heeft de vertraging geen invloed op de gaswinning uit Groningen. Staatssecretaris Vijlbrief noemt de vertraging slecht nieuws. "Het is teleurstellend dat de voorgenomen planning weer niet gehaald wordt", schrijft hij in een Kamerbrief. "Ik verwacht dat partijen, zowel GTS als de aannemer, zich tot het uiterste inspannen om de installatie zo snel mogelijk volledig in gebruik te kunnen nemen." In een brief aan Vijlbrief zegt Gasunie ook te verwachten dat de productie uit het Groninger gasveld deze winter zonder problemen kan worden teruggeschroefd. Voor komend gasjaar, dat loopt tot oktober volgend jaar, verwacht het staatsbedrijf een gasproductie van 2,8 miljard kubieke meter uit Groningen. Dat is historisch laag. De gasproductie wordt teruggebracht vanwege de aardbevingen in het gasgebied. Volgens GTS kan de productie uit het gasveld omlaag nu de Europese gasopslagen voor een groot deel gevuld zijn en omdat de vraag naar gas is teruggelopen. Het bedrijf houdt daarbij wel een slag om de arm. Het kan zijn dat de gasproductie uit Groningen omhoog moet als de winter zeer koud zal verlopen en/of als de vraag naar gas weer stijgt. GTS zei eerder al te verwachten dat er geen gastekort zal optreden.||https://nos.nl/artikel/2445204-oplevering-stikstoffabriek-voor-buitenlands-gas-weer-vertraagd
2022-09-19||Aanmeldcentrum Bant is van de baan, COA ziet te weinig draagvlak|| Er komt geen aanmeldcentrum voor asielzoekers in Bant. Dat blijkt uit een brief van het COA aan het college van burgemeester en wethouders van de gemeente Noordoostpolder, die in handen is van Omroep Flevoland. Het COA wil nog wel elders in de gemeente een locatie zoeken voor een aanmeldcentrum. In de brief staat dat uit gesprekken met omwonenden en de lokale politiek is gebleken dat er te weinig draagvlak is voor een aanmeldcentrum naast het bestaande azc. Wel wil het COA in gesprek blijven met de gemeente, om op een andere locatie in de Noordoostpolder alsnog een aanmeldcentrum te vestigen. "Hierbij liggen vraagstukken voor als welke doelgroep hier dan naartoe zou komen, welke infrastructuur nodig is en voor welke duur", schrijft bestuursvoorzitter van het COA Milo Schoenmaker in de brief. Het Centraal Orgaan opvang Asielzoekers meldde in juli dat het een boerderij en grond naast het azc in Luttelgeest had gekocht voor het opzetten van een tweede aanmeldcentrum. Het nieuwe centrum, met plek voor 250 tot 300 mensen, moest het aanmeldcentrum in Ter Apel ontlasten. De komst van het aanmeldcentrum ligt in Bant gevoelig omdat vlak bij de nieuwe locatie al het grote asielzoekerscentrum Luttelgeest ligt, met zo'n duizend plaatsen. Uit een reconstructie van de NOS bleek dat de gemeente eerder niet geprotesteerd heeft tegen de plannen voor het aanmeldcentrum, die al in april werden voorgelegd. Pas nadat de staatssecretaris het voornemen begin juli bekend had gemaakt, sprak burgemeester Roger de Groot van "een onwenselijke ontwikkeling". Tegen Omroep Flevoland hadden gemeenteraadsleden daarvoor al gezegd dat ze niet doorhadden hoe concreet de plannen waren, totdat het nieuws naar buiten kwam. Daarbij voelden ze zich gechanteerd door commissaris van de koning Leen Verbeek. Die zou de raadsleden in april hebben voorgehouden dat de lobby voor de Lelylijn in gevaar komt als ze niet meewerken aan de plannen van het COA.||https://nos.nl/artikel/2445203-aanmeldcentrum-bant-is-van-de-baan-coa-ziet-te-weinig-draagvlak
2022-09-19||Politie ontslaat medewerker vanwege grensoverschrijdend gedrag|| Een medewerker van de Landelijke Eenheid van de politie is ontslagen vanwege ernstig plichtsverzuim. Volgens de politie gaat het om grensoverschrijdend gedrag jegens vrouwen en "oneigenlijk gebruik van dienstmiddelen". De politie begon in december vorig jaar een onderzoek naar het handelen van de medewerker, op basis van binnengekomen informatie. De medewerker werd in februari buiten functie gesteld en is deze maand ontslagen. Over de identiteit van de medewerker is niets naar buiten gebracht. "De samenleving mag verwachten dat wij zorgvuldig en adequaat handelen, daar verantwoordelijkheid voor nemen en hier transparant over zijn. Als je bij de politie werkt, heb je een voorbeeldfunctie", zegt plaatsvervangend politiechef Rob van Bree over het ontslag. ||https://nos.nl/artikel/2445200-politie-ontslaat-medewerker-vanwege-grensoverschrijdend-gedrag
2022-09-19||Koningin Elizabeth bijgezet na dag vol ceremonieel in Londen en Windsor|| Groot-Brittannië heeft afscheid genomen van koningin Elizabeth. Na een afscheidsdienst in Westminster Abbey werd de kist met het lichaam aan het begin van de avond neergelaten in de koninklijke crypte in St George's Chapel, op het terrein van Windsor Castle. Daarmee kwam een eind aan het publieke deel van de uitvaart van de op 96-jarige leeftijd overleden vorstin. Koningen, presidenten, één keizer (die van Japan) en een miljoen andere belangstellenden waren in Londen om haar de laatste eer te bewijzen. Onder hen waren de Amerikaanse president Biden en zijn Franse collega Macron, koning Willem-Alexander, koningin Máxima en prinses Beatrix. Elizabeth werd daarna in besloten kring met prins Philip bijgezet in de King George VI Memorial Chapel, de plek waar tien andere Britse monarchen rusten. Vandaag niets gezien van de uitvaart? Bekijk onze samenvatting, zeven uur in minder dan vijf minuten: Het laatste dat het publiek zag van de plechtigheden was de bijzettingsdienst. Daar waren 800 mensen bij aanwezig, onder wie leden van de hofhouding en regeringsleiders van de landen waarvan Elizabeth staatshoofd was. Ook Willem-Alexander, Máxima en Beatrix waren erbij aanwezig. Vlak voor de kist werd neergelaten, brak de hofmaarschalk zijn witte staf doormidden, ten teken dat een tijdperk ten einde is gekomen. Ook werden de symbolen van Elizabeths macht, de kroon, de scepter en de rijksappel, verplaatst van de doodskist naar het altaar. De plechtigheden waren in alle vroegte begonnen in Westminster Hall, waar het publiek vijf dagen afscheid had kunnen nemen van de vorstin. Stipt om 06.30 uur passeerde de laatste rouwende de baar. Enkele uren later begeleidde koning Charles te voet de kist van zijn moeder van het parlement naar de nabijgelegen Westminster Abbey, samen met zijn zoons, broers en zus. Voor de dienst luidde een van de klokken 96 keer, voor elk jaar van Elizabeths leven. In de kerk verzamelden zich zo'n 2000 mensen, van wereldleiders tot zorgpersoneel. Het was voor het eerst sinds de begrafenis van George II in 1760 dat de kerk weer voor een koninklijke uitvaart werd gebruikt; andere vorsten kozen Windsor voor die plechtigheid. De locatie was een van de vele persoonlijke accenten die Elizabeth had aangebracht in de ceremonie. De koningin had een speciale band met de kerk, waar ze in 1947 trouwde en zes jaar later werd gekroond. Het persoonlijke tintje bleek ook uit de muziekkeus, met gezangen uit haar eigen huwelijksdienst en uit de rouwdienst vorig jaar voor prins Philip. "Maar weinig leiders ontvangen zoveel blijken van liefde als we voor haar gezien hebben", typeerde de aartsbisschop van Canterbury in de dienst tien dagen van rouw. "Het verdriet dat er is - bij haar familie maar ook over de hele wereld - komt voort uit haar rijke leven en de liefdevolle dienstbaarheid die we nu moeten missen." De aartsbisschop zei dat liefdevolle dienstbaarheid zeldzaam is, en al helemaal onder machthebbers. "Maar zij worden herinnerd, lang nadat zij die zich vastklampten aan macht en privilege zijn vergeten." De aartsbisschop bad ook om kracht voor de nabestaanden, die hun rouw "in de felste schijnwerpers" moeten zien te verwerken. Vlak voor het middaguur in Groot-Brittannië werd met de Last Post twee minuten nationale stilte aangekondigd, waarvoor zelfs het vliegverkeer op Heathrow een half uur werd stilgelegd. De kerk zette daarna God save the king in. Charles, die zelf uiteraard niet meezong, werd er zichtbaar door geroerd: Langs de route die de rouwstoet daarna zou afleggen werd de dienst aandachtig gevolgd. Op sommige plekken in de stad waren grote schermen neergezet, elders volgde men de plechtigheden op mobieltjes of in pubs. De 11-jarige Alex had gisteren al met zijn moeder Laura een plekje uitgezocht langs de route. "De koningin was er mijn hele leven, en ook het hele leven van mijn moeder. Daarom moeten we hier zijn vandaag", legde hij uit. "Ik hoop dat ik het mijn hele leven niet meer vergeet." Kort daarna passeerde inderdaad de rouwstoet met 3000 militairen, een bont gezelschap uit alle landen waarvan Elizabeth het staatshoofd was geweest: traditionele beefeaters, Aziatische gurkha's, Canadese mounties en een afvaardiging van Jamaica. Ook volgden medewerkers uit de koopvaardij, brandweer, ambulancediensten en politie. Alle bewapende eenheden hielden hun wapen omgekeerd als teken van rouw. Middelpunt van de stoet was Elizabeths kist met daarop de symbolen van haar macht: de Imperial State Crown, scepter en rijksappel. 148 matrozen trokken de affuit voort waarop de kist rustte, het onderstel van een kanon dat nog voor de uitvaarten van koningin Victoria, Winston Churchill en Elizabeths vader was gebruikt. In stilte wachtte het publiek tot de stoet met omfloerste trom en doedelzakken voorbijkwam, begeleid door het geluid van de Big Ben en saluutschoten uit Hyde Park. Onderweg naar de Wellington Arch, waar de autotocht naar de grafkapel in Windsor begon, passeerde de processie Buckingham Palace, een laatste groet aan het paleis waar de koningin zeventig jaar woonde. Daarna ging de rouwstoet op weg naar Windsor, waar Elizabeth vanavond dus werd bijgezet in St. George's Chapel. De koningin is daar herenigd met haar echtgenoot Philip, over wie zij in 1997 zei: "Hij is mijn steun en toeverlaat."||https://nos.nl/collectie/13914/artikel/2445199-koningin-elizabeth-bijgezet-na-dag-vol-ceremonieel-in-londen-en-windsor
2022-09-19||Conservatieve Kristersson gaat nieuwe Zweedse regering vormen|| De voorzitter van het Zweedse parlement heeft Ulf Kristersson, leider van de Gematigden, gevraagd een nieuwe regering te vormen. Eerder sprak de parlementsvoorzitter met de leiders van alle partijen die bij de verkiezingen van vorige week in het parlement zijn gekozen. De stembusgang leverde het blok van vier rechtse partijen een krappe meerderheid op, waarbij de anti-immigratiepartij Zweden Democraten verreweg de meeste stemmen van die vier binnenhaalde. Dat betekent een grote omslag in het land dat lange tijd, met korte onderbrekingen, is geregeerd door de sociaaldemocraten. De Gematigden van Kristersson kwamen als derde partij uit de bus, na de sociaaldemocraten van oud-premier Andersson - die opnieuw de grootste partij werden - en de Zweden Democraten. Dat Kristersson nu formateur wordt en niet Jimmie Akesson, de leider van de Zweden Democraten, heeft te maken met het feit dat Akessons partij bij de oprichting in de jaren 80 neonazistische denkbeelden propageerde. Hoewel Akesson de partij meer salonfähig heeft gemaakt, willen andere partijen nog steeds niet dat de Zweden Democraten de premier leveren. In Zweden wordt ervan uitgegaan dat Kristersson de Zweden Democraten buiten de coalitie houdt maar zich verzekert van hun gedoogsteun.||https://nos.nl/artikel/2445198-conservatieve-kristersson-gaat-nieuwe-zweedse-regering-vormen
2022-09-19||Corona-experts: nieuwe prik is wel degelijk erg belangrijk|| Corona-experts waarschuwen dat het belangrijk blijft voor ouderen en risicogroepen om zich te laten vaccineren, omdat de immuniteit langzaam maar zeker afneemt. Uit onderzoek blijkt dat de helft van de Nederlandse volwassenen niet van plan is om een herhaalprik tegen het coronavirus te nemen, die vanaf vandaag beschikbaar is. Dat veel Nederlanders niet de noodzaak zien zich opnieuw te laten vaccineren is zorgwekkend, zegt Chantal Bleeker-Rovers, hoogleraar uitbraken van infectieziekten aan het Radboud UMC. "Mensen realiseren zich te weinig dat de omikronvariant mild is door de immuniteit die we hadden opgebouwd. Die blijft hoog door nu opnieuw te vaccineren." De bescherming van eerdere vaccinaties "duurt niet eeuwig", aldus Marjolein van Egmond, immunoloog bij het VUmc. "Daar dient zo'n herhaalprik voor, om het weer op te frissen. Voor ouderen en kwetsbare mensen zou ik het echt aanraden. Het kan het verschil zijn tussen wel of niet in het ziekenhuis belanden. Wereldwijd zijn er veel mensen overleden aan omikron." Dat de bereidheid onder jongeren (18- tot 34-jarigen) lager is, kan Van Egmond zich wel voorstellen. De kans dat jonge, gezonde mensen in het ziekenhuis belanden is namelijk klein. Wel hebben ook jonge mensen kans op long covid, en neemt het risico op hart- en vaatziekten door covid toe, zegt Bleeker-Rovers. Bovendien is het voor de algehele immuniteit winst als ook jonge, gezonde mensen zich laten vaccineren", zegt Alma Tostmann, epidemioloog bij het Radboud UMC. Zeker als ze nog helemaal geen prik hebben gehaald, en nog niet besmet zijn geweest met het virus. Het maakt het risico minder dat het virus wordt doorgegeven aan kwetsbare mensen. Dat er weer een opleving van het virus komt, staat volgens de immunologen vrijwel vast. "Het virus gaat weer circuleren", stelt Tostmann. "Dat zien we altijd met luchtweginfecties, dat neemt altijd toe als de herfst komt", zegt Van Egmond. "Mensen gaan dichter bij elkaar zitten en het verspreidt zich makkelijker." Het kabinet wil ingrijpende coronamaatregelen voorkomen en sectoren zelf plannen laten maken. Maar bij een nieuwe golf sluit het kabinet nieuwe maatregelen niet uit. "Of er dan weer maatregelen moeten komen, is koffiedik kijken. We hebben wel een betere uitgangspositie dan voorgaande jaren", zegt Van Egmond. Nu geeft de overheid alleen adviezen om verspreiding te beperken. "Hoeveel mensen dit najaar ziek worden, hangt af van het aantal vaccinaties, met name in de risicogroepen", zegt Tostmann. Dit zal ook bepalen hoe groot de druk op de zorg wordt, zegt Bleeker-Rovers. Ook zonder een groot aantal ziekenhuisopnames is het volgens de hoogleraar onwenselijk dat er veel mensen tegelijk besmet raken, gezien de grote personeelstekorten in veel sectoren en het risico dat kinderen school moeten missen. De Wereldgezondheidsorganisatie WHO bracht vorige week het heugelijke nieuws dat het einde van de pandemie in zicht is. Daar plaatste secretaris-generaal Tedros een grote kanttekening bij: overheden moeten zich blijven inzetten om het virus in te dammen. In de overweging om zich niet te laten vaccineren laten mensen zich volgens Bleeker-Rovers te veel leiden door het idee dat de pandemie op z'n einde loopt. "We moeten nu niet alles uit handen laten vallen", zegt Tostmann. "Het einde van de pandemie is pas in zicht als we blijven vaccineren en bereid blijven om preventieve maatregelen te nemen."||https://nos.nl/artikel/2445197-corona-experts-nieuwe-prik-is-wel-degelijk-erg-belangrijk
2022-09-19||Advies: maak excuses voor slavernij en sta hoofddoek bij politie toe|| De Nederlandse overheid moet excuses aanbieden voor het slavernijverleden. Daartoe heeft de Nationaal Coördinator tegen Discriminatie en Racisme Rabin Baldewsingh opgeroepen bij de aanbieding van zijn eerste Nationaal Programma. Hij pleit er ook voor dat het dragen van religieuze uitingen moet worden toegestaan bij politie en boa's en dat de 'Rotterdamwet' die het gemeenten mogelijk maakt mensen uit wijken te weren, moet worden herzien. De NCDR vindt het ook een goed idee om van Keti Koti, de jaarlijkse herdenking van de afschaffing van het slavernij, een nationale feestdag te maken. Eens in de vijf jaar zou deze dag, 1 juli, een vrije dag moeten zijn. Dat kan een belangrijk signaal zijn naar nazaten van tot slaaf gemaakten "die tot op de dag van vandaag de doorwerking ervaren", aldus Baldewsingh. "Excuses helpen bij de heling van historisch leed." Het is niet voor het eerst dat hij dit voorstelt. Het is wel de eerste keer dat een actieplan tegen discriminatie en racisme wordt gepresenteerd. De Haagse oud-wethouder Rabin Baldewsingh werd in 2021 aangesteld als eerste Nationaal Coördinator tegen Discriminatie en Racisme (NCDR). Dat was een reactie op de Black Lives Matter-demonstraties en onthullingen over institutioneel racisme in de toeslagenaffaire. Amsterdam, Rotterdam en Utrecht en ook De Nederlandsche Bank en ABN Amro boden al excuses aan voor hun rol in de slavernij. Het kabinet heeft dit jaar besloten nog geen excuses te maken voor het slavernijverleden, maar sluit dit voor de toekomst niet uit. De Nationaal Coördinator pleit er verder voor straatnamen en standbeelden van personen die een belangrijke rol hebben gespeeld in de slavernij van een toelichting te voorzien, bijvoorbeeld door het aanbrengen van een QR-code waarmee informatie kan worden opgevraagd. Volgens Baldewsingh is het kabinet bereid om het wijzigen van een achternaam met een link naar het slavernijverleden kosteloos te maken. Over het dragen van religieuze uitingen, zoals een hoofddoek of keppeltje, door politieagenten en boa's is de laatste jaren veel discussie gevoerd. Volgens de NCDR doet het dragen van religieuze uitingen niet af aan de professionaliteit en neutraliteit van de overheid. "De gedachte dat zij hun functie niet onpartijdig kunnen uitoefenen, vind ik onjuist en onnodig stigmatiserend. Hiermee laten we de kans liggen om de politie te versterken, met name met een grote groep vrouwen." Verder is de coördinator een voorstander van het inzetten van diversiteit en inclusie als eis bij het inzetten van personeel en de inkoop van diensten en goederen. Ook komt er een groot onderzoek naar discriminatie van moslims en krijgt de aanpak van stagediscriminatie een extra impuls. Tot slot gaat Baldewsingh in op de Wet bijzondere maatregelen grootstedelijke problematiek, ook wel bekend als de Rotterdamwet. De wet werd in 2006 ingevoerd om de leefbaarheid in kwetsbare wijken te verbeteren. Omstreden is het onderdeel dat mensen met een uitkering kunnen worden geweerd uit bepaalde straten, evenals de optie om voorrang te verlenen aan mensen die al langer in de regio wonen. Migranten worden bovengemiddeld vaak de dupe van dergelijke maatregelen, zegt Baldewsingh. Hij stelt daarom voor om dit onderdeel van de wet te schrappen om elke vorm van onbedoelde discriminatie te voorkomen. Meldingen van discriminatie en racisme zijn de afgelopen jaren toegenomen, zowel bij de politie als bij de zogenoemde antidiscriminatievoorzieningen. "Dat vraagt om een stevige aanpak van elke vorm van uitsluiting", zegt de NCDR. Baldewsingh heeft in aanloop naar dit rapport met tientallen maatschappelijke organisaties en honderden burgers gesproken. Ook werden er 22 'Townhallsessies' in het hele land georganiseerd. Niet alle geopperde ideeën kunnen al worden uitgevoerd, onder meer omdat ze bestuurlijk of financieel niet uitvoerbaar zijn, schrijft de coördinator. Voortaan zal jaarlijks een vervolg op het actieplan worden gepresenteerd.||https://nos.nl/artikel/2445196-advies-maak-excuses-voor-slavernij-en-sta-hoofddoek-bij-politie-toe
2022-09-19||FNV eist in elke cao inflatiecorrectie, betekent vermoedelijk looneis van 12 procent|| Vakbond FNV gaat bij de cao-onderhandelingen voor komend jaar inzetten op een algemene prijscompensatie voor de inflatie, die naar verwachting van de vakbond dit jaar zo'n 12 procent gaat bedragen. De vakbond maakte vandaag, de dag vóór Prinsjesdag, traditiegetrouw de looneis bekend waarmee de onderhandelingen voor nieuwe cao's wordt ingegaan. "Qua techniek verschilt deze eis niet van andere jaren", zegt FNV-vicevoorzitter Zakaria Boufangacha, "Onze eis is eigenlijk altijd dat de inflatie gecompenseerd moet worden. Omdat die dit jaar zo ontzettend hoog is, is onze eis dat ook." De bond gaat altijd uit van het inflatiecijfer van oktober. FNV verwacht dat de inflatie volgende maand zal uitkomen op 12 procent. Als de inflatie dan hoger is, bijvoorbeeld 13 procent, dan wordt de looneis 13 procent. Is hij bijvoorbeeld 9 procent, dan wordt het 9 procent. Niemand moet erop achteruitgaan, vindt de vakbond, en dat moet zelfs automatisch voorkomen worden. Daarom die automatische prijscompensatie dus, oftewel een loon dat automatisch meestijgt met de inflatie. In een aantal cao's is al automatische prijscompensatie vastgelegd. De FNV zet al langer in op algemene prijscompensatie. Onderstaande grafiek laat zien dat de inflatie en de loonontwikkeling niet altijd gelijklopen. Vooral dit jaar lopen ze uit elkaar: tot en met augustus dit jaar bedroeg de gemiddelde cao-loonstijging 3,3 procent, een stuk lager dan de gemiddelde inflatie van 9 procent.  Boufangacha: "Heel veel bedrijven hebben het heel goed gedaan de afgelopen tijd. Het gaat economisch goed en volgens verwachting gaan we zelfs groeien. Tegelijkertijd kunnen sommige mensen hun boodschappen en energie niet meer betalen. Om een crisis te voorkomen is het van landsbelang dat de lonen omhooggaan." De vakbond zegt veel werkgevers te zien die geen zin hebben de lonen zoveel te verhogen. Lokale of zelfs landelijke acties schuwt de bond dan ook niet. "Daar waar werkgevers toch denken dat ze de hand op de knip moeten houden, kunnen ze rekenen op stevige acties", zegt de vicevoorzitter. Boufangacha roept werkgevers op in te zien wat ze moeten doen voor hun werknemers: "Dat mensen hun koopkracht blijven behouden is ook belangrijk voor bedrijven zelf." Werkgeversorganisaties VNO-NCW en MKB-Nederland zien dat anders. Ze noemen het "onwenselijk en niet effectief" om te proberen de energierekening via de structurele lonen te repareren. "De hoge energieprijzen zijn ook voor ondernemers een enorme kostenpost die ze vaak moeilijk kunnen doorberekenen. Ze zijn bovendien een tijdelijk fenomeen door de oorlog." De werkgevers wijzen op het "omvangrijke pakket van de overheid" om het stijgen van de energiekosten op te vangen. "Vanzelfsprekend kijken individuele werkgevers naar wat zij verder kunnen doen." In augustus zei minister Van Gennip van Sociale Zaken nog dat er ruimte is om salarissen te verhogen: "Het zijn uitzonderlijke tijden die vragen om uitzonderlijke maatregelen. We kunnen dit alleen met elkaar oplossen, dus ook met de werkgevers." Daarom deed de regering een oproep aan werkgevers om de lonen te verhogen. "Hier en daar zie je ook wel dat de lonen stijgen, maar het houdt geen gelijke tred met de prijsstijgingen", zei Van Gennip. Minister Kaag van Financiën zei iets soortgelijks: "Hogere lonen zijn een structurele oplossing. Niet alles kan van de overheid komen", zei ze. Niet alles, maar wel een beetje. Uit de gelekte Miljoenennota blijkt dat het kabinet het tarief van de eerste inkomstenbelastingschijf gaat verlagen met 0,11 procentpunt. Door die maatregel krijgen werknemers iets meer loon op hun rekening gestort, zonder dat het brutoloon omhoog gaat.||https://nos.nl/artikel/2445194-fnv-eist-in-elke-cao-inflatiecorrectie-betekent-vermoedelijk-looneis-van-12-procent
2022-09-19||Podcast Oog: zwijgende verdachten en dierlijke rijkdom|| Het was een moeizame week in de Mallorca-rechtszaak. De rechter riep de verdachten op om te praten over wie de dodelijke trappen gaf aan Carlo Heuvelman. Maar dat leverde niet het gewenste resultaat op. Strafrechtadvocate Clarice Stenger vertelt hoe lastig het is om een zaak te ontleden als alle verdachten blijven zwijgen. De 85-jarige oud-politica en feministe Hedy d'Ancona schreef een tweede boek getiteld Kouwe Kermis. Ze maakt daarin de balans op van onderwerpen waar ze zich in haar politieke loopbaan als PvdA'er hard voor maakte. Dat gaat dan over onderwerpen als kinderopvang, migratie en de opvang van asielzoekers. Als het gaat over migratie spreekt d'Ancona zelfs over "een kille kermis". En regisseur Willem Berents maakte een natuurfilm over de onverwachte dierlijke rijkdom in de haven van Rotterdam. Hij dacht bij een industrieterrein niet direct aan natuurschoon, maar al snel kwam hij daarvan terug. Deze aflevering van Het Beste uit het Oog kun je hier beluisteren. Bevalt het? Vergeet je dan niet te abonneren! De Dag: elke werkdag twintig minuten verdieping bij één onderwerp uit het nieuws. Met het Oog op Morgen: elke dag een overzicht van het nieuws, een blik in de ochtendkranten en het betere journalistieke interview. Het Beste uit het Oog: iedere zaterdag selecteert de redactie van Met het Oog op Morgen de mooiste gesprekken van de afgelopen week. De Stemming van Vullings en Van der Wulp: elke vrijdag een nieuwe aflevering waarin de politieke week wordt doorgenomen. Gemaakt door NOS en EenVandaag. Lang verhaal kort: elke werkdag rond vijven één onderwerp, in 5 minuten. NOS op 3 vertelt je wat je moet weten over een actueel onderwerp om het nieuws erover beter te kunnen volgen.||https://nos.nl/artikel/2445185-podcast-oog-zwijgende-verdachten-en-dierlijke-rijkdom
2022-09-19||'Oorlogskardinaal' De Jong krijgt Yad Vashem-onderscheiding in Utrecht|| Kardinaal Johannes de Jong, die vanaf 1936 aartsbisschop was in Utrecht, wordt vandaag de Yad Vashem-onderscheiding toegekend. Hij krijgt de eretitel postuum omdat hij tijdens de Tweede Wereldoorlog Joden hielp te overleven en omdat hij zich publiekelijk verzette tegen de Jodenvervolging. De ambassadeur van Israël, Modi Ephraim, overhandigt de oorkonde en medaille die bij de onderscheiding horen in Utrecht aan de nabestaanden van de in 1955 overleden De Jong. Als aartsbisschop van Utrecht (pas na de oorlog werd hij kardinaal) keerde De Jong zich in de oorlogsjaren openlijk tegen de Duitsers, die hij geregeld 'de vijand' noemde. Hij verbood rooms-katholieke dagbladen om advertenties van de NSB te plaatsen. "Hij was leider van het verzet", zegt hulpbisschop Herman Woorts bij RTV Utrecht. Wat het verzet van De Jong extra bijzonder maakte is dat hij zich openlijk uitsprak tegen de bezetter. "Het meest in het oog springende feit is dat hij, samen met andere Nederlandse bisschoppen, een aantal keren publiekelijk protest heeft aangetekend tegen de maatregelen van de nazi's, waaronder de Jodendeportatie." Dat gebeurde door middel van brieven die in alle Katholieke kerken werden voorgelezen tijdens de oorlog. "De nazi's zijn hier die ochtend geweest, zodat het afgeblazen zou worden, maar hij heeft de andere vijf bisschoppen gebeld met de boodschap: het gaat door!" Het aartsbisdom Utrecht droeg De Jong enkele jaren geleden al voor. Kardinaal Eijk reisde in januari 2017 naar Jeruzalem om de aanvraag toe te lichten. Maar ruim een jaar later trok het aartsbisdom de aanvraag weer in omdat er twijfels waren gerezen over de rol van De Jong kort na de oorlog. Er waren aanwijzingen dat een naaste medewerker van De Jong zich had ingespannen om te voorkomen dat een beruchte katholieke oorlogsmisdadiger de doodstraf zou krijgen. De naaste medewerker was mgr. Felix van de Loo (1886-1959), de oorlogsmisdadiger diens neef, SS'er Willem van de Loo (1909-1981). De vraag was niet alleen of dat inderdaad is gebeurd, maar ook of De Jong daarvan op de hoogte was en of de kerk zich vaker met de rechtsgang tegen katholieke oorlogsmisdadigers heeft bemoeid. Maar dat blijkt allemaal niet het geval te zijn geweest.||https://nos.nl/artikel/2445184-oorlogskardinaal-de-jong-krijgt-yad-vashem-onderscheiding-in-utrecht
2022-09-19||Jaar na de vulkaanuitbarsting op La Palma woont Angela langs de kant van de weg|| De lava ligt tot op sommige plekken dertig meter dik, en daaronder is het gloeiend heet. Een jaar na de uitbarsting van de vulkaan op La Palma, wachten honderden inwoners van het Canarische eiland nog op hulp. Er was destijds geen houden aan: toen de eruptie al twee maanden aan de gang was, verdween ook de boerderij van de van oorsprong Duitse Angela Merici. Daarna spuwde de vulkaan op La Palma nog een maand lava en as. Merici bleef in shock achter. "Tien jaar lang werkte ik aan mijn ecologische boerderij met subtropische bomen. Ik had amper geld, maar het lukte om zonder subsidie het bedrijf op te bouwen. Drie jaar geleden begonnen we met planten. Toen alles klaar was, barstte de vulkaan uit", herinnert Merici zich. Ze wist meteen dat het de laatste dag van haar boerderij was. "Het enige dat ik kon redden waren mijn twee katjes en een bestelbusje. We zijn naar een camping een stuk verderop gereden. Daar bracht ik dagen in shock door. Er was een douche, een plek voor de katten. Maar verder kwam niemand me helpen." Een jaar na de uitbarsting van de vulkaan is ze een van de naar schatting duizend eilandbewoners die nog altijd wachten op hulp. In veel gevallen ontbreekt het aan de papieren om aan te tonen dat hun huis onder de metersdikke laag verdween. Ook lopen slachtoffers vast in de stroperige bureaucratie. Ook Merici heeft dat probleem. Het enige dat ze nog heeft is haar bestelbusje, twee katten, en wat spullen die ze in een kwartier in haar huis mocht ophalen. De uitbarsting duurde 85 dagen. Ruim 1200 hectare verdween onder de lava, op een eiland dat half zo groot is als de provincie Utrecht. In het gebied werden 7000 mensen geëvacueerd, van wie honderden nog niet kunnen terugkeren vanwege hoge concentraties kooldioxide. Neem de kustplaats Puerto de Naos, dat veranderde in een spookstadje. Er waren een hoop mooie woorden van het eilandbestuur toen de ramp gebeurde. "Maar dat ontaardde in vriendjespolitiek, zegt bananenboer Juan Carlos Rodriguez via Zoom. "Sommigen werden geholpen, anderen niet. We zijn wanhopig. Ook wij moeten overleven." Rodriguez verloor zijn bananenplantage, al bleef zijn huis wonderwel gespaard. Er kwam een beetje geld van de verzekering. Hij redt het voorlopig door bij bevriende boeren op het land te werken. Vanavond is een demonstratie van getroffen eilanders, die bij het eilandbestuur eisen dat hun zaken eindelijk worden afgehandeld. "Eigenlijk is de enige oplossing dat de bewoners van het bedolven land onteigend worden. Ze moeten daarna een geldbedrag krijgen dat overeenkomt met de waarde van hun bezit vóór de vulkaan ontplofte", bromt fotograaf Alfonso Escalero, die ook op de Canarische Eilanden woont. "Doen we dat niet, dan komen we er nooit uit. Dan maken we elkaar nog eens af." Escalero maakte vorig jaar duizenden foto's van de ramp met een ploeg natuurfotografen. Beroemd werd zijn beeld van een huisje dat de lavastroom trotseerde. Later verdween het alsnog in de brandende aarde. Hij bracht een boek uit met foto's van de ramp en verhalen van de eilanders. De opbrengst gaan naar de getroffen inwoners. Intussen gaat het afkoelen van het vloeibare gesteente tergend langzaam. Onder de afgekoelde lavakorst is de temperatuur algauw honderd tot tweehonderd graden. Daaronder is het nog heter. Het getroffen gebied is de komende jaren onbruikbaar voor bewoners, toerisme, of lokale boeren. "Mensen moeten niet alleen dat geld krijgen voor hun verdwenen bezit. De overheid moet elders op het eiland plaatsen aanwijzen waar ze hun leven weer kunnen opbouwen", zegt Escalero. De van oorsprong Duitse Angela Merici wil niet weg van La Palma. Ze zoekt net als meer eilandbewoners naar bewijzen dat haar boerderij onder de lava ligt. Van terugkeren naar haar geboorteland wil ze niets weten. "In Duitsland heb ik niemand meer." Ze ziet geen andere optie dan blijven aandringen bij de autoriteiten op haar eigendomsrecht van een klein stukje eiland. Maar makkelijk is dat niet. Merici vreest nu al dat ze straks een tweede Kerst in haar bestelbusje zit. Ergens langs de kant van de weg op La Palma. Eind vorig jaar zagen we zelf hoe het rampgebied er toen uitzag. Check de video van toen: ||https://nos.nl/artikel/2445178-jaar-na-de-vulkaanuitbarsting-op-la-palma-woont-angela-langs-de-kant-van-de-weg
2022-09-19||Beelden langverwachte videogame GTA VI gelekt, makers erg teleurgesteld|| Een hacker heeft beelden online gezet van de langverwachte nieuwe videogame GTA VI. Ze kwamen terecht op een online forum voor fans. Ontwikkelaar Rockstar Games bevestigt dat "een derde partij" op illegale wijze vertrouwelijke informatie heeft gedownload, waaronder beelden van het spel. Op het forum verschenen gisteren tientallen video's van de volgende uitgave van een van de grootste spellen in de game-industrie. De vorige editie van het spel, GTA V, bracht in een dag meer dan 850 miljoen dollar op. Uiteindelijk werd de game het snelst verkopende entertainmentproduct in de geschiedenis. In een verklaring meldt de ontwikkelaar "extreem teleurgesteld" te zijn dat details over het spel op deze manier naar buiten zijn gekomen. Rockstar verwacht niet dat er gevolgen zullen zijn voor de ontwikkeling van de game. De aandelen van Take-Two Interactive Software Inc., het bedrijf waar Rockstar onder valt, daalden in de voorhandel tot ruim 6 procent vanwege het lek. De voorhandel is een goede indicatie voor wat het aandeel gaat doen als de beurzen open gaan in Amerika. De beelden laten een videospel zien dat nog in de ontwikkelingsfase is. De uiteindelijke versie ziet er volgens de bronnen mooier uit. Een Twitterpagina gewijd aan het lek claimt dat de beelden niet uit de laatste ontwikkelingsfase van het spel komen. De gelekte beelden zijn volgens het account drie tot zeven jaar oud. In een video, die veelvuldig wordt gedeeld, is te zien hoe een personage een restaurant overvalt en vertrekt in een politieauto: Na het lek werden de beelden direct verspreid op Twitter en YouTube. Een deel daarvan werd snel weer verwijderd maar een ander deel is nog steeds te vinden. De hacker zei op het forum een deal te willen sluiten met Rockstar Games, waarmee hij de indruk wekt dat hij over meer beelden beschikt. Ook zou hij dreigen met het lekken van de broncode, de 'bouwstenen' waaruit het spel bestaat. Wat voor deal de hacker wil, is niet duidelijk. Ontwikkelaar Rockstar schrijft daar in zijn verklaring verder niets over. De hacker claimt dezelfde persoon te zijn die eind vorige week de wereldwijde taxi- en bezorgdienst Uber hackte. Sinds 2014 is Rockstar bezig met de ontwikkeling van GTA VI, zegt Bloomberg. Voor het eerst wordt een van de hoofdpersonages een vrouw en het verhaal speelt zich voor een groot deel af in een verzonnen deel van Miami. In februari erkende Take-Two Interactive Software Inc. dat het spel in de maak is. De aandelen van het bedrijf schoten daarna direct omhoog met 7 procent. Het is nog niet duidelijk wanneer GTA VI te spelen is. Waarschijnlijk is Rockstar nog een tijdje bezig met de ontwikkeling en wordt het begin 2024 gelanceerd, meldt een journalist van Bloomberg.||https://nos.nl/artikel/2445174-beelden-langverwachte-videogame-gta-vi-gelekt-makers-erg-teleurgesteld
2022-09-19||Amerikanen laten Talibankopstuk vrij in ruil voor ontvoerde Amerikaan|| De drugsbaron en Talibanfinancierder Haji Bashir Noorzai is na 17 jaar gevangenschap door de Verenigde Staten vrijgelaten. Dat melden bronnen van de Taliban en Afghaanse staatsmedia. De Taliban hebben in ruil voor de vrijlating van Noorzai de Amerikaan Mark Frerichs vrijgelaten. Frerichs werd in 2020 in Afghanistan ontvoerd. Vermoedelijk was dat door het Haqqani-netwerk, een terreurgroep die met de Taliban samenwerkt. Frerichs was een veteraan van de Amerikaanse marine die voor zijn ontvoering tien jaar lang in Afghanistan werkte als civiel ingenieur. De Amerikanen hadden in gesprekken met de Taliban al vaker op de vrijlating van Frerichs aangedrongen. Van Frerichs wordt verondersteld dat hij de laatste Amerikaanse gijzelaar van de Taliban was. De familie van Frerichs heeft zijn vrijlating bevestigd. Volgens berichten in de Afghaanse staatsmedia was Noorzai een van de laatste Afghanen die vastzaten in het gevangenkamp op de Amerikaanse marinebasis Guantánamo Bay. Of hij in Guantánamo heeft gezeten of in een andere Amerikaanse gevangenis, is niet duidelijk. "De eervolle Haji Bashir is vrijgelaten na twee decennia gevangenschap en is vandaag in Kabul aangekomen", zegt Talibanwoordvoerder Mohammad Naeem. De Afghaanse krijgsheer Noorzai, wiens titel Haji duidt op een ondernomen bedevaart naar Mekka, werd in 2005 gearresteerd en beschuldigd van het smokkelen van heroïne ter waarde van meer dan 50 miljoen dollar naar de Verenigde Staten. Noorzai's advocaat ontkende later dat zijn cliënt een drugshandelaar was. Volgens de raadsman moest de Amerikaanse aanklacht tegen Noorzai worden afgewezen. Amerikaanse regeringsfunctionarissen zouden Noorzai hebben bedrogen door hem te laten geloven dat hij niet zou worden gearresteerd als hij naar de Verenigde Staten zou afreizen. Nadat het Talibankopstuk in 2005 per vliegtuig was aangekomen in New York werd hij gearresteerd. Volgens de Amerikanen stond Noorzai aan het hoofd van een internationale drugsorganisatie die zich bezighield met de productie van en handel in heroïne. Die handel werd gebruikt om de Taliban te financieren. De islamitische terreurbeweging gebruikte de inkomsten voor de fundamentalistische strijd. Sinds 2002 hebben ongeveer 780 gevangenen vastgezeten in de Amerikaanse militaire gevangenis in Guantánamo Bay in Cuba. Nu zitten er nu nog 35 vast. De Amerikaanse president Biden zei begin dit jaar te willen onderzoeken of hij de omstreden gevangenis kan sluiten. Dat zou dan voor het eind van zijn ambtstermijn in 2024 moeten gebeuren. Oud-president Obama stelde zich in 2009 hetzelfde doel, maar kreeg dat door tegenwerking van het Congres niet voor elkaar. Met het aantreden van president Trump in 2017 verdween het plan in de prullenbak. Een van de vragen die beantwoord moeten worden, is wat er met de gevangenen van Guantánamo Bay moet gebeuren. De meesten zitten er al bijna twintig jaar, zonder dat ze voor iets zijn aangeklaagd of berecht. De wet verbiedt de regering om hen naar de VS over te brengen.||https://nos.nl/artikel/2445159-amerikanen-laten-talibankopstuk-vrij-in-ruil-voor-ontvoerde-amerikaan
2022-09-19||ABN: stijging energiekosten nu nog beperkt, compensatie kan inflatie aanwakkeren|| De energiekosten van huishoudens lopen weliswaar op, maar een stuk minder hard dan de inflatie waar het Centraal Bureau voor de Statistiek mee rekent. Dat concludeert ABN Amro op basis van een analyse van hun transactiedata. Voorschotbedragen van honderden euro's zijn volgens de onderzoekers nog de uitzondering. Hoofdeconoom Sandra Phlippen noemt de uitkomsten in het NOS Radio 1 Journaal verrassend, en waarschuwt dat financiële compensatie voor huishoudens de inflatie juist kan verergeren. "We leven in een tijd van enorme inflatie. En als je dan met geld gaat strooien terwijl mensen nog geen hogere rekening hebben, of misschien soms helemaal niet krijgen, dan kun je de inflatie enorm aanwakkeren." De economen van de bank hebben gekeken naar de termijnbedragen van 1 miljoen Nederlandse huishoudens. Gemiddeld betaalde een huishouden in augustus dit jaar een voorschot van 166 euro per maand. Een jaar eerder was dat nog 132 euro, een gemiddelde stijging van 26 procent. Dat is een veel lagere stijging dan waar het Centraal Bureau voor de Statistiek (CBS) mee rekent in het inflatiecijfer. Volgens het CBS was energie in augustus 151 procent duurder. Dat verschil kan deels worden verklaard door de rekenmethode van het CBS. Het CBS rekent niet met het bedrag dat huishoudens daadwerkelijk kwijt zijn aan energiekosten, maar met het bedrag dat je kwijt zou zijn als je die maand een nieuw energiecontract afsluit. In werkelijkheid had eind juni zo'n 44 procent van de huishoudens nog een vast energiecontract waardoor een deel daarvan nog profiteert van lagere energieprijzen. De termijnbedragen van mensen met een variabel contract (56 procent van de huishoudens) zijn wel verhoogd, maar volgens ABN Amro waren energieleveranciers tot nu toe nog in staat om de prijsstijging te dempen omdat ze zelf nog lopende contracten hadden met lagere prijzen. Er zijn wel mensen die zoveel meer zijn gaan betalen als waar het CBS mee rekent, ziet ABN Amro in de data. Dat komt volgens de onderzoekers neer op een voorschot van 563 euro per maand. Dat soort hoge rekeningen komen voor, maar wel bij hoge uitzondering, zeggen zij. De onderzoekers zetten daar wel een kanttekening bij: het zou kunnen dat mensen een te laag termijnbedrag betalen. Of mensen het juiste termijnbedrag betalen kan ABN Amro niet zien in de data. Energiebedrijven zeggen dat 40 procent van de klanten een te laag termijnbedrag betaalt en waarschuwen voor hogere nabetalingen bij de jaarafrekening. Dat kan gaan om honderden euro's. ABN Amro ziet dat die naheffingen tot nu toe nog meevallen: bijbetalen kwam het afgelopen jaar zelfs minder vaak voor dan een jaar eerder. Bij 21 procent van de onderzochte jaarnota's moesten mensen bijbetalen. In eerdere jaren was dat in dezelfde periode nog tussen de 24 en 32 procent. Vaker kwam het voor dat huishoudens juist geld terugkregen. De helft van de onderzochte huishoudens kreeg een bedrag tussen de 26 en 417 euro terug. Het gemiddelde bedrag dat mensen terugkregen (235 euro) lag hoger dan in dezelfde periode in eerdere jaren. Dat mensen geld terugkrijgen laat zien dat het verbruik dit jaar lager was dan verwacht. Dat blijkt ook uit CBS-cijfers waar de onderzoekers naar verwijzen. De onderzoekers zeggen er wel bij dat elke maand nieuwe mensen met hogere energiekosten worden geconfronteerd, omdat ze uit hun vaste contract 'lopen'. Volgens ABN-econoom Phlippen kunnen we niet zeggen dat het meevalt. "Wij zeggen alleen: op dit moment is de rekening nog beperkt opgelopen, eigenlijk meer als geruststelling. Omdat heel Nederland toch redelijk in de ban lijkt van een torenhoge rekening en dat is feitelijk op dit moment niet zo."||https://nos.nl/artikel/2445153-abn-stijging-energiekosten-nu-nog-beperkt-compensatie-kan-inflatie-aanwakkeren
2022-09-19||Fint zwemt van Belgische kust naar Waddenzee|| In de Waddenzee komen veel meer vissen uit buitenlandse wateren voor dan eerder bekend was. Volgens onderzoekers van de universiteit van Wageningen en het Koninklijk Nederlands Instituut voor Onderzoek der Zee is vooral de aanwezigheid van de fint bijzonder. Voor het onderzoek kregen verschillende vissoorten een jaar geleden zendertje mee, zodat nauwkeurig in kaart kon worden gebracht waar ze naartoe zouden zwemmen. De fint kreeg die zender mee voor de Belgische kust. "Van de fint was bekend dat ze in de winter wegtrokken, maar niemand wist waarheen", zegt onderzoeker Jena Edwards bij Omrop Fryslân. "Dat het de Waddenzee is, was een grote verrassing." Ook kwamen de onderzoekers erachter dat er zeebaarzen van hier naar de Engelse en Belgische kust zwemmen en dat paling uit de Duitse bovenloop van de Vecht ook naar het Wad zwemt. Al die informatie is waardevol, zegt Edwin Winter van het Wageningen Marine Research bij de regionale omroep: "We zien bijvoorbeeld dat bepaalde soorten achteruitgaan in de Waddenzee. De oorzaak kan binnen de Waddenzee zelf liggen, maar het kan ook zijn dat die buiten de Waddenzee ligt. We willen wel weten aan welke knoppen we kunnen draaien om die populaties die van de Waddenzee gebruikmaken weer in de lift te krijgen." Ook het bodemleven van de hele Waddenzee wordt dit jaar in kaart gebracht.||https://nos.nl/artikel/2445152-fint-zwemt-van-belgische-kust-naar-waddenzee
2022-09-19||Waarom het koopkrachtcijfer dit jaar nog minder zegt dan normaal|| Je kunt er de klok op gelijkzetten: op de derde dinsdag van september gaat het heel veel over koopkracht. Nog een Prinsjesdagtraditie: de discussie over datzelfde koopkrachtcijfer, want kritiek is er al jaren. Ook, of eigenlijk vooral, dit jaar zal het weer veel over koopkracht gaan. Mede door de alsmaar stijgende prijzen gaat de koopkracht namelijk achteruit, het CPB verwacht dit jaar een daling van 6,8 procent. Waarom zegt het koopkrachtcijfer dit jaar door allemaal onvoorziene ontwikkelingen nog minder dan normaal, en waarom wordt het dan tóch gebruikt? Maar eerst: wat is koopkracht en hoe wordt het berekend? Koopkracht is wat huishoudens met hun inkomen kunnen kopen. Het Centraal Planbureau (CPB) maakt elk jaar ramingen, oftewel voorspellingen, wat voor effect kabinetsbeleid heeft op de portemonnee van verschillende huishoudens. Elk jaar komt het CPB in augustus met voorspellingen hoe de koopkracht zich ontwikkelt als er niks in beleid verandert. Dit jaar bleek die voorspelling voor de rest van 2022 -6,8 procent te zijn. Met die voorspellingen in de hand gaat het kabinet in overleg: wat gaan we veranderen in bijvoorbeeld toeslagen of belastingen zodat het er wat beter uitziet? Die plannen worden vervolgens weer doorberekend door het CPB, en dát is het koopkrachtcijfer dat op Prinsjesdag zal rondzingen. Of eerder: vrijdag lekten de belangrijkste cijfers - ook weer volgens traditie - uit. Alhoewel er dus één algemeen (mediaan) koopkrachtcijfer uitrolt, zijn het met name de cijfers voor verschillende huishoudens - denk tweeverdieners, gepensioneerden - die belangrijk zijn voor het kabinet. Op basis van die berekeningen gaat het kabinet namelijk kijken of een groep niet fors benadeeld wordt of juist bevoordeeld, en of er dus plannen moeten worden aangepast. Het statische koopkrachtcijfer zegt iets over jou als je komend jaar in precies dezelfde situatie blijft. Oftewel een jaar zonder te gaan studeren, kinderen krijgen, baan verliezen, promotie maken, scheiden, verhuizen of het winnen van de loterij. Dit worden ook wel life events genoemd. Dat statische koopkrachtcijfer is wat beleidsmakers gebruiken: dit gebeurt er met deze huishoudens als er niks verandert. Dat gaat dus over koopkracht van groepen en niet individuen. Dynamische koopkracht is wat life events voor invloed hebben op iemands inkomsten en uitgaven. Die kan pas achteraf berekend worden. "Dynamische koopkracht heeft tien keer zoveel invloed op mensen als de statische", zegt econoom Jasper Lukkezen. "Terwijl de overheid bezig is met de statische koopkracht, gaat het bij individuen vooral om de dynamische." Naast die life events zijn er ook onvoorziene zaken als oorlog en inflatie die van grote invloed kunnen zijn op koopkracht. Neem bijvoorbeeld de mediane koopkracht voorspellingen van vorig jaar voor dit jaar: +0,1 procent. Maar die komt hoogstwaarschijnlijk dit jaar uit in de min. Een van de belangrijkste redenen is de recordinflatie, afgelopen augustus tikte die de 12 procent aan. "Dat had niemand vorige Prinsjesdag kunnen voorzien", zegt Lukkezen. "In de jaren 70 hadden we voor het laatst zulke hoge inflatie. Dat maakt voorspellen waar het heengaat eigenlijk alleen maar moeilijker: we hebben een totaal andere economie dan toen." Ook is het volgens Lukkezen zo dat met hoge inflatie de koopkracht van mensen steeds meer uiteen gaat lopen. "Het maakt meer dan ooit uit hoelang je energiecontract nog duurt, hoe geïsoleerd je huis is en hoeveel gas je verbruikt." Dat heeft ook het CBS berekend. Bij huishoudens die een jaar of langer geleden een vast energiecontract hebben afgesloten, is de inflatie niet 12 maar zo'n 6,2 procent. Daarom zie je volgens de econoom binnen inkomensgroepen enorme koopkrachtverschillen ontstaan. "Dat maakt beleid ook zo lastig, want dat zijn vaak generieke maatregelen gericht op groepen." Als dit jaar het koopkrachtcijfer zo weinig zegt, waarom gebruiken we het dan nog? Omdat het statische koopkrachtcijfer vertelt waar het kabinet wat aan kan doen, het is dus nuttige sturingsinformatie. Op basis van die berekeningen neemt de overheid namelijk beslissingen over zaken als belastingen en toeslagen. En dat heeft, hoe je het ook wendt of keert, toch invloed op ieders uitgaven en inkomsten. "Op basis van verwachtingen maak je beleid", zegt Lukkezen. "De voorspellingen zullen nooit precies uitkomen. Ook al zeggen koopkrachtvoorspellingen niet alles, we zullen het ermee moeten doen."||https://nos.nl/collectie/13915/artikel/2445151-waarom-het-koopkrachtcijfer-dit-jaar-nog-minder-zegt-dan-normaal
2022-09-19||'Rusland valt kerncentrale aan, explosie op 300 meter van reactor'|| Rusland heeft afgelopen nacht een aanval uitgevoerd op de kerncentrale Joezjno-Oekrajinsk, meldt de Oekraïense atoomwaakhond Energoatom. Op vrijgegeven beelden is te zien dat vannacht een krachtige explosie op het terrein plaatsvond. Volgens de waakhond gebeurde dat op slechts 300 meter van de kernreactoren. De drie reactoren zijn in werking gebleven. De schokgolf heeft wel schade toegebracht aan de omliggende gebouwen van de kerncentrale. Een deel van het complex is stilgelegd, evenals drie hoogspanningsleidingen. Zeker honderd ruiten zijn gebroken, aldus Energoatom. Camerabeeld van de explosie: De kerncentrale ligt op zo'n 200 kilometer afstand van het front, ten noordwesten van de stad Mykolajiv en op 150 kilometer afstand van de Moldavische grens. Het is qua grootte de tweede kerncentrale van Oekraïne. De kerncentrale produceert 10 procent van de nationale elektriciteitsproductie en voorziet zo'n vijf miljoen inwoners van stroom. Hier ligt de kerncentrale: Energatom beschuldigt Rusland in een verklaring van nucleair terrorisme. "Dit moet onmiddellijk een halt worden toegeroepen om een ramp te voorkomen." President Zelensky schrijft op Telegram dat Rusland de hele wereld in gevaar brengt: "We moeten ze stoppen voordat het te laat is". De aanval op kerncentrale Zuid-Oekraïne volgt op maandenlange gevechten rond de grootste kerncentrale van het land, in de regio Zaporizja. Dat complex werd vorige week volledig stilgelegd en losgekoppeld van het elektriciteitsnet. De centrale ligt in door Rusland bezet gebied en heeft schade opgelopen door beschietingen over en weer. Volgens Oekraïne heeft Rusland militaire voertuigen en wapens opgeslagen op het terrein van de centrale. VN-atoomwaakhond IAEA concludeerde onlangs dat er in Zaporizja schade is aan het gebouw voor kernbrandstof, de opslagfaciliteit voor vast radioactief afval en aan het gebouw met het centrale alarmstation. Het IAEA pleit voor een veiligheidszone rond de centrale.||https://nos.nl/artikel/2445150-rusland-valt-kerncentrale-aan-explosie-op-300-meter-van-reactor
2022-09-19||Mensenrechtenorganisatie luidt noodklok over moderne slavernij in Cambodja|| In de stromende regen zetten 56 Vietnamezen het op een lopen. Sommigen met een koffer in de hand. De meesten hebben alles achtergelaten in het Cambodjaanse casino waar ze werkten. Wanhopig proberen ze de grenspost even verderop te bereiken om terug te keren naar hun eigen land. Een kleddernat geregende man in uniform hobbelt met een wapenstok achter ze aan om dat te voorkomen. Dit is te zien op een video die dit weekend online kwam. De Vietnamezen zouden zaterdagmiddag zijn ontsnapt uit het casino. Ze werden tegengehouden bij de grens, waar de |Cambodjaanse autoriteiten meldden dat het ging om "onenigheid op het werk". Dat lijkt verdekte taal voor een probleem dat al langere tijd speelt in Cambodja. Gedwongen arbeid. De video is op de regen na bijna identiek aan een video die een maand geleden viraal ging. Zo'n veertig Vietnamezen ontvluchtten een casino en sprongen de rivier in om de grens naar Vietnam over te steken. Het geeft te denken over de werkomstandigheden in de Cambodjaanse casino's. "Het is zo naar als je het je nu voorstelt," zegt Phil Robertson van Human Rights Watch (HRW). Het gaat naar schatting om duizenden mensen, die werken onder erbarmelijke omstandigheden. Bijvoorbeeld in casino's aan de grens met Thailand of Vietnam. Maar de afgelopen jaren vooral in hoogbouwcomplexen in de havenstad Sihanoukville. Op die compounds, in een afgesloten gebied, moeten ze onder dwang mensen online oplichten voor hun 'werkgevers'. Doen ze dat niet, dan worden ze in sommige gevallen in elkaar geslagen. De gedwongen arbeiders komen uit diverse delen van Azië: Taiwan, Hongkong, Maleisië, Thailand, Vietnam, Indonesië, Cambodja en China. Volgens Robertson werden ze gelokt met verhalen over makkelijk werk en groot geld. "Die mensen werden vooral geronseld tijdens de pandemie. Toen veel mensen hun baan waren kwijtgeraakt. Ze waren wanhopig." Dus vielen ze voor het verkooppraatje van de oplichters. Veel van de bedrijven die nu online oplichting plegen, begonnen ooit als legale online gokbedrijven. Die werden door voornamelijk Chinezen opgezet in Sihanoukville. "Maar de Chinese overheid dwong de Cambodjaanse premier Hun Sen om daar een einde aan te maken. En omdat Cambodja nu min of meer een marionettenregering van China is geworden, deed Hun Sen dat", aldus Robertson. Die bedrijven gingen hierna dus op zoek naar een nieuwe manier om geld te verdienen. "En dat werd mensen online geld afhandig maken." Maar daarvoor is veel personeel nodig, zegt Robertson. "Ze gooien een wijd net uit over Azië." En als de mensen op hun nieuwe werkplekken aankomen, ontdekken ze snel dat hun rooskleurige beeld bij lange na niet klopt. "Hun paspoort wordt afgepakt, en hun bewegingsruimte wordt tot nul beperkt. Ze zitten vast op de compound." In een reportage van Al Jazeera is een video te zien van een opgesloten arbeider die wordt gedwongen familie in Thailand geld afhandig te maken. Als hij weigert, wordt hij met een elektrische stok mishandeld. Er zijn veel meer mensen die weigeren te werken voor hun meesters. Maar die hebben genoeg brute manieren om de mensen te dwingen. "Ze worden geslagen of geëlektrocuteerd. Vrouwen wordt verteld dat ze anders in de prostitutie zullen belanden. Of de mensen worden simpelweg verkocht aan een ander bedrijf", aldus Robertson. De enige manier is om jezelf vrij te kopen, maar dat geld hebben veel mensen niet. Vluchten is ook bijna niet te doen. De compounds zijn omheind door muren met prikkeldraad en bewaakt door bewapende mannen. NRC meldde dat bij opvallend veel compounds posten van de Cambodjaanse politie stonden. Volgens Robertson kunnen de mensenhandelaren door die bescherming ongestoord hun werk blijven doen. "Deze bedrijven worden veelal gerund door Chinezen die nauwe banden hebben met leden in de Cambodjaanse regering. Als er problemen zijn, wordt dat door hen vaak opgelost." De gedwongen werkers kunnen dus niet rekenen op hulp van de Cambodjaanse regering. Behalve HRW hebben 35 andere organisaties opgeroepen tot actie. Maar volgens Robertson is Cambodja zelf te rot en de elite te corrupt om de situatie snel te veranderen. "Het is op dit moment dus survival of the fittest als het gaat om wie uit deze criminele onderneming weet te ontsnappen."||https://nos.nl/artikel/2445136-mensenrechtenorganisatie-luidt-noodklok-over-moderne-slavernij-in-cambodja
2022-09-19||Kist in koninklijke crypte afgedaald • Publieke ceremonie ten einde|| Het publieke gedeelte van de uitvaart zit erop, we beëindigen daarom dit liveblog. Nog een keer terugkijken hoe de dag zich voltrok? Bekijk dan onze samenvatting: We spraken een aantal mensen langs de route van de rouwstoet in Londen. Waarom wilden ze er vandaag bij zijn?  De kist is in de koninklijke crypte neergelaten, terwijl in de St George's Chapel nog eenmaal een doedelzak klonk. Daarna werd voor het laatst vandaag het volkslied gezongen. Buiten de kapel nam koning Charles, die ook tijdens deze sobere dienst leek aangedaan, kort afscheid van genodigden en sprekers. Het publieke deel van de begrafenis is hiermee ten einde gekomen. Bij de laatste ceremonie zullen alleen de naaste nabestaanden van de vorstin aanwezig zijn. In de marmeren plaat boven de kist zal 'ELIZABETH II 1926-2022' worden gegraveerd. Zojuist zijn de kroonjuwelen van de kist afgenomen. Tegen het einde van de dienst in St George's Chapel zal hofmaarschalk Andrew Parker ook zijn staf in tweeën breken, waarmee hij het einde van zijn dienstbaarheid aan Elizabeth inluidt. Het symbolische gebaar gaat eeuwen terug. "De hofmaarschalk heeft altijd te maken met ceremonies en historische momenten, al ver voor de Tudors", zegt correspondent Fleur Launspach. Parker is het meest senior lid van het koninklijk huishouden en het voormalige hoofd van de binnenlandse veiligheidsdienst MI5. "Hij en de Queen zullen wat staatsgeheimen hebben uitgewisseld", aldus Launspach. Na het 'doorbreken' van de witte staf verdwijnt de kist de koninklijke crypte in, waarop een doedelzakspeler op verzoek van Elizabeth zelf een laatste lied zal laten horen. Daarop zal nog eenmaal God Save The King worden gezongen. De rest van de ceremonie wordt enkel in bijzijn van de koninklijke familie voltrokken. Later vanavond, rond 20.30 uur Nederlandse tijd, zal zij worden begraven. Tijdens de laatste dienst in de kapel wordt Elizabeths koningschap symbolisch ten einde gebracht. Zo worden de kroon, rijksappel en scepter van haar kist afgehaald. De kroonjuwelen zullen op het altaar worden geplaatst door Mark Appleby, de man die gaat over de koninklijke juwelen. De kroonjuwelen behoren niet tot de privé-eigendommen van de vorst en worden normaal gesproken beheerd in de Tower of Londen. De kroonjuwelen zullen aan de koning worden overhandigd bij zijn kroning in 2023. Over de kroonjuwelen is sinds het overlijden van Elizabeth veel te doen. De koninklijke accessoires zijn namelijk versierd met diamanten afkomstig van de Cullinan. Deze grootste ongeslepen diamant ter wereld werd begin vorige eeuw gevonden in Zuid-Afrika, toen nog een Britse kolonie. Velen menen dat de diamant uit Zuid-Afrika werd gestolen en duizenden mensen ondertekenden recent dan ook een petitie om de diamant terug te geven aan Zuid-Afrika. De vorstin heeft haar laatste rustplaats bereikt: haar kist werd zojuist St George's Chapel binnengebracht. Tijdens een sobere dienst zullen zo'n achthonderd genodigden afscheid van Elizabeth nemen. Anders dan de dienst in de statige Westminster Abbey is de ceremonie in Windsor volledig naar de wensen van Elizabeth vormgegeven. Zo wordt de dienst geleid door bisschop David Conner, zal een kerkkoor zingen en brengt een doedelzakspeler een muzikaal eerbetoon aan de koningin. Daarna wordt het lichaam van Elizabeth in de Royal Vault - de koninklijke crypte - geplaatst. De processie in Windsor werd ook 'bijgewoond' door dieren van de koningin, die een fervent liefhebber was van honden en paarden. Langs de route op het terrein van Windsor Castle stond een van haar paarden, pony Emma, samen met een opzichter. Ook de laatste twee honden van de vorst - twee Corgi's - keken toe terwijl de kist met daarin hun baasje over het kasteelterrein werd gereden. De dieren zullen voortaan door prins Andrew worden verzorgd, schrijft de BBC. De kist is aangekomen bij de poorten van Windsor Castle. Vanaf daar is er geen publiek meer welkom om de laatste reis van de koningin te aanschouwen. Afgelopen week stonden honderdduizenden mensen kilometerslang in de rij om langs de kist te kunnen lopen. "I have to be seen to be believed", was Elizabeths motto - iets wat ook na haar overlijden nog leek te gelden. De staatsbegrafenis wordt naarmate de dag vordert intiemer, alhoewel de dienst in Windsor nog steeds met veel traditie gepaard zal gaan. De koninklijke familie zal over enkele momenten bij de processie aansluiten, waarop de kist naar St George's Chapel verderop op het terrein wordt gebracht. Tot en met het zakken van de kist in de koninklijke crypte zendt de NOS beelden uit van de begrafenis. De processie naar Windsor Castle is begonnen. De kist wordt in de rouwauto vervoerd, vergezeld door de grenadier guards. In St George's Chapel in het kasteel wordt straks een tweede, kleinere dienst gehouden. Daarbij zijn zo'n 800 genodigden aanwezig, onder wie ook veel personeel dat voor koningin werkte. Koning Willem-Alexander, koningin Maxima en prinses Beatrix zullen ook deelnemen, zo hoort de NOS van ingewijden. De Nederlandse koninklijke familie zat in Westminster Abbey al op een prominente plek, op de eerste rij tegenover de kist van Elizabeth II. Later op de avond wordt Elizabeth in een crypte van de kapel te ruste gelegd naast haar echtgenoot Philip, haar vader koning George VI, de Queen Mother en zus prinses Margaret. Vanwege de begrafenis is vandaag aangemerkt als bank holiday, een vrije dag in het gehele Verenigd Koninkrijk, zodat alle Britten de kans hebben om the Queen te herdenken. Net als op andere ingelaste vrije dagen houden veel winkels de deuren gesloten. Ook huisartsen en tandartsen hebben afspraken verplaatst. Ze zijn veelal alleen voor spoedgevallen bereikbaar. De liefdadigheidsinstelling die in het VK de voedselbanken regelt, kwam vorige week onder vuur te liggen na de aankondiging dat talloze voedselbanken de deuren vandaag gesloten zouden houden. In Schotland zetten twee vrouwen daarom een noodvoedselbank op, waar mensen vandaag terecht kunnen voor noodzakelijke babyspullen zoals luiers en melk. Een van de initiatiefnemers reageerde bij de Glasgow Times op het grote aantal donaties: "Het heeft duidelijk een gevoelige snaar geraakt. Men is gefrustreerd over de inflatie, gecombineerd met het sluiten van de voedselbanken". De Nederlander Jeffrey Criek (49) is met zijn dochter Dahlia (10) naar de rouwstoet komen kijken. "Ik ben in 2004 naar het Verenigd Koninkrijk verhuisd", zegt Criek, "dan hoort dit er toch bij. Ik ben destijds zo gastvrij ontvangen in dit land." Dochter Dahlia was onder de indruk van de rouwstoet: "Er lagen allemaal bloemen op de kist, en op straat gooiden mensen ook bloemen. Dat was heel mooi om te zien." Rond 16.00 uur Nederlandse tijd wordt de rouwstoet verwacht bij Windsor Castle. Vanaf daar wordt de kist te voet verder gebracht naar de poorten van het kasteel, om te eindigen in St. George's Chapel. Langs de route zullen militairen staan, ook publiek is welkom om te kijken. Voor de poorten van het kasteel staan duizenden mensen te wachten, sommigen staan er al vanaf gisteravond, zeggen ze tegen de BBC. Sommigen hebben picknickkleden en lunchpakketten bij zich. De koningin nodigde in het kasteel wereldleiders als voormalig president Obama uit, maar bracht er ook privé tijd door. Voor veel inwoners van het stadje Windsor voelde Elizabeth als buurvrouw, zeggen ze tegen de omroep. Binnen de poorten, op privéterrein dus, zijn duizenden bloemen neergelegd door de hoveniers van het kasteel. Vanaf het kasteelterrein zullen vanmiddag opnieuw iedere minuut kanonschoten te horen zijn, net als tijdens de processie in Londen. De kist wordt overgebracht naar Windsor Castle, net buiten Londen. Ook buiten het centrum van Londen stonden tienduizenden geïnteresseerden langs de route. Windsor Castle is een van de belangrijkste verblijven van de koninklijke familie, veertig vorsten namen er ooit hun intrek. Het kasteel was voor koningin Elizabeth van grote betekenis. Ze speelde er als kind en tijdens de Tweede Wereldoorlog werd ze als tiener naar Windsor Castle gestuurd vanwege haar veiligheid. Gedurende de pandemie verbleef ze er vrijwel permanent. Rond 16.00 uur Nederlandse tijd wordt de rouwstoet bij het kasteel verwacht, later op de middag is er in St. George's Chapel in het kasteel een dienst met ongeveer 800 genodigden. St. George's Chapel is de huiskapel van de Britse vorst. Er werden eerder koninklijke huwelijken voltrokken en leden van het de koninklijke familie begraven, vorig jaar nog Elizabeths echtgenoot, prins Philip. Veel mensen waren er al vroeg bij om een plekje langs de route te bemachtigen:  Aan de voet van Wellington Arch is de kist overgeladen naar een rouwauto. De boog is een van de bekendste geschiedkundige punten in Londen. De triomfboog werd begin 1800 gebouwd en was bedoeld als poort die toegang verschafte tot Buckingham Palace. Enkele decennia later werd de boog overgeplaatst naar de huidige plaats, in Hyde Park Corner. Na het spelen van het volkslied begon vanaf de boog de laatste rit van de koningin naar Windsor Castle. Onder bescheiden applaus van toeschouwers reed de rouwauto de stad uit, richting Windsor Castle. Verschillende mensen langs de route gooiden bloemen naar de rouwstoet.  De rouwstoet heeft het eindpunt in Hyde Park bereikt, bij de Wellington Arch. Hier wordt de kist overgeladen naar een rouwauto voor de reis naar Windsor. Het voertuig is speciaal ontworpen door Jaguar Land Rover in overleg met het koningshuis. De koningin heeft er zelf nog haar zegen aan gegeven. De auto heeft veel ramen, zodat het publiek van alle kanten de kist kan zien. De kleur is koninklijk bordeauxrood, net zoals de rest van het wagenpark van Buckingham Palace. De auto is voorzien van het koninklijk monogram ERII, wat staat voor Elizabeth II Regina. Gedurende de 45-minuten durende processie naar het statige Londense park waren om de minuut kanonschoten te horen. De schoten werden afgevuurd door The King's Troop, Royal Horse Artillery, een ceremoniële eenheid van het leger. Tijdens de 70ste jubileumviering van koningin Elizabeth in februari waren hun kanonschoten ook te horen. Koning Willem-Alexander, koningin Maxima en prinses Beatrix zijn eind van de middag ook bij de kleinere dienst in Windsor Castle, zo hoort de NOS van ingewijden. De Nederlandse koninklijke familie zat in Westminster Abbey al op een prominente plek, op de eerste rij tegenover de kist van Elizabeth II. De kist met de koningin is twee gedenktekens ter ere van haar beide ouders gepasseerd. Eerst een bronzen standbeeld voor haar vader, koning George VI, dat al vroeg in haar regeerperiode, in 1955 werd geplaatst.  Iets verderop staat een standbeeld van haar moeder, eveneens van brons. Dat is in 2009 geplaatst ter nagedachtenis aan The Queen Mother die in 2002 op 101-jarige leeftijd overleed. De plechtige stoet heeft Buckingham Palace bereikt. Eerbiedig zwijgt de mensenmassa langs de route terwijl de militairen rond het Victoriamonument lopen dat uitkijkt op Elizabeths woonpaleis. In de stilte klinkt de marsmuziek en in de verte klinken het klokgelui van de Big Ben en saluutschoten uit Hyde Park. Velen langs de route heffen hun mobieltjes om opnames te maken als de affuit passeert. Het grootste deel van de weg naar de Wellington Arch in Hyde Park is nu afgelegd. Daar zal de doodskist worden overgeladen in een rouwauto, waarmee de reis naar Windsor wordt voortgezet. Elizabeth was 10 toen ze voor het eerst in Buckingham Palace ging wonen, toen haar vader zijn broer Edward VIII opvolgde na diens troonsafstand. Na haar huwelijk woonde ze met Philip in Clarence House, maar ze keerde op 25-jarige leeftijd terug toen ze door het overlijden van haar vader koningin werd. Veruit de meeste Britse kijkers zullen nu achter hun tv zitten, en dan specifiek via de BBC, op dit soort dagen voor veel mensen dé omroep. Sky en ITV, twee andere grote Britse omroepen, zenden de uitvaartplechtigheid ook rechtstreeks uit. Er zullen ook mensen de deur uit gaan om samen te kijken. In Hyde Park in Londen staan vier grote schermen zodat de honderdduizend bezoekers niets hoeven te missen. Ook in andere grote steden in het Verenigd Koninkrijk, zoals in Manchester, Sheffield en Edinburgh, staan schermen op openbare plekken. Daarnaast zenden tientallen bioscopen de ceremonie live uit. Een andere plek om te kijken is de pub. Ondanks de bank holiday zijn veel pubs gewoon open, om met een vroege pint binnen handbereik gezamenlijk naar de ceremonie te kunnen kijken. Een bont gezelschap begeleidt de koningin op haar laatste reis naar Windsor, symbool voor de vele landen waarvan zijn staatshoofd was. Er zijn de bekende beefeaters van de Tower of London, maar ook Aziatische ghurka's, Canadese mounties te paard en een militaire vertegenwoordiging van Jamaica. Gewapende deelnemers van de stoet dragen hun wapen achterstevoren, als teken van rouw. De stoet wordt afgesloten door burgers, zoals opvarenden van de koopvaardij, brandweer, politie en ambulancediensten. Allen zijn de afgelopen dagen aangeraden een metronoom-app te downloaden, om het plechtige ritme van 75 passen per minuut te oefenen. "Bij Westminster is het indrukwekkend stil, terwijl het volstaat met toeschouwers", zegt een NOS-collega ter plekke. Aanwezigen volgden de dienst daar op mobieltjes, elders in de stad staan ook grote schermen. Belangstellenden wachten nu tot de rouwstoet passeert. Naar schatting een miljoen belangstellenden hebben zich langs de route verzameld. Nu volgt een tweede processie vanaf de Abbey naar het Wellington Arch monument. Vanaf daar wordt Elizabeth vervoerd naar haar laatste rustplaats: St George's Chapel in Windsor Palace. In die kapel zal nog een kleinere bijzettingsdienst zijn met 800 gasten. Dan volgt een ritueel waar haar kroonjuwelen van de kist worden afgehaald. Vervolgens wordt ze in besloten kring naast haar familie en echtgenoot Prins Philip geplaatst. Met een reveille op trompet komt er een einde aan de twee minuten stilte, onmiddellijk gevolgd door het volkslied, met een nieuwe tekst na 70 jaar, God save the king. De nieuwe koning, die uiteraard zelf niet meezingt, is zichtbaar geroerd. Het viel verschillende kijkers op dat de koning tranen in zijn ogen had staan. Hierna volgt het treurlied op doedelzak dat Elizabeth zelf als laatste muziekstuk had ingepland, Sleep dearie sleep. Het wordt gespeeld door majoor Paul Burns van de Royal Regiment of Scotland, jarenlang de Queen's piper. Het was zijn taak om elke ochtend om 09.00 uur 15 minuten doedelzak te spelen onder het raam van de vorst en bij andere gelegenheden. Hierna wordt de kist in processie de Abbey uitgedragen. De koningin wordt daarna naar Windsor gebracht, waar ze in de kapel wordt begraven naast haar vorig jaar overleden echtgenoot Philip. Iets voor 13.00 uur Nederlandse tijd heeft een trompettist met The Last Post het begin van twee minuten stilte aangekondigd. Om de rust te garanderen, heeft Heathrow Airport een kwartier voor aanvang al het vliegverkeer onderbroken. Dat duurt tot een kwartier na de twee minuten stilte. "De ziel van Elizabeth, onze zuster die is heengegaan, vertrouwen we toe aan uw barmhartige bewaring, in de zekere hoop op wederopstanding in het eeuwige leven", zegt de aartsbisschop van Canterbury. "Ga heen, o christenziel, van deze wereld. In de naam van God de almachtige die u geschapen heeft. In de naam van Jezus Christus, Zoon van de levende God, die voor u geleden heeft. En in de naam van de Heilige Geest, die u overspoeld heeft en gezalfd." Het koor zingt My soul, there is a country van Hubert Parry, geschreven tijdens de Eerste Wereldoorlog. De tekst is gebaseerd op woorden van de 17e-eeuwse dichter Henry Vaughan. Het is gekozen voor de begrafenis als een soort 'volkslied van hoop', meldt de BBC. Kerkleiders van verschillende christelijke stromingen leiden de congregatie in gebeden, voor Elizabeth maar ook voor haar familie. Zo wordt er gevraagd om zegen voor koning Charles, zijn koningin-gemalin Camilla en kroonprins William. "Verrijk hen met heilige barmhartigheid, laat hen in gedijen in vreugde, breng hen naar Uw eeuwigdurende koninkrijk." Aartsbisschop Welby van Canterbury herinnert in zijn preek aan de belofte die Elizabeth deed toen ze 21 werd, om een trouw dienaar te zijn van haar volkeren. "Zelden hield iemand zich zo trouw aan een belofte", zei hij vanaf de kansel. "Er zijn maar weinig leiders die zo'n uitstorting van liefde ontvangen als wij nu hebben gezien." "Er zijn maar weinig mensen zo vol liefde dienstbaar, en nog minder leiders die dat zijn. Maar zij worden herinnerd, lang nadat zij die zich vastklampten aan macht en privilege zijn vergeten." De aartsbisschop richtte zich ook tot de familie, "die haar rouw in de felle schijnwerpers doormaakt." Hij bad dat God hen troost kan bieden. "Moge het gat dat zij in het leven heeft achtergelaten zich vullen met herinneringen aan vreugde en liefde." De prinsen Harry en Andrew hebben voor de dienst geen uniform aan. Koning Charles is nog wel in uniform. Leden van het koningshuis hebben vaak een ererang bij militaire eenheden en daarmee het recht om een uniform te dragen, maar Harry gaf dat op toen hij in 2021 afscheid nam als lid van het Britse Koninklijk Huis en naar de VS verhuisde. Hij mag wel de medailles blijven dragen die hij verdiende in tien jaar militaire dienst, waaronder twee uitzendingen naar Afghanistan. Prins Andrew mag eveneens geen uniform dragen, omdat hij vanwege een seksschandaal zijn titels en rangen heeft opgegeven. Beide royals kregen afgelopen week een speciale ontheffing om in uniform een wake te houden bij de baar van Elizabeth.||https://nos.nl/collectie/13914/liveblog/2445135-kist-in-koninklijke-crypte-afgedaald-publieke-ceremonie-ten-einde
2022-09-19||Wekdienst 19/9: Staatsbegrafenis Britse koningin Elizabeth • Proces Beuningse vergismoord|| Goedemorgen! Vandaag vindt in Londen de staatsbegrafenis van de Britse koningin Elizabeth plaats en de rechtbank Gelderland begint aan het meerdaagse strafproces over de zogenoemde Beuningse vergismoord.  Eerst het weer: Vandaag is er af en toe zon en trekken er nog steeds buien over het land. Bij een matige noordwestenwind wordt het 16 of 17 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De rij voor mensen die afscheid willen nemen van de Britse koningin Elizabeth is gesloten. De Britse autoriteiten melden dat de maximale capaciteit is bereikt. Daarmee is er geen kans meer voor eventuele nieuwe wachtenden om nog afscheid te nemen van Elizabeth, wier kist in Westminster Hall in Londen ligt. Het publiek kan nog tot 07.30 uur (Nederlandse tijd) langs haar kist lopen. Enkele uren later begint de ceremonie voor haar staatsbegrafenis. Tal van wereldleiders en vorsten die voor de dienst naar het Verenigd Koninkrijk zijn afgereisd, brachten alvast een laatste groet aan de koningin. Koning Charles zei gisteravond, aan de vooravond van de uitvaart, in een persverklaring "diep geraakt" te zijn door de vele steunbetuigingen die hij de afgelopen tien dagen ontving van over de gehele wereld. "En in Londen, Edinburgh, Hillsborough en Cardiff waren we buitengewoon ontroerd door iedereen die de moeite nam om langs te komen en hun eer te bewijzen aan de levenslange toewijding van mijn lieve moeder", zei Charles in het bericht, doelend op de rondreis die hij recent maakte door het Verenigd Koninkrijk. Om 20.00 uur lokale tijd was gisteren in heel Groot-Brittannië een minuut stilte om de koningin te gedenken. Fijne maandag!||https://nos.nl/artikel/2445134-wekdienst-19-9-staatsbegrafenis-britse-koningin-elizabeth-proces-beuningse-vergismoord
2022-09-19||Tot op de minuut gepland: uitvaart Elizabeth trekt miljardenpubliek  || Vier miljard kijkers. Britse media speculeerden afgelopen week serieus dat de begrafenis van koningin Elizabeth zoveel kijkers zal trekken. Meer dan het aantal kijkers van de maanlanding, Live Aid en de beëdiging van Barack Obama bij elkaar. Of dat een chauvinistische overdrijving is zal moeten blijken, maar duidelijk is dat het Verenigd Koninkrijk enkele uren tot stilstand komt: langs de route worden een miljoen mensen verwacht, Heathrow wordt stilgelegd en Britse media berichten over weinig anders. De plechtigheden beginnen vanochtend rond 07.30 uur (Nederlandse tijd) met het sluiten van de deuren van Westminster Hall, waar de doodskist van de koningin de afgelopen vijf dagen stond opgebaard. Vooraf verwachtte het paleis dat een half miljoen mensen een laatste groet aan de vorstin wilden komen brengen. De rijen waren soms bijna 8 kilometer lang, een half etmaal wachten was geen uitzondering. Wat vandaag volgt, doet niet onder voor een militaire operatie, met een tot op de minuut geregelde planning en genoeg eenheden om een klein land te bezetten. Stipt om 11.44 uur Nederlandse tijd begint de kist aan de korte rit van de zetel van het parlement naar de nabijgelegen Westminster Abbey. In die middeleeuwse kerk trouwde Elizabeth in 1947 met prins Philip en werd zes jaar later haar kroning gevierd. Het is de eerste koninklijke uitvaart in de kerk sinds die van George II in 1760; ceremonies voor andere vorsten werden vooral gehouden in de kapel in Windsor waar ze begraven werden. Koning Charles en zijn familieleden begeleiden de baar op een affuit getrokken door 142 marinemensen. Dit onderstel van een kanon werd ook gebruikt voor de begrafenis van Elizabeths vader George VI in 1952 en die van Winston Churchill in 1965, tot nu toe de laatste staatsbegrafenis. De eerste gasten zitten dan al bijna drie uur te wachten in de kerk. De Britse regering is erbij (premier Truss houdt een bijbellezing), evenals regeringsleiders van de veertien andere landen die Elizabeth als staatshoofd hadden, met een delegatie van maximaal tien personen. Parlementsleden zijn aanwezig, vertegenwoordigers van de Anglicaanse Kerk en leden van de hoogste Britse ridderorden. Ook zijn 200 burgers welkom die gehuldigd werden bij de laatste lintjesregen van Elizabeth, onder wie veel verpleegkundigen uit de coronatijd. Een ongekend aantal buitenlandse staatshoofden is aanwezig: de keizer van Japan op zijn eerste buitenlandse reis, de presidenten Biden en Macron en veel leden van Europese koningshuizen, onder wie koning Willem-Alexander, koningin Máxima en prinses Beatrix. Premier Ardern van Nieuw-Zeeland komt samen met de Maori-koning. Uit logistieke overwegingen worden alle gasten vanuit een centraal verzamelpunt met luxe bussen naar de kerk gereden. President Biden is een van de weinigen die zijn eigen vervoer mogen gebruiken: hij neemt zijn gepantserde Beast mee. Afgevaardigden worden verwacht uit de circa 185 landen waarmee Groot-Brittannië diplomatieke betrekkingen heeft. Afwezig zijn Rusland en Belarus vanwege de oorlog in Oekraïne en uit Myanmar, Syrië, Venezuela en Afghanistan is ook niemand welkom. Iran, Noord-Korea en Nicaragua is gevraagd slechts een hoge diplomaat af te vaardigen. Dit gemêleerde gezelschap zal vlak voor het middaguur in Nederland de doodskist binnengedragen zien worden. Daarop zullen de symbolen van Elizabeths macht worden gelegd: de schitterende Imperial State Crown die ze bij haar kroning ook gebruikte, haar scepter en de rijksappel. De dienst wordt geleid door de deken van Westminster, met een preek van de aartsbisschop van Canterbury, geestelijk leider van de Anglicaanse Kerk. Naast premier Truss zal ook secretaris-generaal Scotland van het Gemenebest een bijbeltekst lezen. Even voor het middaguur (plaatselijke tijd) geeft een trompettist met de Last Post het begin aan van twee minuten stilte in het hele land. Om rust te garanderen, onderbreekt Heathrow een kwartier daarvoor en erna het vliegverkeer. Met het volkslied en een door Elizabeth uitgekozen treurlied door een doedelzakspeler komt er een einde aan de dienst. Hierna vertrekt de koninklijke familie met de kist in eerste instantie te voet naar Elizabeths laatste rustplek in Windsor. Onder klokgelui van de Big Ben en kanonschoten uit Hyde Park loopt de processie zo'n 2 kilometer begeleid door onder meer Canadese Mounties, Noord-Ierse politiediensten en meerdere legerkapellen. Na aankomst bij Wellington Arch een uur later wordt de reis per auto vervolgd. Even voor 17.00 uur (Nederlandse tijd) komt de rouwstoet aan bij St George's Chapel op het terrein van Windsor Palace. In de paleiskapel worden al sinds Edward IV in 1483 Britse royals begraven. Het is de laatste rustplaats van tien koningen, van wie er vier in de koninklijke crypte zijn bijgezet. Enkele andere royals die begraven zijn in de kapel: Hier volgt nog een kleine dienst, waarbij familie aanwezig is, maar ook leden van de hofhouding en gouverneurs-generaal en premiers van de landen waarvan Elizabeth staatshoofd was. Zij zullen zien hoe de hofmaarschalk zijn staf breekt, als teken van het einde van een tijdperk. Kroon, scepter en rijksappel worden daarna plechtig op het altaar geplaatst. Officieel mogen deze kroonjuwelen slechts door drie personen worden aangeraakt: de monarch zelf, de aartsbisschop bij de kroning en de kroonjuwelier die over de schatten gaat.  Als Elizabeths kist in de crypte verdwijnt, worden de nieuwe titels van haar opvolger geproclameerd. Met een zegen en wederom het volkslied eindigt de ceremonie. Als de camera's uit zijn gegaan, volgt het besloten deel van de plechtigheid voor de familie. Vanavond wordt Elizabeth in besloten kring met prins Philip bijgezet in de King George VI Memorial Chapel. Daar liggen ook haar vader, moeder (de Queen mum) en zus Margaret al begraven. Voor de bijzetting wordt de doodskist van Philip weer uit de crypte gehaald, waar die na zijn overlijden vorig jaar wachtte op hereniging met zijn vrouw.||https://nos.nl/collectie/13914/artikel/2445133-tot-op-de-minuut-gepland-uitvaart-elizabeth-trekt-miljardenpubliek
2022-09-19||Helft van volwassen Nederlanders wil geen herhaalprik|| Ongeveer de helft van de volwassen Nederlanders ziet geen noodzaak in de herhaalprik. Dat blijkt uit onderzoek van I&O Research in opdracht van de NOS. Met name jongeren hebben minder behoefte aan de vernieuwde vaccinatie ter bescherming tegen het coronavirus. Vandaag begint de herhaalprikcampagne met de vernieuwde coronavaccins van Pfizer en Moderna. Deze vaccins zijn aangepast om een betere bescherming te bieden tegen de omikronvariant van het virus. Toch ziet niet iedere Nederlander de noodzaak in van een herhaalprik. De onderzoekers verwachten dat volwassenen die niet geboosterd zijn (36,1 procent van alle volwassen Nederlanders) geen herhaalprik gaan halen. Van de mensen die wel 'geboosterd' zijn, zegt 17 procent niet of waarschijnlijk niet de herhaalprik te gaan halen, zo blijkt uit het onderzoek. Daartegenover staat dat 67 procent van de geboosterden waarschijnlijk wel zal komen opdagen voor zo'n prik. 6 procent van de geboosterden is al ingeënt met een herhaalprik. Leeftijd speelt een duidelijke rol bij de keuze om wel of niet voor een herhaalprik te gaan. Onder geboosterde jongeren (18 tot 34 jarigen) is de vaccinatiebereidheid het laagst. Liefst 32 procent zegt dat ze niet of waarschijnlijk niet voor nog een herhaalprik gaan, tegenover 44 procent die dat (waarschijnlijk) wel doet. Ook in de leeftijdscategorie daarboven (35-49) zegt 22 procent van de geboosterde Nederlanders niet, of waarschijnlijk niet, voor een herhaalprik te kiezen. Marjolein van Egmond, hoogleraar immunologie bij het Amsterdam UMC, zegt dat bepaalde groepen er wel degelijk goed aan doen om een booster te halen. "Bij ouderen en mensen met een slechte gezondheid kan het het verschil zijn tussen wel of niet in het ziekenhuis terechtkomen." Het komt volgens Van Egmond vaak voor dat mensen minder komen opdagen voor een tweede en derde prik. "Je hoort vaak dat mensen zeggen: 'ik vind het wel genoeg'. Maar zo werkt het niet in de biologie. Het virus is er nog steeds, de afweer neemt af en een herhaalprik is om die afweer op te frissen." Uit het onderzoek blijkt verder dat steeds meer mensen vinden dat vaccinatie een vrije keuze moet zijn. 71 procent zegt dat dit zo moet blijven. In december 2021, toen de besmettingsgraad nog heel hoog was, vond 49 procent van de Nederlanders dat. Het aantal mensen dat voorstander is van een verplichte vaccinatie wordt ook steeds kleiner; 14 procent vindt dat dat zo zou moeten zijn. In december vorig jaar lag dat percentage nog op 36 procent. Immunoloog Van Egmond noemt het "zeer waarschijnlijk" dat er dit najaar een opleving komt van het coronavirus. "In de herfst, als het kouder wordt, gaan mensen dichter op elkaar zitten en verspreidt het virus zich makkelijker. Of er dan ook weer maatregelen moeten komen is koffiedik kijken. We hebben wel een betere uitgangspositie dan voorgaande jaren."||https://nos.nl/artikel/2445132-helft-van-volwassen-nederlanders-wil-geen-herhaalprik
2022-09-19||Twee doden in Japan door tropische storm, veel wateroverlast|| In Japan zijn minstens twee mensen omgekomen en tientallen mensen gewond geraakt door de tropische storm Nanmadol, die gisteren aan land kwam als orkaan op het eiland Kyushu. Mensen werden onder meer geraakt door rondvliegend glas, schrijven Japanse media. De Japanse staatsomroep NHK meldt dat een man dood in zijn auto was aangetroffen die met water was volgelopen. Een andere man stierf nadat hij door een landverschuiving was meegesleurd. Een persoon is nog vermist en minimaal 87 mensen zijn gewond geraakt. Verder viel de stroom vanochtend uit bij zo'n 340.000 huishoudens en overstroomden straten door de vele regen en harde wind, die met een gemiddelde snelheid van 108 kilometer per uur en windstoten tot 162 kilometer per uur op tal van plekken schade veroorzaakte. Zo brak in de stad Kagoshima, in het zuidwesten van Japan, een bouwkraan doormidden. Ook moesten tienduizenden mensen overnachten in onder meer sporthallen, omdat ze uit voorzorg waren geëvacueerd. Boven land is Nanmadol inmiddels wel afgezwakt, maar de Japanse meteorologische dienst verwacht dat met name de zware regenval voor problemen blijft zorgen. De tropische storm trekt de komende dagen weg richting het noorden, over het eiland Honshu. Dinsdag komt Nanmadol dan aan bij Tokio. De lokale treinvervoerder heeft op Kyushu de activiteiten voorlopig stopgezet. Daarnaast hebben vliegmaatschappijen Japan Airlines en All Nippon Airways ongeveer 800 vluchten geannuleerd. Automaker Toyota legt de productie in sommige fabrieken stil vanwege de storm. De Japanse premier Kishida heeft zijn vertrek naar New York uitgesteld, waar hij een toespraak zou houden voor de Algemene Vergadering van de VN. Hij blijft in Japan om de geleden schade te inventariseren.||https://nos.nl/artikel/2445130-twee-doden-in-japan-door-tropische-storm-veel-wateroverlast
2022-09-19||Biden herhaalt: VS zal Taiwan verdedigen bij invasie van China|| De Amerikaanse president Biden heeft in een interview gezegd dat het Amerikaanse leger Taiwan zal verdedigen bij een eventuele invasie van China. Biden werd over de situatie rond Taiwan bevraagd in het programma 60 Minutes van tv-zender CBS, waarin hij zei dat de VS in actie zal komen bij een aanval "zonder precedent". Vervolgens antwoordde hij bevestigend op de vraag of in tegenstelling tot in bijvoorbeeld Oekraïne Amerikaanse militairen dan daadwerkelijk Taiwan zullen verdedigen. De uitspraken van Biden komen op een gevoelig moment; de relatie tussen de VS en China is al extra gespannen door het recente bezoek van de Amerikaanse toppoliticus Nancy Pelosi aan Taiwan. Dat bezoek werd in China gezien als een provocatie; Peking beschouwt het eiland als afvallige provincie. In Chinese ogen is het daardoor niet mogelijk officiële diplomatieke banden te hebben met zowel China als Taiwan. Na het bezoek van Pelosi begin augustus begon China aan een reeks militaire oefeningen rond Taiwan. Er werd daarbij zowel vanuit de lucht als op het water met scherp geschoten. Biden zei eerder dit jaar ook al eens dat zijn land bereid is Taiwan militair bij te staan bij een aanval van China, maar die woorden werden kort daarna afgezwakt door Witte Huis-woordvoerders. In het interview bij 60 Minutes ging Biden ook in op de oorlog in Oekraïne en de zaak rond de geheime Amerikaanse overheidsdocumenten die zijn gevonden in de villa van voormalig president Trump in Florida. Over Oekraïne benadrukte Biden dat Oekraïne de oorlog niet aan het verliezen is en dat de Amerikaanse steun zal blijven "zo lang als nodig is". Over de vondst van de documenten bij Trump is hij bezorgd, zei hij, en dan met name over of er eventueel gevoelige informatie op straat is komen te liggen. Biden vroeg zich verder af "hoe iemand zo onverantwoordelijk" kon zijn, doelend op Trump.||https://nos.nl/artikel/2445129-biden-herhaalt-vs-zal-taiwan-verdedigen-bij-invasie-van-china
2022-09-19||Afscheidsmoment Elizabeth voor burgers voorbij, koning Charles 'diep geraakt' door steun|| De laatste wachtenden hebben vanochtend afscheid genomen van de Britse koningin Elizabeth. Sinds afgelopen woensdag konden burgers in een lange rij aansluiten om langs de kist van de Queen in Westminster Hall te lopen. Om 07.30 uur (Nederlandse tijd) kwam er een einde aan het afscheidsmoment, enkele uren later begint de ceremonie voor haar staatsbegrafenis. Tal van wereldleiders en vorsten die voor de dienst naar het Verenigd Koninkrijk zijn afgereisd, brachten alvast een laatste groet aan de koningin. Bekijk hier een kort overzicht: Koning Charles zei gisteravond, aan de vooravond van de uitvaart, in een persverklaring "diep geraakt" te zijn door de vele steunbetuigingen die hij de afgelopen tien dagen ontving van over de gehele wereld. "En in Londen, Edinburgh, Hillsborough en Cardiff waren we buitengewoon ontroerd door iedereen die de moeite nam om langs te komen en hun eer te bewijzen aan de levenslange toewijding van mijn lieve moeder", zei Charles in het bericht, doelend op de rondreis die hij recent maakte door het Verenigd Koninkrijk. Buckingham Palace maakte gisteravond verder bekend dat ook prins George (9) en prinses Charlotte (7), de oudste kinderen van prins William, vandaag aanwezig zullen zijn bij de uitvaart van Elizabeth. De kinderen, respectievelijk tweede en derde in lijn van troonopvolging, zullen samen met de rest van de familie in een processie achter de kist lopen als deze Westminster Abbey wordt binnengedragen. Van de aankondiging van het overlijden tot de dagenlange wake in Westminster Hall: de belangrijkste beelden van een Britse natie in rouw:||https://nos.nl/collectie/13914/artikel/2445128-afscheidsmoment-elizabeth-voor-burgers-voorbij-koning-charles-diep-geraakt-door-steun
