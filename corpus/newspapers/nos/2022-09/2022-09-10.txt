2022-09-10||Ongekende Oekraïense opmars: keerpunt in de oorlog?|| Een catastrofale dag was het gisteren voor het Russische leger in Oekraïne. In hoog tempo rukken de Oekraïense tanks op in het noordoosten van het land. Russische eenheden slaan op de vlucht, het belangrijke knooppunt Koepjansk is heroverd, duizenden vierkante kilometers terrein zijn heroverd en er zou nu ook worden gevochten om het vliegveld van Donetsk. Volgens The New York Times is er een nieuwe fase in de oorlog aangebroken, maar is dit echt het keerpunt waar Oekraïne op hoopt? De Britse oorlogsexpert Lawrence Freedman noemt het Oekraïense succes in een commentaar een ontwikkeling van "historisch belang". De Oekraïense verrassingsaanval in het noorden werd volgens hem pas ingezet toen de Oekraïense legertop zag dat Rusland zijn troepen naar het zuiden had verplaatst. Daar probeert Oekraïne sinds enkele weken met een ander tegenoffensief gebied in de regio Cherson te heroveren. De Russen lieten het front bij Charkov in het noorden verzwakt achter en daar heeft Oekraïne slim gebruik van gemaakt, reconstrueert Oost-Europadeskundige Bob Deen. "De Oekraïners hebben de Russen in de val gelokt in het zuiden van het land. Daar hebben de Russen hun beste eenheden heen gestuurd. In het noorden stonden nog maar weinig Russische troepen, en zijn de Oekraïners er dwars doorheen gebroken." De terreinwinst ten oosten van Charkov geeft Oekraïne veel lucht, zegt defensiespecialist Peter Wijninga van het Haags Centrum voor Strategische Studies in Met het Oog op Morgen. "De stad lag maandenlang binnen schootsafstand, maar nu is de stad ontzet. Het zal nu minder beschoten worden." De Russische troepen zijn over het algemeen slecht georganiseerd, slechter bewapend en minder gemotiveerd, zegt Deen, terwijl de Oekraïense strijdkrachten juist een goed aanvalsplan hadden: "Een hele slimme manier van vechten met tankeenheden, infanterie en luchtsteun erbij. De Russen hadden daar geen antwoord op. Hun verdediging lijkt volledig te zijn ingestort en op dit moment rennen ze gewoon weg." Een strategische mislukking voor Rusland, want er waren wel degelijk signalen dat er iets aan zat te komen. "Ze hebben Koepjansk niet op tijd versterkt. Dat is ook een beetje de Russische arrogantie geweest, dat ze dachten dat ze met hun overmacht wel steeds meer terrein konden buitmaken. Ze hadden zich niet goed voorbereid op een Oekraïense tegenaanval. En Oekraïne had hier het voordeel van de verrassing, daar hadden de Russen geen antwoord op. In de noordelijk gelegen steden Balaklia en Izjoem heeft het Oekraïense leger de Russen verdrongen en wordt de vlag gehesen. Ook in Oleksandrivka, in het zuiden, boekte het Oekraïense leger succes. En dat maakt het inderdaad een keerpunt in de oorlog. Eigenlijk kwam dat al een paar weken geleden, denkt Deen, toen Oekraïne met lange afstandsartillerie Russische voorraden kon opblazen. "Maar dit is echt het moment dat Oekraïne forse klappen uitdeelt. En nu moeten de Russen gaan nadenken wat ze gaan doen." Rusland heeft al bekendgemaakt dat het troepen uit sleutelposities in de regio Charkov terugtrekt om te hergroeperen. De Russen hebben ook weinig keus, denkt de expert van Instituut Clingendael. "Poetin heeft niet zoveel goede opties meer over. Het meest verstandige uit militair oogpunt is om je terug te trekken achter verdedigbare posities om de linies weer op orde te krijgen. Maar dan moet hij best veel terrein prijsgeven, waar de troepen heel hard voor hebben gevochten. Zijn andere optie is: escaleren door juist veel meer menskracht te gaan verzamelen door te gaan mobiliseren. Maar dat zou binnenlands heel impopulair zijn." Oekraïne wil op zijn beurt waarschijnlijk zoveel mogelijk gebied terug veroveren voordat de winter nadert en het weer slechter wordt, want zware tanks opereren niet goed in de modder. Hun voordeel is dat Rusland door het verlies van spoorlijnen en wegen bij Koepjansk zijn troepen via het noorden nauwelijks nog kan bevoorraden. Oorlogsexpert Lawrence Freedman waarschuwt tegelijkertijd dat Rusland weliswaar aan het verliezen is maar nog niet heeft verloren. Het leger bezet nog steeds een groot gebied en heeft substantiële militaire middelen. De eerdere vrees dat het conflict nog maanden of zelfs jaren kan duren kan nog altijd bewaarheid worden. Tegelijkertijd signaleert hij veel onvrede in Rusland, zelfs op blogs van Russische voorstanders van de oorlog. Weinigen geloven dat Rusland de verloren posities in Charkov kan heroveren en sommigen voorzien zelfs een volledige nederlaag. Veel hangt af van president Poetin, en die geeft vooralsnog geen krimp. Op een economisch forum dat de afgelopen week in Vladivostok werd gehouden zei de Russische leider nog dat er "niets is verloren" in het conflict. Dat is na vandaag moeilijk vol te houden, maar Poetin is niet iemand die makkelijk opgeeft, benadrukt Bob Deen. "Hij zal eerst woedend zijn op zijn militaire leiding. Mensen zullen er flink van langs krijgen, misschien rollen er koppen. Maar hij zal ook met een militaire strategie willen komen om dit te vergelden."||https://nos.nl/artikel/2444136-ongekende-oekraiense-opmars-keerpunt-in-de-oorlog
2022-09-10||Gouden Leeuw filmfestival Venetië voor documentaire over fotografe Nan Goldin|| Op het filmfestival van Venetië is de belangrijkste prijs, de Gouden Leeuw, toegekend aan een documentaire. All the Beauty and the Bloodshed van regisseur Laura Poitras gaat over de beroemde Amerikaanse fotografe Nan Goldin (68) en haar strijd tegen de omstreden familie Sackler, eigenaren van een farmaceutisch concern dat verslavende pijnstillers zoals Oxycontin produceert. Goldin is daar zelf afhankelijk van geweest. De familie doneert grote bedragen aan kunstinstellingen en Goldin beschuldigt hen ervan dat ze dat uitsluitend doen om hun reputatie op te vijzelen. Grote musea willen nu geen giften meer aannemen van de Sacklers. Het is de tweede keer dat de hoofdprijs in Venetië naar een documentaire gaat. Eerder gebeurde dat in 2013. De Zilveren Leeuw ging naar de speelfilm Saint Omer van regisseur Alice Diop, over een vrouw die terechtstaat omdat ze haar baby zou hebben achtergelaten op het strand van de Noord-Franse badplaats. Tot beste actrice werd de Australisch-Amerikaanse ster Cate Blanchett uitgeroepen. Ze kreeg de prijs voor haar hoofdrol in TÁR, een verhaal over een fictieve vrouwelijke chefdirigent van de Berliner Philharmoniker, die van seksueel misbruik wordt beschuldigd. De Ierse acteur Colin Farrell won de prijs voor beste acteur. Hij werd bekroond voor zijn rol in The Banshees of Inisherin van regisseur Martin McDonagh, over twee vrienden van wie er een plotseling de vriendschap opzegt. Bij de première in Venetië deze week kreeg de film na afloop een vijftien minuten durende ovatie. De jury op het filmfestival stond dit jaar onder leiding van de Amerikaanse actrice Julianne Moore.||https://nos.nl/artikel/2444127-gouden-leeuw-filmfestival-venetie-voor-documentaire-over-fotografe-nan-goldin
2022-09-10||Monarchie stabiel houden grootste uitdaging van koning Charles || Wat voor soort vorst zal Charles III zijn? Dat is de vraag die voorligt nu de oudste zoon van koningin Elizabeth ook formeel uitgeroepen is tot koning van het Verenigd Koninkrijk. Hij mag in ieder geval zijn meningen niet meer zo pregnant uitspreken als hij in het verleden deed. Charles is het grootste deel van zijn leven troonopvolger geweest, 64 jaar lang. Een rol waarin hij hoogte- maar ook dieptepunten heeft meegemaakt. Bijvoorbeeld tijdens de crisis met zijn ex-vrouw prinses Diana rond 1990. In de jaren daarna groeide zijn populariteit gestaag en stapje voor stapje kreeg het publiek meer respect voor hem. In zijn toespraak gisteren hoorden we een koning die wil regeren met liefde, respect en trouw. Een koning die warmte wil uitstralen, niet alleen een koning 'voor' maar ook 'tussen' de mensen. Bekijk zijn toespraak: Charles weet dat de kracht van de monarchie in de huidige samenleving schuilt in mensen bij elkaar brengen en saamhorigheid creëren. Hij zal de monarchie stabiel moeten houden, terwijl er talloze uitdagingen op hem en het koningshuis afkomen. Koning Charles zal zowel het Gemenebest van Naties en het Verenigd Koninkrijk als zijn eigen familie bij elkaar moeten houden. De 'commonwealth' was de grote passie van zijn moeder Elizabeth. Zij overzag de transitie van het Britse rijk naar een succesvol samenwerkingsverband tussen meer dan 50 landen. Maar juist haar historische rol maakte de Elizabeth in deze landen geliefd: de vraag is of de nieuwe vorst het verband van staten bij elkaar kan houden. Ook in eigen land zal hij met dit probleem te maken krijgen: in Schotland was de koningin uiterst geliefd, maar de kans bestaat dat haar dood de roep om onafhankelijkheid daar juist versterkt. En in eigen kring is het de vraag of hij zijn zoon prins Harry en diens vrouw Meghan Markle met de rest van de familie kan herenigen. Lastig voor Charles is dat er veel bekend is over zijn privéleven. Een ongelukkige bijkomstigheid van de tijd waarin hij trouwde (in 1981) is dat de tabloids toen hoogtij vierden, en zich met ongekende agressie op het privéleven van de royals stortten. Daardoor kwamen zijn liefdesleven en de relatie met zijn vrouw Diana tot in de treurigste details op straat te liggen. Geen andere koning heeft met zulke venijnige berichtgeving in de roddelbladen te maken gehad. Niet alleen Groot Brittannië, maar de hele wereld heeft de sappige details tot zich genomen. Dat Diana vervolgens wereldwijd een rolmodel voor vrouwen en bovendien een mode-icoon werd, maakte dat Charles na hun scheiding in de publieke opinie aanvankelijk het onderspit delfde. In tegenstelling tot zijn moeder heeft Charles vaak zijn mening gegeven over allerlei zaken. Hij is zeer geïnteresseerd in klimaatverandering en architectuur en heeft zich ingezet voor veel liefdadigheidsorganisaties. Daarnaast heeft hij zich ook actief met politieke kwesties bemoeid. Dat zal nu hij koning is moeten veranderen: hij wordt geacht afstand te doen van zijn individualiteit. Dus hij kan geen paspoort of rijbewijs meer bezitten, en geen uitgesproken meningen ventileren. Gisteren bij terugkomst in Londen werd de koning begroet door een menigte emotionele Britten. Hij schudde handen, werd toegejuicht en zelfs gezoend. Zijn eerste toespraak tot het land werd als oprecht en hartverwarmend omschreven. Op dit moment krijgt zijn populariteit een boost: veel koningsgezinden hopen dat hij de liefde van het volk in het VK en het gemenebest kan vasthouden.||https://nos.nl/collectie/13912/artikel/2444118-monarchie-stabiel-houden-grootste-uitdaging-van-koning-charles
2022-09-10||Bendegeweld is hét thema bij Zweedse verkiezingen|| Hoe stopt Zweden het uit de hand gelopen bendegeweld? Het is hét thema van de parlementsverkiezingen, die zondag worden gehouden. De kans dat het nieuwste proefballonnetje van de radicaal-rechtse Zweden-Democraten een deel van de oplossing gaat zijn, lijkt klein. Het plan om piepjonge delinquenten vernederende taakstraffen te laten uitvoeren, om zo een criminele carrière in de kiem te smoren, werd uitgebreid besproken in de kranten, al was het maar om de juridische onmogelijkheid te onderstrepen. Ondertussen lijkt de partij wel de grootste te worden op rechts. Het bendegeweld in Zweden beperkt zich allang niet meer tot Stockholm, Göteborg of Malmö. Zo'n beetje elke stad heeft ervaring met wilde schietpartijen tussen rivaliserende groepen. Ze bestaan grotendeels uit jongeren met een migratieachtergrond, opgegroeid in gesegregeerde voorsteden. Omdat jongeren lagere straffen krijgen, worden ze graag gerekruteerd. Zo werd onlangs een bendeleider geliquideerd door een vijftienjarige. Op rechts roepen partijen dat het jarenlange ruimhartige migratiebeleid zich nu wreekt. Maar misdaadverslaggever Joakim Palmkvist kan weinig met die redenering. "Dit zijn jongeren die in Zweden zijn geboren, ze komen niet in de criminaliteit terecht omdat hun ouders uit Mogadishu, Teheran of godbetert Stockholm komen." Maar het is duidelijk dat in Zweden een taboe is geslecht. Ook de sociaaldemocratische partij van premier Magdalena Andersson zegt nu ronduit dat segregatie een probleem is. Partijen roepen op tot hardere straffen, meer blauw op straat, en meer: zo suggereerden de conservatief-liberalen kinderen uit probleemwijken op ADHD te laten testen. In antwoord kwam de regering onlangs al met een, voor sociaaldemocraten ongekend, actieplan dat law and order ademt. Daarin wordt voorgesteld om miljarden kronen voor versterking van het politiekorps uit te trekken en gepleit voor zwaardere straffen op wapenbezit. "Maatregelen voor de korte termijn," aldus Palmkvist. "Om raddraaiers van de straat te krijgen." Maar de gedachte dat strengere straffen daadwerkelijk leiden tot minder geweld is naïef, zegt Basim Ali. "Wanneer een wapen je leven kan redden, deins je niet terug voor een hogere straf." Hij is jongerenwerker in Skäggetorp, een wijk bevolkt door arbeidsmigranten in de stad Linköping. Het toonbeeld van een wijk waar in aanloop naar de verkiezingen veel over, maar weinig mee wordt gepraat. "Tijdens corona hielden we twee meter afstand, maar daarvoor ervoeren deze jongeren al een 'Zweedse afstand'." Leraren spreken gebrekkig Zweeds, buiten het schoolplein wordt er Blattesvenska gesproken, een mengelmoes van straattaal en Zweeds. Geen aangeharkte voortuinen, maar slecht onderhouden speeltoestellen tussen flats. Plekken waar de Zweedse verzorgingsstaat niet alleen ver weg voelt, maar ook is. Door jarenlang centralisatie-beleid zijn sociale diensten er vertrokken en zijn dit soort buurten verworden tot ronselgebied van bendes. Aan Ali de taak om te voorkomen dat jongeren daaraan ten prooi vallen. "Dit zijn jongens die met zijn vieren een slaapkamer en een winterjas moeten delen. Die denken niet aan een toekomst bij een advocatenbureau, maar aan geld om de maand door te komen." Als ze al eens politici op tv zien, roepen die dat ze keihard aangepakt moeten worden. "Rolmodellen zijn er voor hen nauwelijks." Waar de staat in de loop der jaren is verdwenen, zijn bendes nooit ver, met hun dure auto's, kleding en nieuwe telefoons. Een makkelijke manier om geld te verkrijgen en carrière te maken - zij het crimineel. Het leidt tot een parallelle samenleving, met eigen wetten. Als deze jongeren al eens in aanraking komen met de maatschappij, is dat met de politie. En dan geldt er een ongeschreven zwijgplicht, een omerta: praten doe je niet. Palmkvist: "De politie staat keer op keer met lege handen." Het zijn dit soort wijken waarover premier Andersson het heeft, toen ze onlangs waarschuwde voor potentiële 'Little Italies' of 'Chinatowns'. Hoewel concrete wetgeving tot nu toe uitblijft, verraadt de hardere retoriek dat de sociaaldemocraten zich herpositioneren op het gebied van integratie. In Zweden wordt al de vergelijking getrokken met de Deense zusterpartij, waar een strikt migratiebeleid de wind uit de zeilen houdt van populistisch rechts. Machteloos kijken jeugdwerkers ondertussen toe hoe er in sommige steden al voorzichtig wordt gesproken over semi-afgesloten wijken, naar voorbeeld van de Amerikaanse 'gated communities'. Dat leidt volgens Ali alleen maar tot meer isolatie van de jongeren uit Skäggetorp. Uitgerekend daar wordt er met een opkomst van 4 procent weinig verwacht van de politiek. "Wrang, want juist hier zijn ze gebaat bij fatsoenlijk beleid."||https://nos.nl/artikel/2444117-bendegeweld-is-het-thema-bij-zweedse-verkiezingen
2022-09-10||Russen trekken zich terug bij Izjoem, verrast door snelle opmars Oekraïne|| Oekraïne heeft bij het offensief in de provincie Charkov opnieuw een groot succes geboekt. Het Russische ministerie van Defensie heeft zijn troepen opdracht gegeven om de stad Izjoem en omgeving te verlaten. Volgens het ministerie gaat het om een 'hergroepering', bedoeld om de posities aan het front in de provincie Donetsk versterken. Maar het lijkt er sterk op dat de Russen op de vlucht zijn geslagen, volgens getuigen met achterlating van veel materieel en munitie. Het bestuur van de door Rusland bezette gebieden in dit gebied heeft burgers opgedragen naar Rusland uit te wijken. De hoogste Russische bestuurder in het gebied zei tegen het Russische staatspersbureau TASS dat de situatie in Izjoem "zeer ernstig" is. Ook van het front in de zuidelijker gelegen provincie Donetsk worden Oekraïense aanvallen gemeld, onder meer bij het vliegveld ten noorden van Donetsk-stad. Dat was sinds 2014 in handen van pro-Russische separatisten, die er een 'volksrepubliek' hebben uitgeroepen. De berichten dat bij vliegveld Oekraïense parachutisten zijn geland zijn van officiële zijde niet bevestigd. De afgelopen dagen hebben de Oekraïners in het noordoosten van het land al grote terreinwinst geboekt, de grootste sinds het leger in maart de Russen rond de hoofdstad Kiev wist te verjagen. Izjoem werd in het voorjaar na een zware strijd door Rusland ingenomen. Daarna werd het een uitvalsbasis voor de verdere verovering van de provincie Donetsk, een van de belangrijkste doelen van de Russische inval. Eerder vandaag hebben de Oekraïners al de stad Koepjansk heroverd, ten noorden van Izjoem. Dat is een spoorwegknooppunt dat van groot belang is voor de bevoorrading van de Russen en de pro-Russische separatisten in Oost-Oekraïne.||https://nos.nl/artikel/2444108-russen-trekken-zich-terug-bij-izjoem-verrast-door-snelle-opmars-oekraine
2022-09-10||Gezondheidsrisico’s gehandicaptenvervoerders Schiphol, luchthaven controleert niet|| Personeel dat op Schiphol passagiers met een beperking van en naar de vliegtuigen brengt, loopt al jaren gezondheidsrisico's. Dat blijkt uit interne documenten die gebruikt worden om de risico's in kaart te brengen en die in handen zijn van de NOS en Nieuwsuur. De veiligheidsdeskundige die de documenten bij gehandicaptenvervoerder Axxicom moest toetsen, bevestigt de slechte arbosituatie bij het bedrijf. Axxicom is op de hoogte van de gebreken, maar pakt de risico's volgens hem onvoldoende aan. Ook Schiphol beschikt over de documenten, maar heeft nooit actie ondernomen. De onderzoeksredactie van de NOS en Nieuwsuur heeft de afgelopen weken veelvuldig contact gehad met zowel Schiphol als Axxicom over de kwestie. Vandaag laat Axxicom weten de risico-documentatie te hebben geactualiseerd en op orde te hebben gebracht. Deze week bleek uit onderzoek van de NOS en Nieuwsuur dat bagage- en vrachtbedrijven op Schiphol hun personeel al jarenlang fysiek te zwaar werk laten doen, en dat sommige medewerkers kampen met lichamelijke problemen. Schiphol zegt hier weinig aan te kunnen doen, omdat de bagagebedrijven geen contract met de luchthaven hebben maar met de luchtvaartmaatschappijen. Nu blijkt dus dat ook het personeel van gehandicaptenvervoerder Axxicom te zwaar werk doet. Schiphol heeft wél een contract met Axxicom, maar zegt desondanks niet op de hoogte te zijn van de gevaren. Het verplaatsen van passagiers die slecht ter been zijn is zwaar werk. Medewerkers vertellen anoniem dat zij dagelijks passagiers met bagage voortduwen in ongemotoriseerde rolstoelen, en die handmatig in hun vliegtuigstoel tillen. Passagiers wegen doorgaans meer dan tilnormen toestaan, soms gaat het om verlamde mensen van meer dan honderd kilo. Er zijn geen tilhulpmachines. Bedrijven zijn verplicht de risico's voor hun personeel in kaart te brengen in de zogenoemde 'risico-inventarisatie en -evaluatie' (RI&E). De norm is om die elke vijf jaar te actualiseren. Axxicom beschikte tot voor kort over een RI&E uit 2014. In deze RI&E staan glasheldere conclusies. Het werk leidt tot "overbelasting en slijtage van gewrichten en spieren". Men werkt met "lasten zwaarder dan 25 kg", met "gebogen en/of gedraaide rug". Het advies luidt om naar tilhulpmiddelen te zoeken. In gesprekken met medewerkers bemerken de onderzoekers overigens een "grote angst dat bevindingen op de persoon zijn terug te voeren", schrijven ze. De arbowet verplicht bedrijven niet alleen om de risico's op te laten stellen, maar ook om een plan van aanpak te maken met oplossingen, en dit te laten toetsen door een deskundige. De RI&E van Axxicom uit 2014 bevat echter geen plan van aanpak, en is ook niet getoetst, zo blijkt uit de stukken. In 2019 sloot het bedrijf een nieuw contract met Schiphol. Axxicom vroeg veiligheidskundige Tiemen van der Worp toen om de stukken alsnog te toetsen. Van der Worp weigerde dat, omdat een adequaat plan van aanpak ontbrak. Hij schreef Axxicom dat de belasting voor medewerkers echter "alarmerend hoog" is, en dat "arbeidsgerelateerde gezondheidsklachten" te verwachten zijn, "ook bij veerkrachtige medewerkers". We spraken Van der Worp over het ontbrekende plan en over het "fysiek moordende" werk van gehandicaptenvervoerders: De onderzoeksredactie heeft de afgelopen weken uitvoerig gecorrespondeerd met Schiphol en Axxicom. Schiphol liet weten in 2019 naar de RI&E van Axxicom te hebben gevraagd, en te horen kreeg dat die getoetst en in orde was. Schiphol zegt de stukken, inclusief de risico's, zelf niet te hebben gelezen. Het simpele feit dat Axxicom erover zei te beschikken, was voldoende. Maar volgens de luchthaven is nu twijfel ontstaan over de kwaliteit en toetsing van de RI&E. "De twijfel moet weggenomen worden. Daarom is het goed dat Axxicom de stukken opnieuw laat toetsen", aldus een woordvoerder. Axxicom liet weten in de veronderstelling te zijn geweest dat de RI&E uit 2014 wel was getoetst. Het bedrijf zei te "schrikken" van de bevindingen, en een onderzoek te beginnen. Vandaag laat Axxicom weten dat het over een geactualiseerde en getoetste RI&E te beschikt, mét plan van aanpak. Het bedrijf wil echter geen inzage geven in de stukken en gaat ook niet in op de vraag of het geautomatiseerde rolstoelen of machinale tilhulpmachines gaat aanschaffen. Axxicom bevestigt verder dat het werk tot fysieke belasting leidt, maar zegt "voortdurend stappen" te zetten om de tilbelasting te "beheersen". Het tillen van passagiers in het vliegtuig doen medewerkers bijvoorbeeld nooit alleen, zo zegt het bedrijf, maar met twee begeleiders. Eerder maakten we deze video over het onderzoek van Nieuwsuur en de NOS naar bagagevervoer op Schiphol:||https://nos.nl/collectie/13911/artikel/2444097-gezondheidsrisico-s-gehandicaptenvervoerders-schiphol-luchthaven-controleert-niet
2022-09-10||Achterban van huisartsenvereniging wijst zorgakkoord af|| De achterban van de Landelijke Huisartsen Vereniging (LHV) wijst het Integraal Zorgakkoord af. Dat is de uitkomst van een vertrouwelijke peiling onder 3000 leden, die in handen is van de NOS. Leden mochten het zorgakkoord (IZA) op 10 punten beoordelen. Gemiddeld geven zij het IZA een 5. Maar op sleutelonderdelen krijg het akkoord steviger onvoldoendes. Zo vinden de huisartsen de toezegging dat ze meer tijd (en geld) krijgen voor de patiënt weinig concreet en slecht onderbouwd: een 4,13. De grenzen van wat de huisartsenzorg kan bieden worden volgens hen met het akkoord niet voldoende gerespecteerd: een 3,92. De grote vraag is wat het bestuur van de LHV en de landelijke ledenvergadering, die wordt gevormd door 'ambassadeurs' vanuit de huisartsenregio's, gaan doen met dit harde oordeel van de achterban. Het bestuur geeft geen commentaar op die vraag. "Het bestuur en de landelijk ledenvergadering wegen deze peiling uiteraard mee in hun eindelijke besluit maandagavond", zegt een woordvoerder van de LHV. "En we geven onze leden ná het besluit toelichting op onze keuzes.'' Vandaag is echter onrust ontstaan onder huisartsen. Er gaan op LinkedIn en in appgroepen geruchten dat het bestuur druk uitoefent op de ambassadeurs om de uitslag van de negatieve ledenraadpleging te negeren ten faveure van het bekritiseerde zorgakkoord. "Als dit juist is, dan zou dit de ambassadeurs in een heel moeilijke positie brengen omdat zij op die manier in een 'ledenvergadering' tegen de mening van de leden in moeten gaan stemmen. Dat verdraagt zich eigenlijk niet met het democratische proces waar het bestuur op de site naar verwijst", schrijven zestien bezorgde huisartsen in een brief aan het bestuur. Maar het LHV-bestuur spreekt deze beschuldiging via de woordvoerder tegen. "Dat zal het bestuur nooit doen en ik wil in het midden laten wat het bestuur vindt, juist om het besluitvormingsproces vooraf niet te verstoren. Het bestuur heeft van de uitslag van de ledenpeiling neutraal en objectief een analyse gemaakt. Die is verstrekt aan de landelijke ledenraad en die maken maandagavond hun eigen keuze."||https://nos.nl/artikel/2444096-achterban-van-huisartsenvereniging-wijst-zorgakkoord-af
2022-09-10||Ter Apel verboden gebied voor meeste ongeregistreerde asielzoekers|| In Ter Apel is vanmiddag een nieuwe noodverordening afgegeven die de meeste niet-geregistreerde asielzoekers verbiedt om zich te begeven op of rondom het aanmeldcentrum. Met de noodverordening wil de veiligheidsregio voorkomen dat mensen onnodig lang bij het aanmeldcentrum blijven hangen of niet durven te vertrekken naar het tijdelijk asielzoekerscentrum in Zoutkamp, uit angst om hun plek op te geven in de wachtrij voor registratie en identificatie. De noodverordening is sinds vanmiddag 12.00 uur van kracht, meldt de veiligheidsregio, en geldt in principe tot 1 oktober. Een eerdere versie van de verordening riep vragen op bij hulpverleners en belangenorganisaties, omdat het leek alsof asielzoekers die zich voor het eerst in Ter Apel komen melden óók niet welkom zouden zijn op het terrein. In een nieuwe versie van de noodverordening is die fout gecorrigeerd: mensen die zich voor het eerst in Ter Apel melden, zijn wél welkom op het terrein. In de nieuwe tekst staat dat het verbod niet geldt voor mensen die zich "zich voor de eerste keer melden bij het aanmeldcentrum in het kader van een eerste stap in de asielaanvraag". De nieuwe regel moet vooral voorkomen dat mensen blijven rondhangen bij het aanmeldcentrum uit angst om hun afspraak te missen. Het is niet zo dat ongeregistreerde asielzoekers bij aankomst meteen een boete krijgen of worden weggestuurd, benadrukt de woordvoerder. Nieuwe asielzoekers moeten zich zo snel mogelijk laten registreren en daarna doorgaan naar het tijdelijk asielzoekerscentrum in Zoutkamp, in het noordwesten van Groningen. Afgelopen weken sliepen geregeld honderden mensen op het terrein voor het aanmeldcentrum. Dat leverde onveilige en onhygiënische situaties op, schrijft RTV Noord. VluchtelingenWerk Nederland is geschrokken van de nieuwe noodverordening. "De maatregel roept veel vragen op", aldus een woordvoerder. Zo wil de organisatie weten of het wel is toegestaan om asielzoekers te verbieden in een gebied te komen waar andere mensen wel welkom zijn. Verder vindt VluchtelingenWerk de volgorde niet logisch. "Zorg eerst dat er voldoende opvangplekken zijn en dat de communicatie over het proces helder is, voordat je bepaalde mensen gaat verbieden in Ter Apel te komen."||https://nos.nl/artikel/2444095-ter-apel-verboden-gebied-voor-meeste-ongeregistreerde-asielzoekers
2022-09-10||Stadsbus ramt bushalte in centrum Den Bosch: zes gewonden|| Een stadsbus heeft vanmiddag in het centrum van Den Bosch een bushalte geraakt. Zes mensen die er stonden te wachten, raakten gewond. Het ongeluk gebeurde in de straat Achter Het Wild Varken in het centrum van de stad. Van de zes gewonden zijn er vier naar het ziekenhuis gebracht. De overige twee zijn ter plaatse in een ambulance geholpen. Omroep Brabant meldt dat de slachtoffers onder meer gewond raakten door rondvliegend glas. Uit onderzoek van de politie is gebleken dat de buschauffeur per ongeluk de punt van het glazen dak van de abri heeft geraakt. Dat viel vervolgens naar beneden. De slachtoffers stonden volgens de politie op dat moment in het bushokje. "Het is echt pure pech", aldus een woordvoerder. "Er was een wolkbreuk in Den Bosch en de chauffeur wilde zo dicht mogelijk naast de bushalte stoppen, zodat de reizigers met droge voeten in konden stappen. Daarbij raakte hij het bushokje." De passagiers in de bus en de chauffeur bleven ongedeerd. Omdat er volgens de politie geen opzet in het spel was, wordt er geen verder onderzoek gedaan.||https://nos.nl/artikel/2444089-stadsbus-ramt-bushalte-in-centrum-den-bosch-zes-gewonden
2022-09-10||Meldkamer 112 Zeeland 'overspoeld met meldingen' vanwege wateroverlast|| De 112-meldkamer in Zeeland wordt naar eigen zeggen "overspoeld door telefoontjes" vanwege wateroverlast in de provincie. De Veiligheidsregio Zeeland waarschuwt mensen om alleen naar het alarmnummer 112 te bellen bij acuut gevaar voor mens of dier. In Zeeland valt vandaag opnieuw veel regen, meldt Omroep Zeeland. Op sommige plekken viel ruim 60 millimeter. Aan het einde van de middag kwamen volgens de veiligheidsregio veel meldingen binnen vanuit Terneuzen. Met name in de wijk Othene kampen mensen met wateroverlast.  Volgens de veiligheidsregio rijdt de brandweer met meerdere eenheden rond om waar nodig hulp te verlenen. Zo wordt op diverse plekken water weggepompt. Ook gisteren regende het op meerdere plekken in de provincie flink. Door de regen werden meerdere evenementen afgelast, waaronder wedstrijden in het amateurvoetbal, meldt de omroep. Ook vanmiddag worden nog flinke regen- en onweersbuien verwacht.||https://nos.nl/artikel/2444088-meldkamer-112-zeeland-overspoeld-met-meldingen-vanwege-wateroverlast
2022-09-10||Half miljoen tipgeld voor Tefaf-roof: 'Baat het niet, dan schaadt het niet'|| Vandaag werd bekend dat een half miljoen euro is uitgeloofd voor de gouden tip over de sieradenroof tijdens de kunstbeurs Tefaf in Maastricht in juni. Hoewel het niet per se tot een oplossing van de zaak hoeft te leiden, kan een beloning wel helpen, zeggen experts. Hoogleraar strafrecht Sven Brinkhoff deed onderzoek naar tipgeld bij vastgelopen zaken van zware misdrijven. "Het is een aanzienlijk bedrag, maar uit ons onderzoek bleek dat een hoog bedrag niet tot een oplossing van de zaak leidt. Ook niet als er hele hoge bedragen worden uitgeloofd, zoals de miljoen euro voor de gouden tip om de moordenaar te vinden van Tanja Groen door de stichting van Peter R. de Vries." Toch sluit hij niet uit dat de hoogte van het bedrag wel degelijk effect heeft. "We hebben het niet wetenschappelijk kunnen aantonen maar het zou zomaar zo kunnen zijn. Maar baat het niet, dan schaadt het ook niet." Volgens Brinkhoff gebruikt de politie tipgeld om twee redenen. "Vaak is het om ruis te creëren in het criminele milieu, waardoor mensen gaan praten of dat op een andere manier informatie verkregen kan worden." Of het wordt ingezet als laatste redmiddel. "Zoals bij cold cases als de moord op Tanja Groen. Het lijkt in het geval van de Tefaf-roof waarschijnlijker dat gehoopt wordt dat mensen informatie onderling gaan delen, want er zijn blijkbaar al namen genoemd." De kans is wel groot dat de gestolen juwelen niet meer de originele staat verkeren, zegt kunstdetective Arthur Brand. Toch valt het te verklaren dat die beloning nu en niet direct na de roof is uitgeloofd, zegt hij. "Dat juwelen uit elkaar worden gehaald is meestal wel het geval, maar je moet eerst de politie onderzoek laten doen." Over beloningen moet onderhandeld worden, zegt Brand. "Uiteindelijk hebben ze er nu dus toch voor gekozen. Dat kan betekenen dat ze een beetje het spoor bijster zijn en op zoek zijn naar een doorbraak in de zaak." Beelden van de juwelenroof:  Brand denkt dat de politie wel weet wie de daders zijn. "Ze staan ook vrij goed op beeld en in De Telegraaf staat ook dat er al namen genoemd zijn." Maar met het inrekenen van verdachten is de zaak nog niet opgelost, zegt Brand. "Je kunt de dieven wel pakken, maar de buit is altijd een ander verhaal. Dat zien we met de gestolen kunst van Van Gogh en Frans Hals: de dieven zitten achter de tralies, maar de werken zijn nog steeds weg. Ook in dit geval is men bang dat de juwelen niet meer gevonden worden." De hoge beloning zegt in zijn ogen ook wat over de waarde van de juwelen. "De gele diamant zal zo'n tien tot twintig miljoen euro waard zijn. Nu is voor het eerst onthuld dat het om tien juwelen gaat, dus het kan niet anders dan dat het gaat over in totaal vijftien tot dertig miljoen euro, dus het is wel een behoorlijke buit geweest." De kunstdetective wees na de roof zelf ook naar de Pink Panther-bende als mogelijke daders, die ook in De Telegraaf worden genoemd. "Die bende, afkomstig uit Servië, pleegt al een jaar of twintig de meest spectaculaire overvallen. Van Japan tot Miami en ook veel aan de Côte d'Azur." De werkwijze valt ook op, zegt Brand. "Het zijn van die filmscenario's. Ze gaan verkleed, op Tefaf hadden ze waarschijnlijk ook pruiken op. Het is een unieke bende, van zo'n 250 mannen en vrouwen. De overval was zo professioneel uitgevoerd en was zo gedurfd, dat het wel duidelijk was dat zij er achter moesten zitten." Hij acht de kans groot dat de zaak wordt opgelost. "100 procent, de Nederlandse politie doet er alles aan, dus deze mannen gaan gepakt worden. De vraag blijft wel: waar is de gele diamant?"||https://nos.nl/artikel/2444086-half-miljoen-tipgeld-voor-tefaf-roof-baat-het-niet-dan-schaadt-het-niet
2022-09-10||Drugsdeal leidt tot drie aanhoudingen in Amsterdam || In Amsterdam zijn gisteravond drie mannen aangehouden nadat agenten in burgerkleding getuige waren van een drugsdeal. De politie rukte massaal uit omdat een agent zich tijdens een van de aanhoudingen bedreigd voelde door een groep mensen. Rond 21.00 uur zagen agenten in burgerkleding in de Da Costabuurt dat twee mannen met een drugsdeal bezig waren. Nadat de deal was afgerond, ging een van de agenten op de koper af en een ander op de verkoper. De koper, een 41-jarige Brit, werd staande gehouden. Hij gaf toe dat hij verdovende middelen had gekocht en werd gearresteerd. Ondertussen liep de verkoper in de richting van een sportcafé aan de Bilderdijkstraat, waar hij staande werd gehouden door de tweede agent. De verkoper sloeg op de vlucht en riep ondertussen om hulp. Voor het café werd hij door de agent gepakt. "Op dat moment staakte de man zijn verzet, maar stroomde de horecagelegenheid leeg", aldus de politie. De agent voelde zich genoodzaakt de verdachte los te laten, terwijl een groep van ongeveer vijftien personen zich tegen de agent richtte. Omdat de agent zich bedreigd voelde, pakte hij zijn dienstwapen. Daarna rende de groep weer het café in, meldt NH Nieuws/AT5. Toen de politieagent om assistentie vroeg, zag hij dat enkele mannen weer naar buiten kwamen. Een van hen verdween met een vuurwapen in een portiek. Daarop trok de agent opnieuw zijn wapen en vluchtte de man terug het café in. Toen meerdere agenten waren gearriveerd, werden de gasten van het café naar buiten gesommeerd. De man die het wapen bij zich had, is aangehouden. Het gaat om een 33-jarige man uit Amsterdam. De verkoper van de drugs, een 26-jarige Amsterdammer, werd even later ook aangehouden in een binnentuin aan de Bilderdijkkade.||https://nos.nl/artikel/2444084-drugsdeal-leidt-tot-drie-aanhoudingen-in-amsterdam
2022-09-10||'Ratko Mladic opgenomen in het ziekenhuis'|| De Bosnisch-Servische oud-generaal Ratko Mladic ligt in Den Haag in het ziekenhuis met een longontsteking en hartproblemen. Dat heeft zijn zoon Darko Mladic tegen het Russische persbureau Tass gezegd. Volgens hem is de toestand van zijn vader ernstig. "Hij is opgenomen in het gevangenisziekenhuis met een longontsteking en een verzwakt hart", zegt Darko Mladic. "We kregen te horen dat het onderzoek nog aan de gang is en we worden op de hoogte gebracht als de resultaten binnen zijn. Men heeft ons beloofd dat we uiterlijk maandag de resultaten krijgen." Volgens de zoon van Mladic is de medische behandeling van zijn vader ontoereikend en wordt de familie onvoldoende ingelicht over de gezondheid van de oud-generaal. Het is niet de eerste keer dat de zoon van Mladic hierover klaagt. In mei dit jaar deed hij bij het Russische persbureau Ria-Novosti ook al zijn beklag over de medische behandeling van zijn vader. Mladic zit een levenslange celstraf uit in het internationale detentiecentrum van de Scheveningse gevangenis. Hij werd door het internationale Joegoslavië-Tribunaal veroordeeld wegens onder meer volkerenmoord en oorlogsmisdaden. De inmiddels 79-jarige Mladic was opperbevelhebber van de Bosnisch-Servische troepen tijdens de oorlog in Bosnië, van 1992 tot 1995. Hij wordt onder meer verantwoordelijk gehouden voor de genocide in de enclave Srebrenica in 1995. Onder bevel van Mladic brachten zijn manschappen in juli 1995 daar meer dan 8000 moslimmannen en -jongens om het leven. Het Nederlandse VN-bataljon Dutchbat kon dat niet voorkomen. Bekijk hier hoe de genocide in Srebrenica kon gebeuren:  Mladic werd in 1995 al in staat van beschuldiging gesteld, maar werd sindsdien nog geregeld in de openbaarheid gezien. Pas na de arrestatie van oud-president Slobodan Milosevic in 2001 dook hij onder. Mladic, de meest gezochte oorlogsmisdadiger van Europa, werd in 2011 in Servië aangehouden en overgebracht naar Scheveningen. Ook bij zijn arrestatie kampte hij al met gezondheidsproblemen.||https://nos.nl/artikel/2444078-ratko-mladic-opgenomen-in-het-ziekenhuis
2022-09-10||Oekraïense militairen boeken snelste terreinwinst sinds maart|| Het Oekraïense leger heeft belangrijke vooruitgang geboekt in het tegenoffensief tegen de Russische bezettingsmacht in het zuiden van het land. Vanuit Kiev meldt de veiligheidsdienst dat Oekraïense eenheden de strategische plaats Koepjansk hebben heroverd op de Russen. De inname is onderdeel van een snelle opmars in door Rusland ingenomen gebied in de noordelijke regio Charkov. Oekraïne is volgens president Zelensky nu 50 kilometer doorgedrongen in bezet gebied. Koepjansk ligt ten zuidoosten van de stad Charkov en is een belangrijk knooppunt, waar verschillende spoorrails en wegen samenkomen die Rusland gebruikt voor de bevoorrading van zijn troepen verder in het zuiden van Oekraïne. Met de herovering van Koepjansk sluit het Oekraïense leger die aanvoerroute af. Natalia Popova, een adviseur van het hoofd van de regionale raad van Charkov, heeft op sociale media een foto geplaatst van Oekraïense troepen in Koepjansk. Ook een journalist van de online krant Kiev Independent bevestigt op Twitter dat de Oekraïense troepen in Koepjansk zijn. Het Oekraïense leger heeft volgens onbevestigde berichten ook de stad Izjoem, ten zuidoosten van Charkov, ingenomen. Meerdere Russische kanalen op chatapp Telegram melden dat de stad in handen van Oekraïense militairen is gevallen. Ook een Oekraïens parlementslid zegt op Twitter dat de militairen Izjoem hebben bereikt. Izjoem is volgens experts een belangrijk logistiek punt voor het Russische leger in de oostelijk gelegen Donbas. De afgelopen dagen hebben de Oekraïners in het noordoosten van de Donbas grote terreinwinst geboekt. Het is de snelste Oekraïense opmars sinds het leger in maart de Russen rond de hoofdstad Kiev wist te verjagen. In zijn dagelijkse videotoespraak zei president Zelensky dat ten minste 30 plaatsen zijn bevrijd in de regio Charkov. "Ons leger, inlichtingeneenheden en veiligheidsdiensten vechten in verschillende operationele gebieden. Ze doen dat met succes", zei hij. Rusland erkent dat zijn frontlinie in Charkov is verzwakt. Het hoofd van de door Rusland geïnstalleerde regering in het bezette deel van de provincie omschreef de opmars als een overwinning van Oekraïne, hij heeft Russische burgers in steden opgeroepen om te vluchten. Vorige week maandag kondigden de Oekraïense troepen in het zuiden van Oekraïne een offensief aan in de richting van de havenstad Cherson. Korte tijd later begon het offensief. Volgens Oost-Europadeskundige Bob Deen lijkt het erop dat de Oekraïners de Russen hebben verrast en dat ze er gebruik van hebben gemaakt dat er veel troepen verplaatst zijn. "Oekraïne is al langer bezig met een offensief richting Cherson (in het zuiden) en de Russen hebben hun troepen daar versterkt. Daardoor zijn ze minder sterk in het noordelijke front bij Charkov", zei hij eerder over het tegenoffensief.||https://nos.nl/artikel/2444071-oekraiense-militairen-boeken-snelste-terreinwinst-sinds-maart
2022-09-10||Charles III formeel uitgeroepen tot koning|| Charles III is formeel uitgeroepen tot koning van het Verenigd Koninkrijk. Dat gebeurde op een bijeenkomst van de Accession Council (Toetredingsraad) in St. James's Palace in Londen. De afkondiging van de naam van de koning door de zogenoemde Privy Council, een Geheime Raad, is slechts een ceremoniële stap. Feitelijk is Charles al koning sinds zijn moeder overleed. Bij de ceremonie in Londen waren prins William en koningin-gemalin Camilla aanwezig. In de raad zitten onder anderen leden van het Hogerhuis, ministers van Staat en vertegenwoordigers van de stad Londen. De ceremonie bestaat uit twee delen. In het eerste deel werd het overlijden van Elizabeth aangekondigd en werd de officiële vorstennaam van Charles bevestigd: Charles III. De koning was bij dit deel van de ceremonie niet aanwezig. Vervolgens tekenden onder anderen prins William en premier Truss de proclamatie. De ceremonie werd gadegeslagen door onder anderen oud-premiers Brown, May en Johnson. In het tweede deel van de ceremonie sprak Charles de aanwezigen toe. Hij bevestigde het overlijden van zijn "geliefde moeder, de koningin" en zei dat "de hele wereld meeleeft met het onherstelbare verlies dat wij allen hebben geleden". Hij prees de daden van zijn moeder en zei haar inspirerende voorbeeld te volgen "in het handhaven van de grondwet en het zoeken naar vrede, harmonie en voorspoed voor de mensen van deze eilanden en de andere gebieden overal ter wereld". Tot slot werd het koningschap van Charles III vanaf het balkon van het paleis geproclameerd voor het oog van toeschouwers. Tegelijkertijd werden saluutschoten afgevuurd op meerdere plekken in het land ter ere van de koning.||https://nos.nl/collectie/13912/artikel/2444070-charles-iii-formeel-uitgeroepen-tot-koning
2022-09-10||Graanprijzen dalen alweer, maar brood blijft duur|| Na het begin van de oorlog in Oekraïne werd tarwe snel duurder, maar sinds kort daalt de prijs weer enigszins. Nu kost 1000 kilo tarwe circa 320 euro, tijdens de piek in mei was het graan zo'n 120 euro duurder. De graanprijs zit weliswaar nog niet op vooroorlogs niveau, maar merk je in de winkel nu al iets van de prijsdaling bij de aankoop van brood en andere graanproducten? Tot eind vorig jaar was een tarweprijs van 150 tot 200 euro per ton gangbaar. Maar in januari en februari van dit jaar steeg de prijs tot 290 euro en sinds de zomer kost tarwe tussen de 315 en 350 euro per ton. De prijzen schoten omhoog na de Russische invasie in Oekraïne, eind februari. Daardoor was het niet langer mogelijk om vanuit Oekraïne, een wereldwijde graanexporteur, grote ladingen tarwe te verschepen. "Maar zelfs voor de oorlog was de graanprijs al gestegen door covid-19", zegt Jan Willem Baas, voorzitter van het Comité van Graanhandelaren. Voor de pandemie zat de prijs op zo'n 170 euro per ton. Sinds het graanakkoord dat in juli is gesloten tussen Oekraïne, Rusland en de Verenigde Naties, wordt er weer graan geëxporteerd vanuit Oekraïne. Daardoor is de prijs enigszins gezakt. De prijsdaling heeft volgens Thijs Geijer, econoom van voedsel en landbouw bij ING, ook te maken met gunstige oogstverwachtingen in Noord-Amerika en Rusland en de verwachting dat de wereldwijde vraag iets zal dalen. De gestegen grondstofprijs wordt door bakkers en supermarkten doorberekend aan de klant. Maar volgens Geijer is het onwaarschijnlijk dat brood binnenkort weer iets goedkoper wordt: "Natuurlijk is voor de bakker de prijs van tarwe belangrijk, maar intussen blijven de energie- en arbeidskosten stijgen. Die daling in graanprijs compenseert dat niet." De hogere arbeidskosten houden verband met het personeelstekort in de bakkerijbranche, waardoor de bedrijven concurreren met het uurtarief, maar ook met het minimumloon dat omhoog gaat en met de hoge inflatie die in de cao-onderhandelingen van volgend jaar tot nieuwe looneisen kan leiden. "Brood wordt zeker niet goedkoper", zegt directeur Wim Kannegieter van de Nederlandse Vereniging voor de Bakkerij, de branchevereniging voor bakkerijen die leveren aan (supermarkt)ketens. "Het wordt waarschijnlijk zelfs duurder. De energiekosten zijn soms wel vertienvoudigd, bakkerijen strijden voor voldoende personeel en zelfs verpakkingen zijn door de hoge olieprijs duurder geworden. Daarbij komt ook dat transport duurder is door de gestegen brandstofprijzen." "We merken ook dat fabrikanten en meelmolens kortere contracten afsluiten bij de inkoop van graan", zegt Jan Willem Baas van het Comité van Graanhandelaren. "Ze zijn voorzichtig en willen deze hoge prijzen niet te lang betalen." ING-econoom Geijer benadrukt dat brood een basisproduct is, waardoor het gewone volkoren of wit brood relatief minder hard in prijs zal stijgen: "We letten op de prijs van brood als we naar de supermarkt gaan. Een supermarkt maakt brood dus niet snel duurder", legt hij uit. Een prijsdaling van brood zit er voorlopig dus niet in. "Uit het verleden blijkt dat de boodschappen wel snel duurder worden in dit soort situaties, maar niet snel weer goedkoper bij meevallers", zegt Geijer. Bovendien blijft er nogal wat onzekerheid hangen rond de graandeal, aldus Jan Willem Baas: "Een aantal dagen geleden zei de Russische president Poetin de deal toch te willen herzien, omdat hij misbruikt zou worden door het Westen. Op dat soort berichten reageert de markt best heftig."||https://nos.nl/artikel/2444065-graanprijzen-dalen-alweer-maar-brood-blijft-duur
2022-09-10||Vijf doden in Nieuw-Zeeland door botsing boot met walvis|| Bij een vermoedelijke aanvaring met een walvis zijn in Nieuw-Zeeland vijf mensen omgekomen toen hun boot kapseisde. Zes andere opvarenden zijn gered. Het ongeluk gebeurde vanochtend lokale tijd voor de kust van de stad Kaikōura op het Zuidereiland. Burgemeester Craig Mackle van Kaikōura bevestigt tegen persbureau AP dat er elf mensen aan boord van de boot waren op het moment van het ongeval en dat zes van hen veilig naar de kust zijn teruggebracht. Volgens Mackle gaat het om een vissersboot en waren de passagiers waarschijnlijk op kabeljauw, tandbaars en andere vissoorten aan het vissen. Maar volgens Nieuw-Zeelandse media zou het gaan om een groep vogelspotters. Mackle zegt tegen AP dat het water "verdomd koud" was en dat het er niet goed uitziet voor iedereen die overboord is geslagen. Volgens de overlevenden was het water vlak voor het ongeluk nog heel rustig. Verondersteld wordt dat een walvis onder de boot is opgedoken en hem heeft omgegooid. Het was bekend dat er potvissen en ook enkele bultruggen in de baai waren. Welke walvissoort in aanvaring kwam met de boot is onbekend. De politie zegt dat het lijkt alsof de boot ergens tegenaan botste, maar kan niet zeggen of het om een walvis gaat, meldt de New Zealand Herald. De definitieve oorzaak van het ongeluk moet nog worden vastgesteld. Omdat er veel walvissen voorkomen in de wateren bij Kaikōura, hield burgemeester Mackle al rekening met de kans op ongelukken. "Het speelt altijd in je hoofd dat het zou kunnen gebeuren", zegt hij tegen AP. Een ooggetuige vertelt aan een lokale nieuwssite dat zij en een groep vrienden de reddingspogingen hadden gezien vanuit Goose Bay, in de buurt van Kaikōura. Ze zagen een vrouw op een omgeslagen boot zitten die met haar armen zwaaide. Volgens de ooggetuige waren er drie helikopters bij de boot en gingen twee duikers het water in. Kaikōura is een populaire bestemming om walvissen te zien, omdat de zee vlak bij de kust al diep is. Bedrijven bieden boottochten en helikoptervluchten aan, zodat toeristen walvissen, dolfijnen en andere zeedieren van dichtbij kunnen zien.||https://nos.nl/artikel/2444052-vijf-doden-in-nieuw-zeeland-door-botsing-boot-met-walvis
2022-09-10||Nederland kwam beloftes aan Brussel over bestrijden mestfraude niet na|| Nederland maakte beloftes aan Brussel over het bestrijden van mestfraude de afgelopen jaren niet waar. Mede daardoor verloren Nederlandse boeren eerder deze week hun uitzonderingspositie op het gebied van het uitrijden van mest. Dat zeggen Haagse en Brusselse bronnen tegen de NOS. Nederlandse boeren mogen al zestien jaar meer mest over hun velden uitrijden dan veel van hun Europese collega's. Om dat zo te houden, deed toenmalig minister Schouten van Landbouw in 2020 in Brussel vier beloftes: in een aantal regio's zou strenger worden gecontroleerd op mestfraude, varkenshouderijen in het hele land zouden vaker worden gecontroleerd, er zou een digitaal systeem komen om mesttransporten te volgen en er zou een nieuw sanctiebeleid worden ingevoerd. De NOS legde die beloftes naast de praktijk zoals het ministerie die de afgelopen jaren in rapporten beschreef. Daaruit blijkt dat Nederland zich aan geen van die voorwaarden volledig heeft gehouden. Mede doordat Nederland de afspraken niet nakwam, speelde de recent opgestapte landbouwminister Henk Staghouwer in Brussel een verloren wedstrijd. Van hem werd gevraagd om de Nederlandse uitzonderingspositie te behouden, terwijl Nederland bij de Europese Commissie geen enkel krediet meer had. Zijn voorganger, Carola Schouten, wist al in 2020 dat voor de Europese Commissie het volledig uitvoeren van de mestcontroles cruciaal was. De Nederlandse uitzonderingspositie werd toen met slechts twee jaar verlengd in plaats van met de gebruikelijke vier jaar. Dat was volgens haar het gevolg van vragen die de Europese Commissie had over de naleving van de mestregelgeving in Nederland. Daarom was het bestrijden van mestfraude belangrijk voor Brussel, schreef Schouten. "De Europese Commissie hecht groot belang aan de voortvarende implementatie van de maatregelen." Alleen werden die maatregelen vervolgens onder haar bewind jarenlang niet geïmplementeerd. Dat geldt bijvoorbeeld voor de beloofde extra controles in regio's met een groot risico op mestfraude: in De Peel, op de Veluwe en in Twente zou Nederland de handhaving "volledig uitvoeren". Maar in die regio's daalde het aantal controles de afgelopen jaren juist. In De Peel bijvoorbeeld werden in 2018 nog zo'n 1000 bedrijven ter plaatse gecontroleerd, in 2021 waren dat er nog maar 650. Ook in Twente nam het aantal controles in die periode af. Op de Veluwe bleef het aantal stabiel. In een Kamerbrief stelde het ministerie dat dit onder meer door corona kwam. "De maatregelen ter voorkoming van de verspreiding van het COVID-19-virus vereisten ook in 2021 aanpassing in de werkwijze van de NVWA." Opmerkelijk daarbij is wel dat het aantal controles ten opzichte van 2020 - ook een coronajaar - nog verder afnam. In de periode 2018 - 2021 nam het aantal controles in de rest van het land, buiten de risicogebieden dus, juist toe. Daar waren kennelijk wel genoeg controleurs beschikbaar. Het ministerie beloofde ook dat er voor eind juni 2020 een besluit zou liggen over een nieuw sanctiebeleid voor mestfraudeurs. Uit de "rapportage Nederlands mestbeleid 2021" blijkt dat dit nog niet is gelukt. Wel staat er dat in "september 2020 meerdere wijzigingen zijn aangekondigd" en dat de maatregelen "stapsgewijs worden uitgewerkt en ingevoerd en uiteindelijk zullen leiden tot een geheel vernieuwde Meststoffenwet". Dat dit veel later is dan Nederland aan Brussel had beloofd, staat niet expliciet vermeld in het rapport waarmee het ministerie de Europese Commissie en de Tweede Kamer informeert over de voortgang van het Nederlandse mestbeleid. In hetzelfde rapport is ook te lezen dat waarschijnlijk vanaf 1 januari 2023 alle mesttransporten in Nederland live kunnen worden gevolgd. Het rapport vermeldt alleen niet dat aan Brussel was beloofd om al twee jaar eerder zo'n systeem te hebben. De minister lichtte in het verleden overigens de Kamer wel meermaals in over de vertraging. Tenslotte beloofde Nederland ook dat er jaarlijks op 5,5 procent van alle varkenshouderijen fysieke controles zouden plaatsvinden om mestfraude op te sporen. Ook dat doel is niet gehaald: op slechts 4 procent van de bedrijven is zo'n controle geweest. Als reden worden door het ministerie de coronamaatregelen genoemd, hoewel ook hier geldt dat die in 2020 ook al golden en dat het aantal controles in dat jaar nog flink hoger lag dan in 2021. Dat Nederland de afspraken niet nakwam, is niet de enige reden voor het opheffen van de uitzonderingspositie. De huidige Europese Commissie is sowieso strenger op het gebied van natuur en klimaat en Brussel zag de Nederlandse uitzondering altijd al als iets tijdelijks, in tegenstelling tot het Nederlandse ministerie. Ook de gebrekkige kwaliteit van het Nederlandse grondwater speelde mee. Wel bevestigen bronnen dat Nederland zijn krediet heeft verspeeld door dit soort afspraken niet na te komen. Daardoor zouden er ook in andere dossiers nauwelijks meer mogelijkheden zijn om te onderhandelen. Minister Van der Wal (Stikstof en Natuur) zei dat ook al eerder in de Kamer. "Als ik in Brussel ben en vraag om enige coulance of toegeeflijkheid, op wat voor gebied dan ook, dan is het enige wat ik terugkrijg: ga je huiswerk doen." Voormalig landbouwminister Staghouwer zei maandag ook al dat Nederland zich te lang niet aan Europese regels hield, maar sprak toen vooral over regels over de waterkwaliteit. Over de afspraken rond de bestrijding van mestfraude, vastgelegd in een overeenkomst met Brussel, sprak hij niet.||https://nos.nl/artikel/2444047-nederland-kwam-beloftes-aan-brussel-over-bestrijden-mestfraude-niet-na
2022-09-10||Bombrieven konden Wiedergutmachung in Den Haag 70 jaar geleden niet stoppen || Met Wiedergutmachung werd een voorzichtig begin gemaakt bij moeizame Joods-Duitse onderhandelingen op een kasteeltje in Wassenaar. Zeven jaar na de Tweede Wereldoorlog maakte men daar afspraken voor het Verdrag van Luxemburg, vandaag 70 jaar geleden getekend, waarmee voor het eerst Duits compensatiegeld beschikbaar kwam voor Joodse slachtoffers. "Voor het eerst in de geschiedenis zaten vertegenwoordigers van slachtoffers letterlijk aan tafel met vertegenwoordigers uit het land van de daders", schetst historicus Lorena De Vita van de Universiteit Utrecht, die recentelijk nog onderzoek deed naar het belang van de gesprekken. De gesprekken waren de eerste officiële onderhandelingen tussen West-Duitsland en Israël, twee landen die tijdens de oorlog nog niet bestonden. Bijeengebracht in de Claims Conference spraken ook 23 wereldwijde Joodse organisaties mee over miljarden aan schadevergoedingen en herstelbetalingen. Bondskanselier Adenauer noemde compensatie voor Joodse slachtoffers de belangrijkste verantwoordelijkheid voor de nieuwe Duitse republiek. "Uit naam van het Duitse volk zijn onvoorstelbare misdaden gepleegd die ons verplichten tot morele en materiële genoegdoening." Maar zijn land stond niet onverdeeld achter de onderhandelingen. Duitsland was bezig met de wederopbouw en kampte met enorme aantallen ontheemden. Financiën waarschuwde dat het land zich geen kapitalen aan oorlogsslachtoffers kon veroorloven. Bovendien, vult De Vita aan, was het antisemitisme zeker niet volledig uitgebannen. "Op het ministerie van Buitenlandse Zaken was er veel tegenstand. Veel hogere beroepsdiplomaten hadden ook onder het Derde Rijk gediend en zaten in 1952 weer op hun post. Achter de schermen werkten zij dit proces tegen." In Israël waren de gesprekken eveneens omstreden. Hoewel het land het geld goed kon gebruiken voor de opvang van de honderdduizenden die na de oorlog Europa hadden verlaten, walgden velen van het idee met Duitsers te praten. Zo werd door radicale groepen in plaats van Deutsche marken Duits bloed geëist. De Vita: "In deze tijd stond er in Israëlische paspoorten nog 'geldig voor alle landen behalve Duitsland'. Bovendien stond het mensen tegen te praten over wat men bloedgeld noemde. Hoe kun je onderhandelen over een bedrag voor vermoorde families? Dat is simpelweg onmogelijk." Het leidde tot felle demonstraties. Een Knessetzitting hierover moest worden stilgelegd toen het parlementsgebouw met stenen werd bekogeld. De Vita: "Het was een enorme crisis in de jonge staat". Een bombrief aan Adenauer van een Joodse verzetsgroep kostte het leven aan een bomexpert en verwondde drie anderen. Een tweede bombrief, geadresseerd aan de Duitse delegatie in Den Haag, werd op het laatste moment onderschept. Vanwege de gespannen situatie werd Nederland gezien als ideale locatie. Nederland was geen betrokken partij, maar dicht genoeg bij Duitsland dat diplomaten makkelijk ruggenspraak konden houden met de regering in Bonn. Het relatief afgelegen Kasteel Oud-Wassenaar bood bovendien voldoende ruimte en privacy. "Het werd allemaal tot in de puntjes gepland. De Joodse delegaties zouden als eerste spreken, maar als laatste binnenkomen, als de Duitsers al gearriveerd waren. En hoewel iedereen Duits kende, was de voertaal aanvankelijk Engels, om een bepaalde distantie te houden." "Er werden geen handen geschud, niet over koetjes en kalfjes gepraat", herinnerde vertegenwoordiger Saul Kagan van de Claims Conference zich later. "Het voelde alsof we niet alleen waren in de kamer. We voelden de aanwezigheid van alle mensen die niet meer bij ons konden zijn." Resultaat van de moeizame gesprekken (vier weken werden vier maanden), was dat West-Duitsland in plaats van contanten 3 miljard mark aan goederen en diensten aan Israël zou leveren over een periode van 12 jaar, en nog eens 450 miljoen aan de Claims Conference, voor betalingen aan Holocaustoverlevenden. Door latere aanvullingen groeide het totaalbedrag in 70 jaar tijd naar 80 miljard. Belangrijker dan het geld was het precedent dat werd geschapen. "Bij het Internationaal Strafhof in Den Haag houdt een afdeling zich tegenwoordig bezig met herstelbetalingen bij misdaden als genocide en misdaden tegen de menselijkheid. Dat hele idee bestond nog niet in 1952." "Het Verdrag van Luxemburg is nog altijd relevant als je ziet dat er expliciet naar verwezen wordt in discussies over herstelbetalingen voor slavernij of kolonialisme. De gesprekken van 1952 kunnen als leidraad voor zulke huidige kwesties dienen", denkt De Vita. "Vooral als je terugkijkt en ziet hoe moeilijk de onderhandelingen destijds ook waren." "Er was geen wet die Duitsland dwong plaats te nemen aan die tafel. Maar ze maakten de politieke keuze om dat wel te doen."||https://nos.nl/artikel/2444046-bombrieven-konden-wiedergutmachung-in-den-haag-70-jaar-geleden-niet-stoppen
2022-09-10||Wekdienst 10/9: Aantreden Charles bekrachtigd • Tijdelijk azc opent in Groningse Zoutkamp|| Goedemorgen! Vandaag wordt het aantreden van koning Charles officieel bekrachtigd en in Zoutkamp opent een tijdelijk azc om het aanmeldcentrum in Ter Apel te ontlasten. We beginnen met het weer: Het wordt een buiïge dag, vooral in het zuiden. In het noorden is ook plaats voor de zon. Vanmiddag vanuit het westen op steeds meer plaatsen droog. Het wordt 20 graden. De wind draait geleidelijk naar het noordwesten en is meest matig. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Er wordt een beloning van een half miljoen euro uitgeloofd voor de gouden tip over de brutale sierradenroof tijdens de Tefaf afgelopen juni. De Telegraaf schrijft dat de verzekeraar het recordbedrag aan tipgeld uittrekt om de juwelen terug te krijgen. Een woordvoerder van het schade-expertisebureau Charles Taylor Adjusting zegt in de krant ervan uit te gaan dat de Pink Panther-bende achter de kraak zit. "De typische kleding, de werkwijze, de snelheid, de professionaliteit", somt hij de redenen voor zijn vermoeden op. "Ze hebben voor zover ik kan zien geen fout gemaakt." Tegen De Telegraaf zegt de schade-expert voor het eerst dat er tien sieraden zijn gestolen, waaronder een collier met een gele diamant van 114 karaat. Over de waarde van de buit laat hij zich niet uit. De expert heeft goede hoop dat de daders kunnen worden opgepakt. Hij vermoedt dat ze in de buurt van Maastricht hebben overnacht, omdat ze op twee dagen voor de kraak de beurs hebben verkend. Bovendien zijn er duidelijke foto's van de mannen genomen. "Mensen moeten ze herkend hebben." Het hoogspanningsnet staat onder druk. We gaan steeds meer elektriciteit verbruiken en ook de duurzame opwekking van stroom groeit gestaag. En dat zal moeten om van de fossiele bronnen af te komen en onze CO2-doelen te halen. Maar ons elektriciteitsnetwerk is er bij lange na niet klaar voor. Bedrijven kunnen soms geen nieuwe stroomaansluiting krijgen en plannen voor nieuwe zonneweides moeten worden uitgesteld. Wat zijn de problemen en is er een oplossing? Fijne zaterdag!||https://nos.nl/artikel/2444044-wekdienst-10-9-aantreden-charles-bekrachtigd-tijdelijk-azc-opent-in-groningse-zoutkamp
2022-09-10||Half miljoen euro tipgeld voor Tefaf-kraak|| Er wordt een beloning van een half miljoen euro uitgeloofd voor de gouden tip over de brutale sieradenroof tijdens de kunstbeurs Tefaf afgelopen juni. Dat bevestigt de politie na berichtgeving door De Telegraaf. Het geld is bij elkaar gebracht door de verzekeraar van de sieraden en wordt uitbetaald als de juwelen worden teruggevonden. Een woordvoerder van het schade-expertisebureau Charles Taylor Adjusting zegt in de krant ervan uit te gaan dat de Pink Panther-bende achter de kraak zit. "De typische kleding, de werkwijze, de snelheid, de professionaliteit", somt hij de redenen voor zijn vermoeden op. "Ze hebben voor zover ik kan zien geen fout gemaakt." Vier mannen hadden het op de vierde dag van de internationale kunstbeurs voorzien op vitrines met kostbare juwelen. Met bruut geweld werd het veiligheidsglas kapotgeslagen, terwijl omstanders met wapens op afstand werden gehouden. Kort na de geweldsuitbarsting vluchtten de daders met hun buit: Tegen De Telegraaf zegt de schade-expert voor het eerst dat er tien sieraden zijn gestolen, waaronder een collier met een gele diamant van 114 karaat. Over de waarde van de buit laat hij zich niet uit. De expert heeft goede hoop dat de daders kunnen worden opgepakt. Hij vermoedt dat ze in de buurt van Maastricht hebben overnacht, omdat ze op twee dagen voor de kraak de beurs hebben verkend. Bovendien zijn er duidelijke foto's van de mannen genomen. "Mensen moeten ze herkend hebben." De politie wil niet speculeren over een pakkans omdat het onderzoek nog loopt. Wel zegt een woordvoerder tegen de krant: "We zijn niet ontevreden, en positief gestemd over de ontwikkelingen binnen het onderzoek."||https://nos.nl/artikel/2444043-half-miljoen-euro-tipgeld-voor-tefaf-kraak
2022-09-10||Máxima had 'heel goede discussie' over abortus in Texas|| Koningin Máxima heeft een "hele goede discussie" gevoerd over abortus met de gouverneur van Texas, zei ze in een gesprek met de pers aan het einde van een werkbezoek in de VS. De Amerikaanse staat voerde vorig jaar bijzonder strenge wetgeving in, waardoor zorgpersoneel levenslang kan krijgen voor een zwangerschapsonderbreking. In het gesprek met gouverneur Greg Abbott benadrukte de Nederlandse delegatie het belang van keuzevrijheid voor vrouwen. "Daar staan wij helemaal achter", onderstreepte Máxima tegenover de pers. De koningin werd opgewacht door een groep scholieren met Nederlandse vlaggetjes: Máxima ontmoette de Republikeinse gouverneur donderdag samen met minister Schreinemacher voor Buitenlandse Handel. "We spraken over onze gedeelde geschiedenis en de economische kansen over en weer", twitterde de minister over het gesprek, "maar ook over het belang dat Nederland hecht aan het recht op veilige abortus". Abbott reageerde kort op de vraag van Schreinemacher over abortus in zijn staat. "We hechten veel belang aan de veiligheid en gezondheid van de moeder, maar ook aan de veiligheid en gezondheid van de baby." Kort na dat antwoord ging de ontmoeting achter gesloten deuren verder. In een persbericht over de ontmoeting zweeg Abbott zelf over het onderwerp. Hij benadrukte vooral de economische kansen die het gesprek had geboden. Ook schreef hij over de Texaanse laarzen die hij Máxima cadeau had gedaan. Op de laatste dag van het vierdaagse bezoek bezocht Máxima onder meer een watermanagementproject dat overstromingen in de stad Houston moet voorkomen. Nederlandse bedrijven kunnen daarbij helpen. Ook bezocht ze een kinderkankerafdeling en een receptie in het Museum of Fine Arts. Eerder deze week bezocht de koningin al de staat Californië. Daar ging ze langs bij de techregio Silicon Valley, besprak rechten voor lhbti'ers in de homowijk Castro in San Francisco en sprak met Nederlanders die naar de VS verhuisd zijn. Het was de bedoeling dat Willem-Alexander ook naar de VS zou afreizen, maar die is op doktersadvies thuis gebleven. De koning herstelde nog van een longontsteking en de vliegreis zou te belastend zijn.||https://nos.nl/artikel/2444042-maxima-had-heel-goede-discussie-over-abortus-in-texas
2022-09-10||Uitvaart Elizabeth op maandag 19 september • William en Harry samen in openbaar|| Rond 11.00 uur Nederlandse tijd vertrekt de kist met het lichaam van de koningin van Balmoral Castle naar Edinburgh. De langzaam rijdende lijkwagen zal zo'n zes uur doen over de route van 280 kilometer, die langs de plaatsen Aberdeen, Dundee en Perth leidt. In Edinburgh wordt de kist in de troonzaal van het paleis Holyroodhouse geplaatst, de officiële koninklijke residentie in de Schotse hoofdstad. Maandagmiddag wordt de overleden koningin overgebracht naar de St. Giles-kathedraal in Edinburgh, waar het publiek afscheid van haar kan nemen. Dinsdag wordt de kist overgevlogen naar Londen. Koning Charles zal morgen in Londen de secretaris-generaal van het gemenebest ontmoeten in Buckingham Palace. Later ontvangt hij vertegenwoordigers van de landen buiten het VK waarvan hij eveneens het staatshoofd is, zoals Australië, Nieuw-Zeeland en Canada. Een hoge medewerker van het paleis beschrijft voor de BBC de 'stille waardigheid' in de balzaal van Balmoral Castle, waar de koningin in een kist ligt, bedekt met de Royal Standard, de koninklijke vlag. Op de vlag is een bloemenkrans neergelegd. "Op deze manier kunnen personeelsleden van Balmoral, van wie velen een groot deel van hun leven in koninklijke dienst zijn geweest, een laatste groet brengen", aldus de paleismedewerker. Premier Rutte heeft met de Britse premier Truss gebeld en haar gecondoleerd met het overlijden van koningin Elizabeth. "Het verdriet dat het Nederlandse volk voelt onderstreept de nauwe band tussen onze landen", schrijft Rutte in een tweet. Prins William en zijn broer prins Harry zijn samen met hun echtgenotes in het openbaar verschenen in Windsor. Over de zonen van koning Charles wordt aangenomen dat ze niet meer op goede voet staan sinds Harry en zijn vrouw Meghan afstand hebben gedaan van hun koninklijke taken en naar de VS zijn geëmigreerd. Het is nu voor het eerst dat de vier weer samen worden gesignaleerd. William en Catherine wonen sinds kort in Windsor, waar net als bij de andere Britse koninklijke paleizen een enorme bloemenzee ligt. De uitvaart van koningin Elizabeth is op maandag 19 september, meldt Buckingham Palace. De plechtigheid begint om 12.00 uur (Nederlandse tijd) in Westminster Abbey in Londen. De kist wordt morgen overgebracht van Balmoral Castle naar het paleis Holyroodhouse in Edinburgh. Dinsdag wordt de kist dan door de luchtmacht per vliegtuig overgebracht naar Londen. Prinses Anne, de enige dochter van de overleden koningin, blijft gedurende de vlucht van Edinburgh naar Londen bij haar moeder. Vanaf woensdag ligt de koningin opgebaard in Westminster Hall. Het publiek kan vier dagen afscheid van haar nemen. Het is de verwachting dat de uitvaart wordt bijgewoond door veel staatshoofden en prominente Britse politici. Vanwege de uitvaart is 19 september een nationale vrije dag in het Verenigd Koninkrijk. De uitvaart is rechtstreeks te volgen bij de NOS. Prins William, de oudste zoon van koning Charles en nu troonopvolger, heeft een verklaring uitgegeven over de dood van zijn grootmoeder. "Ik rouw om het verlies, maar ben ook ongelofelijk dankbaar. Ze stond naast me op de gelukkigste momenten, maar ook op de verdrietigste dagen van mijn leven." Daarmee verwijst hij naar de periode rond de dood van zijn moeder Diana in augustus 1997, toen hij met zijn broer Harry logeerde op Balmoral. William zegt dat het hem tijd zal kosten om te beseffen dat hij verder moet leven zonder zijn oma. "Ik dank haar namens mijn generatie voor het toonbeeld van dienstbaarheid en waardigheid in het publieke leven dat ze was, en dat uit een ander tijdperk stamde, maar altijd relevant is gebleven voor ons allen." Voor koning Charles zijn er vandaag geen formele verplichtingen meer buiten Buckingham Palace. Op het paleis ontmoette hij leden van het kabinet en de aartsbisschop van Canterbury, Justin Welby. Welby is het religieuze hoofd van de anglicaanse kerk, Charles is de seculiere leider. Bij de ontmoeting was ook koningin-gemalin Camilla aanwezig. Een deel van de koninklijke familie heeft de bloemenzee bekeken die bij Balmoral Castle ligt. Onder anderen prinses Anne en prins Edward liepen langs de bloemen en zwaaiden naar het publiek, nadat ze waren teruggekeerd van een korte kerkdienst . Bij een bezoek aan Frankrijk in 2014 vroeg koningin Elizabeth aan het Franse legerorkest om liedjes van de Beatles te spelen, vertelt de voormalige Franse president Hollande aan persbureau Reuters. De oud-president bracht vandaag een bezoek aan de Britse ambassade in Parijs en haalde herinneringen op aan de overleden vorstin. Elizabeth was in 2014 drie dagen op bezoek in Frankrijk omdat het zeventig jaar geleden was dat D-Day plaatsvond. Hollande: "Op een bepaald moment speelde de Republikeinse Garde klassieke muziek. En vroeg ik aan haar welke muziek zij zou willen horen. Ze vroeg mij: 'Kunnen ze muziek van de Beatles spelen?' Daarna speelde het orkest meerdere nummers van de Beatles." Volgens Hollande was Elizabeth "streng maar humaan" en wist zij veel van Frankrijk en de Franse taal. "Ze sprak uitstekend Frans met een klein accent dat haar afkomst verried". Elizabeth wilde laten zien "dat de band tussen Frankrijk en Groot-Brittannië niet verbroken kan worden", denkt de oud-president. Een deel van de koninklijke familie heeft Balmoral Castle, waar Elizabeth overleed, kort verlaten om een kerkdienst bij te wonen. De dienst werd gehouden in Crathie Kirk, een kleine kerk die vaker wordt gebruikt door de koninklijke familie als zij in Schotland zijn. Volgens de BBC waren onder anderen prinses Anne, prins Andrew en prins Edward aanwezig. Koning Charles en prins William konden de dienst niet bijwonen vanwege de plechtigheden rond de installatie van Charles in Londen. Premier Liz Truss en een groep lang zittende parlementsleden hebben een nieuwe eed afgelegd. Daarin beloven zij trouw aan koning Charles in plaats van aan koningin Elizabeth. Bij de ceremonie waren niet alle parlementsleden aanwezig vanwege "tijdsbeperkingen", zei voorzitter van het Lagerhuis Lindsay Hoyle. De andere parlementsleden leggen de eed op een later moment af. Na de proclamatie van zijn koningschap in St. James's Palace is koning Charles teruggekeerd naar Buckingham Palace. Vanuit de auto zwaaide hij naar het massaal aanwezige publiek. Voor de rest van de dag staan naar alle waarschijnlijkheid geen publieke evenementen meer op de planning voor de koning. Wel zal hij in het paleis ministers ontvangen. Bij Buckinham Palace zijn ook vandaag weer grote groepen mensen samengekomen in de hoop een glimp op te vangen van de nieuwe koning. Een van de toeschouwers heeft een Welsh corgi meegenomen. Dat is zeer toepasselijk: de overleden koningin Elizabeth was een groot liefhebber van de hondjes en fokte ze. Een uur na de proclamatie van het koningschap van Charles in St. James's Palace was er ook een proclamatie bij de Royal Exchange, voorheen het handelscentrum van Londen. Daarbij was veel meer publiek welkom dan tijdens de eerste ceremonie. Koning Charles heeft tijdens de formele installatie in St. James's Palace officieel goedgekeurd dat de begrafenis van zijn moeder een officiële vrije dag wordt in het Verenigd Koninkrijk. Het is nog niet duidelijk wanneer de uitvaart plaatsvindt, maar in veel media wordt gesuggereerd dat die op maandag 19 september zal zijn. Koning Charles tekende de installatieverklaring vanochtend ten overstaan van een gezelschap met onder anderen de premier en oud-premiers. Om 13.00 uur (Nederlandse tijd) wordt de proclamatie die werd voorgelezen tijdens de ceremonie op St. James's Palace nogmaals voorgelezen bij de Royal Exchange, voorheen het handelscentrum van Londen. Vanaf 15.00 uur komt het Britse parlement bijeen om eer te betonen aan koningin Elizabeth. De naam van koning Charles III is geproclameerd vanaf het balkon van St. James's Palace. Het is het einde van een ceremoniële bijeenkomst waarop Charles officieel tot koning werd uitgeroepen. Op meerdere plekken in het Verenigd Koninkrijk werden saluutschoten afgevuurd. Tijdens de bijeenkomst van de Accession Council (Toetredingsraad) sprak koning Charles onder meer over zijn moeder die "mij het voorbeeld gaf van een levenslange liefde en belangeloze dienstbaarheid". Hij bedankte zijn vrouw Camilla. "Met dit alles word ik aangemoedigd door de constante steun van mijn geliefde vrouw." Charles III is zojuist formeel uitgeroepen tot koning. Bij de plechtigheid waren onder anderen de oud-premiers Brown, Johnson, Cameron en May aanwezig. Charles III is vandaag formeel uitgeroepen tot koning van het Verenigd Koninkrijk. Dat gebeurde op een bijeenkomst van de Accession Council (Toetredingsraad) in St. James's Palace in Londen. Charles wordt zaterdagochtend formeel tot koning uitgeroepen gedurende een plechtigheid in St. James's Palace in Londen. Dit gebeurt tijdens een bijeenkomst van de Accession Council, vrij vertaald een toetredingsraad of een troonbestijgingsraad. Het is de eerste keer dat deze ceremonie op televisie wordt uitgezonden. In de bijeenkomst, die om 11.00 uur Nederlandse tijd begint, legt de koning een persoonlijke verklaring af over het overlijden van koningin Elizabeth. Ook zal hij onder ede verklaren de Church of Scotland te behouden omdat er in Schotland een verdeling is tussen kerk en staat. Charles staat wel aan het hoofd van de Church of England. Om 12.00 uur volgt de openbare proclamatie vanaf het Friar Court-balkon van St James's Palace, een traditie die gepaard gaat met een fanfare door trompetspelers en saluutschoten die in Hyde Park en bij de Tower of London worden afgevuurd. Hoewel het geen deel uitmaakt van de proclamatie, is de verwachting dat de woorden "de koningin is dood, lang leve de koning" zullen worden uitgesproken. In de toetredingsraad zitten leden van de zogenoemde Privy Council, een orgaan van adviseurs van de koning dat dateert uit de tijd van de Normandische koningen (vanaf de 11e eeuw). De leden komen eerst in St James's Palace bijeen zonder de koning. Tory-parlementariër Penny Mordaunt, door premier Liz Truss benoemd tot Lord President van de Privy Council, kondigt eerst de dood van koningin Elizabeth aan. Vervolgens leest de griffier van de raad de tekst van de Toetredingsproclamatie voor. De proclamatie wordt ondertekend door onder meer koningin-gemalin Camilla, prins William (de nieuwe prins van Wales) de aartsbisschop van Canterbury, Lord Chancellor Brendon Lewis, de aartsbisschop van York en premier Truss. De koning woont het tweede deel van de plechtigheid bij en legt dan de hierboven genoemde verklaring en een eed af. Onder meer William en Camilla zijn getuige als hij zijn handtekening zet. In de Schotse hoofdstad Edinburgh worden voorbereiding getroffen voor de verplaatsing van het stoffelijk overschot van Elizabeth. Wegen worden afgesloten en hekken zijn geplaatst, meldt de BBC. Naar verwachting zal de kist zondag van Balmoral Castle, waar de vorstin overleed, naar Holyrood Palace worden gebracht, de officiële verblijfsplaats van de monarch van het Verenigd Koninkrijk in Schotland. De afstand tussen het kasteel en het paleis is ongeveer 160 kilometer. Van daaruit wordt de kist naar de St Giles kathedraal in Edinburgh gebracht. Daar kunnen de Schotten afscheid van de vorstin nemen. Dinsdag wordt de kist naar Londen overgebracht. In de woning van de Britse Hoge Commissaris in Singapore is tijdelijk een Elizabeth-orchidee neergezet om de overleden vorstin te herdenken. Toen de vorstin in 1972 Singapore bezocht, werd de orchidee naar haar vernoemd. Officieel is de naam Dendrobium Elizabeth. Vandaag staan er ceremoniële gebeurtenissen op het programma rond het overlijden van de Britse koningin en de troonsbestijging van Charles III: De Japanse keizer Naruhito is van plan de uitvaartplechtigheid bij te wonen voor Elizabeth. Dat is bijzonder omdat de Japanse keizer haast nooit buitenlandse begrafenissen bijwoont. Ook keizerin Masako zou mee willen gaan naar Groot-Brittannië, evenals premier Kishida. Het zou voor Naruhito zijn eerste buitenlandse reis zijn sinds zijn aantreden in mei 2019. Elizabeth had hem in 2020 uitgenodigd voor een bezoek aan het land, maar vanwege de pandemie kon dat niet doorgaan. Naruhito, die in de jaren 80 in Oxford studeerde, liet eerder weten diepbedroefd te zijn door het overlijden. Ook aan de andere kant van de wereld wordt stilgestaan bij de dood van Elizabeth. In Australië legde premier Albanese een krans bij een beeld van de koningin, die ook staatshoofd was van dat land. Elizabeth had het beeld bij het parlement in Canberra zelf in 1988 onthuld. Bij het parlement hangen de vlaggen halfstok en er werden, net als in Londen, 96 saluutschoten gelost. In het verleden heeft Albanese zijn voorkeur voor afschaffing van de monarchie uitgesproken, maar daar repte hij nu niet over. "Vandaag gaat het maar over één ding en één ding alleen, een eerbetoon aan koningin Elizabeth II." Bij het parlement hangen de vlaggen halfstok en er werden, net als in Londen, 96 saluutschoten gelost. In het verleden heeft Albanese zijn voorkeur voor afschaffing van de monarchie uitgesproken, maar daar repte hij nu niet over. "Vandaag gaat het maar over één ding en één ding alleen, een eerbetoon aan koningin Elizabeth II." Op de site van woordenboekmaker Merriam-Webster wordt er veel gezocht naar het lemma 'queen consort', de nieuwe titel van koning Charles' vrouw Camilla. Zoekvragen voor die term zijn sinds het overlijden van Elizabeth met 25.000 procent gegroeid. De uitleg voor het Engelse woord voor 'koningin-gemalin' is makkelijk: de echtgenote van een regerend koning. De opmaat naar het gebruik ervan was een stuk complexer: veel Britten vonden het maar niks dat de term queen (zoals gebruikelijk voor de vrouw van de koning) naar Camilla zou gaan, de vrouw voor wie Charles de populaire prinses Diana had verlaten. Bovendien was die titel door de lange regeerperiode van Elizabeth voor verreweg de meeste Britten synoniem komen te staan met het staatshoofd, niet met de vrouw daarvan. Na hun huwelijk hadden Charles en Camilla daarom aangekondigd dat ze als prinses-gemalin door het leven zou gaan als hij de troon zou bestijgen. Bij opmerkingen ter ere van haar haar zeventigste regeringsjubileum dit jaar gaf Elizabeth zelf echter aan geen probleem te hebben met queen consort. "Het is mijn oprechte wens dat wanneer die tijd komt, Camilla bekend zal staan als koningin-gemalin." De discussie was daarmee gesloten. Het liveblog van gisteren is hier terug te lezen.||https://nos.nl/collectie/13912/liveblog/2444041-uitvaart-elizabeth-op-maandag-19-september-william-en-harry-samen-in-openbaar
2022-09-10||New York schaalt bestrijding polio-uitbraak op || De Amerikaanse staat New York schaalt de bestrijding op van een polio-uitbraak. De gouverneur heeft de noodtoestand uitgeroepen, zodat er meer middelen beschikbaar komen en er meer kan worden gevaccineerd. Afgelopen juli werd er voor het eerst polio vastgesteld bij een zieke in de regio, net buiten de stad New York. Het was de eerste keer in bijna tien jaar dat de besmettelijke ziekte in de VS opdook. Het land werd in 1979 poliovrij verklaard na een vaccinatiecampagne. Bij analyse van rioolwater werd het poliovirus later aangetroffen in vier andere county's. Dat betekent dat mogelijk honderden mensen zijn besmet: veel geïnfecteerden worden niet ziek maar kunnen de ziekte wel doorgeven aan anderen. Polio kan verlamming veroorzaken of zelfs dodelijk zijn, vooral voor kinderen onder de drie jaar. De ziekte kwam vroeger veel voor, maar sinds de ontdekking van een vaccin in 1955 is het aantal gevallen wereldwijd drastisch verminderd. Twee varianten van het virus zijn wereldwijd zelfs al uitgebannen, de derde komt slechts in geïsoleerde delen van Afghanistan en Pakistan nog voor. Dat het virus nu toch weer kan rondgaan komt doordat in de getroffen regio's de vaccinatiegraad tegen de ziekte rond de 60 procent ligt. Gezondheidsfunctionarissen hopen dat met een inhaalcampagne op te krikken naar 90 procent. "Je wil de gok niet wagen met polio", waarschuwt Volksgezondheidscommissaris Mary Bassett. "Als u of uw kind niet gevaccineerd is, is het risico op een verlammende ziekte reëel." Door de noodtoestand uit te roepen mogen ook verpleegkundigen, vroedvrouwen en apothekers vaccins toe gaan dienen. Bovendien moeten data over immunisatie worden gedeeld met de staat New York, waardoor vaccinaties beter kunnen worden gecoördineerd.||https://nos.nl/artikel/2444040-new-york-schaalt-bestrijding-polio-uitbraak-op
2022-09-10||Doden en gewonden bij treinongeluk Kroatië || Bij een botsing tussen twee treinen zijn in Kroatië drie mensen om het leven gekomen en zeker elf personen gewond geraakt. Enkele van de gewonden zijn er slecht aan toe, maar de verwondingen zouden niet levensbedreigend zijn.  Het ongeluk gebeurde rond 21.30 uur bij de stad Novska, aan de grens met Bosnië-Herzegovina. Een passagierstrein zou op hoge snelheid zijn ingereden op een stilstaande goederentrein. Op foto's is te zien dat meerdere wagons zijn ontspoord. Reddingsdiensten zijn nog bezig reizigers te zoeken tussen de wrakstukken van de trein. De Kroatische premier Plenković heeft aan het eind van de avond een bezoek gebracht aan de plek van het ongeluk. Hoe het kon gebeuren dat de passagierstrein op hetzelfde spoor terechtkwam als de goederentrein wordt onderzocht. ||https://nos.nl/artikel/2444039-doden-en-gewonden-bij-treinongeluk-kroatie
2022-09-10||Bolsonaro-aanhanger steekt Lula-supporter dood|| Een aanhanger van de Braziliaanse president Bolsonaro heeft een supporter van diens rivaal Lula vermoord. De twee waren in de deelstaat Mato Grosso verwikkeld geraakt in een felle ruzie over de verkiezingen van 2 oktober. De 24-jarige dader stak bij de onenigheid met een mes in op het 42-jarige slachtoffer. De man kon meteen worden aangehouden en bekende schuld bij de politie. De linkse presidentskandidaat Lula reageerde tegenover journalisten geschokt op het nieuws. Het paste volgens hem in "een klimaat van haat" rond de verkiezingen. Hij eiste dat de politie zou onderzoeken of er een politieke strategie achter het geweld zit, zonder bewijs te leveren dat zijn rivaal hier op enige wijze bij betrokken is. De spanning in het land loopt al geruime tijd op in aanloop naar de verkiezingen. Bolsonaro, die hoopt een tweede termijn van vier jaar te krijgen, liet de afgelopen tijd doorschemeren een verlies misschien wel niet te accepteren. Dat hij achterstaat in de peilingen noemde hij nepnieuws. Naar aanleiding van dergelijke uitspraken noemde Lula zijn tegenstander "erger dan Trump". Lula vindt hem "onbeleefder, minder beschaafd en een slechte kopie" van de Amerikaanse president die ook weigerde zich bij de verkiezingsuitslag neer te leggen. Vanwege zijn populistische politiek wordt Bolsonaro al langer de "Tropische Trump" genoemd. Lula zei verder ondanks de peilingen in zijn voordeel niet te verwachten dat hij in de eerste ronde van de presidentsverkiezingen genoeg stemmen krijgt om meteen gekozen te worden. Hij voegde eraan toe dat beter te vinden, zodat hij de kans krijgt een-op-een met Bolsonaro te debatteren. Mocht een tweede ronde nodig zijn dan volgt die op 30 oktober.||https://nos.nl/artikel/2444038-bolsonaro-aanhanger-steekt-lula-supporter-dood
