2022-09-15||Binnen paar uur opvang voor asielzoekers in Zwolle, ook groep naar Zoutkamp|| Vanavond zijn 170 asielzoekers uit Ter Apel overgeplaatst naar een crisisnoodopvang in Zwolle. De opvang is binnen een paar uur gereed gemaakt in de IJsselhallen na een verzoek van het kabinet. Ook zijn er 100 asielzoekers overgeplaatst naar de speciale opvanglocatie in Zoutkamp, waar volgens het Centraal Orgaan opvang asielzoekers (COA) nu 600 asielzoekers verblijven. Ze wachten daar totdat ze aan de beurt zijn voor de aanmelding in Ter Apel. In Zwolle zegt burgemeester Peter Sneijders verrast te zijn door de komst van de asielzoekers uit Ter Apel. De stad kreeg vanmiddag pas de vraag vanuit het kabinet. "Daardoor konden we als gemeente niet de omgeving tijdig informeren en meenemen zoals we dat normaal zouden doen", aldus Sneijders tegen RTV Oost. "Maar Zwolle is een stad waar we altijd klaar staan om hulp te bieden aan mensen in nood." De bedoeling is dat de asielzoekers vier nachten in Zwolle blijven om ze "even op adem te laten komen voordat ze de asielprocedure in gaan". Ondertussen wordt het ook drukker in de speciale opvang in Zoutkamp. Die is bedoeld voor asielzoekers die wachten totdat ze aan de beurt zijn voor het inschrijfproces in Ter Apel. De maximale capaciteit van de opvang in Zoutkamp is 700 asielzoekers, maar daarvoor moet de burgemeester wel eerst toestemming geven. "Mocht het nodig zijn om op te schalen naar 700, dan gebeurt dat pas na een bestuurlijk overleg", laat een woordvoerder van de burgemeester weten aan RTV Noord. Sinds afgelopen weekend hebben asielzoekers niet meer buiten hoeven te slapen voor de poorten in Ter Apel.||https://nos.nl/artikel/2444757-binnen-paar-uur-opvang-voor-asielzoekers-in-zwolle-ook-groep-naar-zoutkamp
2022-09-15||Shirt Jordan verkocht voor recordbedrag van meer dan 10 miljoen dollar|| Veilinghuis Sotheby's heeft een wedstrijdshirt van de legendarische basketballer Michael Jordan voor meer dan tien miljoen dollar verkocht. Nooit eerder leverde een sporthistorisch kledingstuk meer geld op. Eerder was het shirt waarin Diego Armando Maradona 'met de hand van God' scoorde tegen Engeland op het WK van 1986 het duurst verkochte sport-item. Dat ging voor zo'n 8,4 miljoen dollar onder de hamer. Het shirtje van Jordan dat voor een recordbedrag verkocht werd aan een verzamelaar, droeg hij in 1998 tijdens de eerste wedstrijd uit de NBA-finals van dat seizoen. Die duels tussen de Chigaco Bulls van Jordan en Utah Jazz kennen onder basketbalfans een mythische status. Jordan en zijn befaamde teamgenoot Scottie Pippen gingen in hun laatste seizoen bij de Bulls voor een kroon op hun werk. Dat lukte door Utah Jazz over zes wedstrijden te verslaan. In 2020 maakte Netfix een documentaireserie over (onder meer) dat seizoen, met nadruk op de rol die Jordan speelde. Dat er een basketbalfanaat (met heel diepe zakken) er tien miljoen voor over had, is dus ergens wel te begrijpen. Bij Sotheby's waren ze natuurlijk dik tevreden met de verkoop. Een woordvoerder van het fameuze veilinghuis vond het meer dan terecht dat er juist voor dit item meer dan tien miljoen werd neergelegd. "Dit recordbedrag bevestigt de status van Michael Jordan als G.O.A.T (Greatest Of All Time, red.)", zei Brahm Wachter. "Dit bewijst dat zijn nalatenschap onveranderd relevant is gebleven."||https://nos.nl/artikel/2444755-shirt-jordan-verkocht-voor-recordbedrag-van-meer-dan-10-miljoen-dollar
2022-09-15||Onderzoek: catastrofale neerslag Pakistan waarschijnlijk gevolg van klimaatverandering|| De extreme regenval die afgelopen zomer catastrofale gevolgen had voor Pakistan, hangt waarschijnlijk samen met klimaatverandering. Dat concluderen 26 klimaatwetenschappers die verbonden zijn aan het internationale netwerk World Weather Attribution (WWA). De wetenschappers baseren zich op klimaatmodellen en weerdata. Die laten zien dat de regenval door de temperatuurstijging op aarde als gevolg van de klimaatverandering toenam. In de zwaarst getroffen zuidelijke provincies Sindh en Balochistan bedroeg de toename in de vijfdaagse periode met het hevigste noodweer 50 procent. In de Indus-vallei nam in de periode van 60 dagen met het hevigste noodweer met 75 procent toe. Zonder klimaatverandering zou het waarschijnlijk minder hebben geregend. Of dat zo is, kunnen de onderzoekers niet met zekerheid zeggen omdat de hoeveelheid neerslag die in deze regio valt nogal eens varieert en er mogelijk ook andere oorzaken een rol hebben gespeeld. De bevindingen sluiten aan bij onderzoek van het klimaatpanel van de VN, het IPCC. De VN sprak eind juni al van een "ongekende klimaatcatastrofe" in Pakistan, dat in de maanden juni, juli en augustus kampte met noodweer. Zeker 1300 mensen kwamen om, 1,7 miljoen woningen werden verwoest of raakten beschadigd, evenals ruim 1400 zorgfaciliteiten. 6700 kilometer van het wegennet liep zware schade op. In Sindh en Balochistan viel respectievelijk zeven en acht keer meer regen dan in augustus gebruikelijk is. Ruim een miljoen huizen in Pakistan zijn beschadigd of volledig verwoest, zoals in Ratodero: WWA publiceerde in mei ook al een onderzoek naar het verband tussen extreem weer en klimaatverandering in Pakistan. Toen lag de focus op de langdurige hittegolven waar Pakistan door werd geteisterd voordat het moessonseizoen (en dus de extreme regenval) in juni begon. Zulke hittegolven zijn door de opwarming van de aarde 30 keer waarschijnlijker geworden dan 120 jaar geleden, toen de aarde nog niet 1,2 graden was opgewarmd, constateerden de onderzoekers destijds. Dit nieuwe onderzoek richt zich op neerslag en draagt bij aan de zoektocht van wetenschappers naar de oorzaken van extreme weersomstandigheden. "Hoe meer van deze studies we doen, hoe duidelijker dat beeld wordt", zegt Sjoukje Philip, die als KNMI-onderzoeker bij het netwerk WWA betrokken is. De onderzoekers hebben ook gekeken naar modellen die voorspellen wat er gebeurt als de opwarming oploopt naar 2 graden. Dan zal de neerslag in Pakistan waarschijnlijk nog extremer worden, staat in het onderzoeksrapport. "Een logische conclusie", zegt Philip. "Als de atmosfeer warmer wordt, houdt het meer vocht vast, wat extremere regenbuien veroorzaakt." Daarom is het volgens Philip noodzakelijk dat Pakistan zich aan deze nieuwe, extreme regenbuien aanpast. "Het onderzoek gaat niet alleen om het klimaat en het weer, maar ook om de wijze waarop dat effect heeft op mensen." Philip wijst onder meer op de oogsten die door de langdurige hitte zijn mislukt en de miljoenen mensen die op andere manieren door het noodweer zijn getroffen. Pakistan is nog altijd hard bezig om het water uit de overstroomde gebieden weg te krijgen. De regering zet daarvoor "alle mogelijke technische middelen" in, aldus de Pakistaanse minister van Klimaat Sherry Rehman.||https://nos.nl/artikel/2444754-onderzoek-catastrofale-neerslag-pakistan-waarschijnlijk-gevolg-van-klimaatverandering
2022-09-15||Van Gouds tankstation tot Patagonia: 'Het draait steeds vaker niet om winst'|| Ondernemen draait om winst maken voor de aandeelhouders. Of toch niet? De oprichter van miljardenbedrijf Patagonia liet vandaag zien dat het ook anders kan. De winst gaat voortaan naar het goede doel. "Dat is historisch, maar niet uniek", zegt Kees Klomp, lector betekeniseconomie aan de Hogeschool Rotterdam. Ook in Nederland zijn er bedrijven waar de winst volledig naar goede doelen gaat. De droom van Willem Pronk begon 22 jaar geleden met een tankstation in Gouda. De ondernemer wilde goede doelen helpen, zonder daar zelf rijker te worden. Dus stelde hij een loods beschikbaar aan hulporganisaties om spullen op te slaan. Schoolmeubilair voor arme landen of hulpgoederen voor Oekraïne. "Maar aan een loods zitten ook kosten. Hypotheek, gemeentelijke belastingen. Ik moest ergens geld vandaan halen om dat te betalen", zegt Pronk. Dus zette hij een tankstation op naast de loods. Met de opbrengsten bekostigt hij de gratis opslag voor de goede doelen. "En ook de uren die we gratis ter beschikken stellen om bijvoorbeeld transporten te regelen." Het Goudse tankstation De Baanderij is niet de enige goede-doelenpomp. In Amsterdam kunnen automobilisten sinds 2000 terecht bij de Kriterion Studentenpomp. Met de opbrengst kunnen de werkstudenten hun studie bekostigen. Pronk deed het idee op in de Verenigde Staten waar hij een benzinepomp van het Leger des Heils zag. "Het idee van sociaal ondernemen komt daar vandaan", zegt ook lector Klomp. "Het eerste voorbeeld dat ik ken is de New Yorkse bakkerij van Bernie Glassman die in de jaren 80 werd opgericht om daklozen aan het werk te krijgen. Het draaide daar niet om zoveel mogelijk winst, maar om zakelijk verantwoord zo min mogelijk winst te maken." De tankstations zijn vroege voorbeelden in Nederland. "De laatste tien jaar is het aantal sociale ondernemingen echt toegenomen", zegt Klomp. In 2015 telde Nederland tussen de 5000 en 6000 sociale ondernemingen, blijkt uit cijfers van consultancybureau McKinsey. Vijf jaar eerder waren dat er ruim 2000 minder. Klomp: "De crisis vanaf 2008 is een belangrijke motivator geweest. Meer mensen zijn gaan nadenken over de vraag: waartoe zijn bedrijven op aarde?" Ook in andere Europese landen zijn de sociale ondernemingen in opkomst. Uit een Europese vergelijking blijkt dat met name Italië, Hongarije en Frankrijk er relatief veel tellen. Sommige van deze sociale bedrijven groeien uit tot ondernemingen van formaat. "Bekende Nederlandse voorbeelden zijn smartphonemaker FairPhone, restaurant The Colour Kitchen en fietsenfabrikant Roetz", zegt Klomp. Al deze bedrijven zien winst niet als doel maar als middel. Maar een bedrijf van het formaat van Patagonia (100 miljoen euro winst per jaar) dat de gehele winst aan een goed doel geeft? Klomp: "Dat is wel heel bijzonder, het geeft filantropie een volstrekt nieuwe betekenis."||https://nos.nl/artikel/2444751-van-gouds-tankstation-tot-patagonia-het-draait-steeds-vaker-niet-om-winst
2022-09-15||Jeugdzorg wil nú actie: 'Je ziet kinderen eraan onderdoor gaan'|| "Toen ik startte was het leuk werk, je kon het verschil maken en in een korte periode veel betekenen voor een kind en een gezin", zegt jeugdbeschermer Sabrina Pujols Lebron. Zij is al 9 jaar jeugdbeschermer in Rotterdam. "Maar het is veranderd naar een bureaubaan waarin je vaak 'nee' moet verkopen en moet uitleggen dat er door omstandigheden nu geen hulp komt." Pujols Lebron ziet door de hoge werkdruk in haar gebied collega's om de beurt uitvallen. In een Kamerbrief erkennen minister Weerwind (Rechtsbescherming) en staatssecretaris Van Ooijen (Jeugdzorg) dat de jeugdzorg kampt met personeelstekorten en veel complexe zaken, en als gevolg daarvan met een hoge werkdruk. Vandaag debatteerde de Kamer erover. Het kabinet zegde 40 miljoen euro extra toe voor de komende vier jaar en wil dat gemeenten hetzelfde doen. Het geld - 80 miljoen in totaal- is bedoeld voor instellingen die jeugdbescherming en jeugdreclassering bieden. In de jeugdbescherming komen kinderen terecht als een rechter zich met de gezinssituatie heeft bemoeid. Een kind kan dan bijvoorbeeld onder toezicht worden gesteld of ouders kunnen uit de ouderlijke macht worden gezet. De bewindslieden zeggen in te willen zetten op maatregelen die op de korte én lange termijn werken. Op korte termijn moet er vanuit het Rijk dus 10 miljoen euro per jaar extra bij om de werkdruk te verlagen, over een periode van vier jaar. Op de lange termijn moet het jeugdzorgsysteem op de schop. Maar hoe dat moet gebeuren, is nog niet duidelijk. Arina Kruithof, bestuurder bij Jeugdbescherming Rotterdam Rijnmond, is blij met het extra geld. Maar de voorgenomen stappen zijn wat haar betreft nog niet concreet genoeg. "Er staan veel maatregelen in waar we het mee eens zijn, maar ik mis de urgentie. Die maatregelen moeten morgen worden ingevoerd en niet pas na een onderzoek of inventarisatie". Jeugdzorg Nederland liet gisteren in een eerste reactie al weten dat de maatregelen wat de organisatie betreft onvoldoende zijn. "We lezen vooral afspraken die 'dit najaar' volgen, een plan van aanpak dat nog gemaakt moet worden, een vrijblijvende handreiking, een gesprek, een 'verkenning' naar 'de mogelijkheid', een inventarisatie. En bedragen die in het niet vallen bij de enorme opgaven die er liggen". Jeugdwerker Pujols Lebron vreest dat het extra geld op korte termijn te weinig lucht geeft in de sector. Sinds 2015 zijn gemeenten verantwoordelijk voor het organiseren van jeugdzorg, waar jeugdbescherming onder valt. Dat is volgens Pujols Lebron geen succes gebleken. "Na de decentralisatie is de druk op ons alleen maar groter geworden. De lichtere vorm van hulpverlening wordt gedaan door wijkteams. Dat zorgt ervoor dat wij de zwaardere casussen krijgen", legt ze uit. Jeugdbescherming is daarin gespecialiseerd. Maar volgens Pujols Lebron moet er nu te veel werk met te weinig jeugdbeschermers worden gedaan. "Je hebt nu een grotere verantwoordelijkheid met minder mogelijkheden om te helpen." Het leidt tot frustratie bij haar en haar collega's, zegt Pujols Lebron. "Die verantwoordelijkheid grijpt je naar de keel, je ziet er kinderen en ouders aan onderdoor gaan en je kunt niets doen." Het gevoel van machteloosheid zorgt er volgens Pujols Lebron voor dat er meer jeugdwerkers uitvallen. "Veel collega's kunnen het meer aanzien en vertrekken uit de sector." Ze vervolgt: "Je hebt er slapeloze nachten van en piekert in het weekend of het wel goed zal gaan". Pujols Lebron: "Iedereen is zichzelf aan het beschermen zodat je maar overeind blijft." Bovendien zegt Pujols Lebron dat ze nu vaak om geld moet 'lobbyen', om een kind te kunnen helpen. "Wij zijn sociaal werk gaan doen vanuit het idealisme, niet om te steggelen met een gemeente of iets wel of niet betaald wordt". In de Kamerbrief schreef het kabinet gisteren dat kinderen nu "te lang moeten wachten" tot ze een jeugdbeschermer krijgen aangewezen. Dat bedreigt hun verdere ontwikkeling, met als gevolg dat de veiligheid van het kind en het gezin in gevaar komt. "De gesprekken met kinderen zelf worden steeds minder", reageert Pujols Lebron. "Terwijl, als je een kind goed wil helpen, je ze regelmatig moet zien. Een kind verdient dat je ze echt leert kennen en van daaruit hulp biedt." Bestuurder Arina Kruithof deelt die zorgen. "Er is nu snelheid nodig. De werkdruk is zo ontzettend hoog dat jeugdbeschermers niet het goede kunnen doen voor de kwetsbare kinderen." Zij pleit ervoor dat jeugdbeschermers maximaal negen gezinnen krijgen toegewezen, zodat ze per gezin meer tijd hebben. Ook vindt Kruithof dat er een landelijk kader moet komen, voor het aantal gezinnen dat een beschermer onder zich heeft, en hoeveel geld dat mag kosten. "De overheid heeft bij deze gezinnen ingegrepen, de rechter heeft gezegd dat die gezinnen hulp nodig hebben. Dan kan het niet zo zijn dat diezelfde overheid het laat afweten", besluit ze.||https://nos.nl/artikel/2444748-jeugdzorg-wil-nu-actie-je-ziet-kinderen-eraan-onderdoor-gaan
2022-09-15||Basisbeurs student vanaf september 2023 tijdelijk hoger vanwege inflatie|| De basisbeurs voor uitwonende studenten in het middelbaar en hoger onderwijs gaat volgend studiejaar omhoog om ook hen te compenseren voor de hoge inflatie. Dat hebben de regeringspartijen besloten. Voor het studiejaar 2023/2024 komt er 165 euro per maand bij, bovenop de ongeveer 280 euro per maand die de beurs volgens eerdere kabinetsplannen zou gaan bedragen. Met de maatregel is een half miljard euro gemoeid. De verhoging van de studiebeurzen wordt officieel bekendgemaakt op Prinsjesdag, komende dinsdag, zo bevestigen Haagse bronnen. Het maakt deel uit van de koopkrachtmaatregelen die het kabinet voor volgend jaar in voorbereiding heeft. VVD, D66, CDA en CU gaan ervan uit dat studenten met een (bij)baan ook profiteren van de voorgenomen verhoging van het minimumloon met 10 procent. Daarnaast geldt de verhoging van de zorgtoeslag ook voor studenten. De beurs voor studenten die bij hun ouders wonen wordt niet tijdelijk verhoogd. De coalitiepartijen vinden dat de ouders dankzij andere maatregelen voldoende koopkrachtreparatie krijgen. De verhoging gaat pas in september 2023 in omdat dan het nieuwe beursstelsel wordt ingevoerd, aan het begin van het studiejaar. De maatregel geldt voor een jaar omdat het kabinet hoopt dat de inflatie op den duur ook weer gaat dalen. Op dit moment is het leenstelsel nog van toepassing. Dat wordt dus volgend studiejaar vervangen door de basisbeurs zoals die ook bestond voor 2015. Sindsdien is de politiek tot de conclusie gekomen dat het leenstelsel niet goed werkt, onder andere omdat het veel studenten opzadelt met torenhoge schulden. Vanochtend nog maakte het Centraal Bureau voor de Statistiek (CBS) bekend dat de studieschuld van (oud-)studenten bij de overheid blijft groeien. Sinds de invoering van het leenstelsel in 2015 is de gemiddelde studieschuld met 3500 euro per (oud-)student toegenomen tot bijna 16.000 euro. De studieschuld van alle (oud-)studenten bij elkaar opgeteld bedraagt 25,7 miljard euro.||https://nos.nl/artikel/2444746-basisbeurs-student-vanaf-september-2023-tijdelijk-hoger-vanwege-inflatie
2022-09-15||KNVB en Amnesty manen FIFA tot actie: 'Arbeidsmigranten nog voor WK compenseren'|| "Voor het einde van de maand juli zou de FIFA een aantal toezeggingen doen, maar die zijn er niet gekomen. Het wordt tijd om dit nu te regelen", aldus een niet mis te verstane Gijs de Jong. De secretaris-generaal maakt namens de KNVB deel uit van een Europese werkgroep, die de noodzaak van compensatie en betere juridische ondersteuning voor arbeidsmigranten in Qatar al geruime tijd onder de aandacht brengt. Omdat de FIFA vooralsnog in gebreke blijft met betrekking tot een compensatiefonds, heeft de werkgroep van de UEFA een brief gestuurd naar de wereldvoetbalbond om nu toch echt duidelijkheid te krijgen. "We willen graag antwoord voor de interlandbreak, die maandag van start gaat." Het compensatiefonds voor arbeidsmigranten moet er nog voor het WK in november komen, vindt ook Amnesty International, dat in mei met een rapport kwam. "Het gaat hier om een hele grote groep mensen, die inmiddels teruggekeerd zijn naar het land van herkomst", zegt Floor Beuming. "Wij vragen de FIFA om minstens 440 miljoen dollar in dat fonds te stoppen. Een symbolisch bedrag, gelijk aan het prijzengeld van het WK. We zullen heel goed moeten kijken waar de FIFA mee gaat komen. Als dat niet genoeg is, moet er een tandje worden bijgezet." Eerder maakte de NOS al onderstaande explainer over waarom Nederland het WK in Qatar niet boycot: De KNVB steunt Amnesty International en trekt in de werkgroep op met onder meer de Deense, Duitse, Belgische en Engelse bond. Ook met de Amerikanen en Australiërs wordt gesproken. "Veel bonden maken zich zorgen en wij als KNVB vinden dat we ook een verantwoordelijkheid hebben buiten het veld", zegt De Jong. "We willen graag dat Virgil van Dijk op 18 december die beker optilt. Dan willen we trots zijn op wat binnen, maar ook buiten het veld is gebeurd." Oranje zal tijdens de eindronde dan ook aandacht gaan vragen voor de mensenrechtenkwestie in Qatar. "We zijn aan het nadenken wat dat zou moeten zijn. In 2010 is de ploeg naar Robbeneiland geweest, in 2012 naar Auschwitz en in 2014 naar de favela's in Rio. We hebben gezien dat zulke dingen impact hebben." Of de FIFA voor het WK nog over de brug komt met een fonds, is de vraag. De Jong: "Het is een complexe aangelegenheid, waar veel partijen bij zijn betrokken. Ik geloof dat het kan, maar het wordt kort dag. Daarom hebben we besloten om die brief te sturen, om de druk op te voeren." "Er worden stappen gemaakt in Qatar, zoals de introductie van een minimumloon en van een hitteprotocol. Alleen, het gaat langzaam. Het is meer evolutie dan revolutie. Soms zouden wij wat meer revolutie willen."||https://nos.nl/collectie/13873/artikel/2444745-knvb-en-amnesty-manen-fifa-tot-actie-arbeidsmigranten-nog-voor-wk-compenseren
2022-09-15||Eindhoven geeft schilderij Kandinsky terug aan Joodse erfgenamen || Een schilderij van Wassily Kandinsky gaat terug naar de erfgenamen van de voormalige Joodse eigenares. Het kunstwerk maakt al zeventig jaar deel uit van de collectie van het Van Abbemuseum in Eindhoven. Het schilderij Blick auf Murnau mit Kirche uit 1910 was eigendom van Johanna Margarethe Stern-Lippmann. Zij werd in 1944 door de nazi's vermoord en is de (over)grootmoeder van de erfgenamen aan wie het schilderij nu toekomt, volgens de Restitutiecommissie. Die commissie houdt zich bezig met de teruggave van kunstwerken die in de Tweede Wereldoorlog van eigenaar zijn gewisseld. De gemeente Eindhoven heeft de commissie toegezegd dat het werk wordt teruggegeven, meldt Omroep Brabant. Het schilderij is sinds 1951 in het bezit van de gemeente. "We gaan in overleg met de familie de overdracht zo snel mogelijk organiseren." Begin 2018 werd een verzoek om teruggave nog afgewezen omdat toen niet kon worden vastgesteld dat het werk in de bezettingsjaren van Stern-Lippmann werd geroofd. Dankzij nieuwe documenten die boven water zijn gekomen, denkt de commissie er nu anders over, schrijft de regionale omroep. De commissie zegt dat het "voldoende aannemelijk is dat Margarethe Stern-Lippman het schilderij onvrijwillig heeft verloren tijdens het naziregime." De teruggave van het schilderij van de Russisch-Franse kunstschilder is een belangrijk moment voor de familie. "We krijgen de negen rechtstreekse familieleden die zijn vermoord er niet mee terug, maar het is een erkenning van het onrecht dat onze familie en zovelen zoals wij hebben ervaren."||https://nos.nl/artikel/2444741-eindhoven-geeft-schilderij-kandinsky-terug-aan-joodse-erfgenamen
2022-09-15||Consumentenbond wil regeling gedupeerde Schipholreizigers uitbreiden|| De Consumentenbond wil dat de compensatieregeling voor gedupeerde reizigers op Schiphol wordt uitgebreid. Iedereen die tussen 23 april en 11 augustus een vlucht heeft gemist door lange wachtrijen op de luchthaven kwam al in aanmerking voor een vergoeding. Maar de regeling geldt niet voor mensen die na 11 augustus door de chaotische taferelen op Schiphol hun vlucht misten. Ook eerder deze week was het weer erg druk op de luchthaven. Reizigers stonden uren in de rij vanwege personeelstekorten bij de beveiliging. Om de drukte beheersbaar te houden vroeg de luchthaven aan vliegtuigmaatschappijen om vluchten te annuleren. Maandag gaf Schiphol aan dat gedupeerden zich kunnen melden voor compensatie, als ze op die dag een vlucht misten door de lange wachttijden. Een woordvoerder van de luchthaven kon vandaag nog niet zeggen hoe Schiphol tegenover het voorstel van de Consumentenbond staat. De Consumentenbond meldt binnenkort aan tafel te gaan met Schiphol over een nieuwe compensatieregeling. Wanneer dat is, is niet bekend. Bij de eerdere compensatieregeling vergoedde Schiphol de kosten voor het omboeken van een vlucht of een nieuw vliegticket. Ook andere aantoonbare kosten werden vergoed. De regeling gold ook voor reizigers die helemaal niet meer op reis gingen na het missen van hun vlucht. Iedereen die vanaf 12 augustus vanwege drukte een vlucht heeft gemist op Schiphol kan zich melden bij de Consumentenbond. De belangenorganisatie hoopt er zo achter te komen hoe groot de groep gedupeerde reizigers is. Schiphol tobt al maanden met drukte. De eerste grote problemen begonnen eind april, aan het begin van de meivakantie, toen bagagemedewerkers massaal het werk neerlegden voor betere arbeidsomstandigheden.||https://nos.nl/artikel/2444738-consumentenbond-wil-regeling-gedupeerde-schipholreizigers-uitbreiden
2022-09-15||Kremlin waarschuwt VS: raketten met groter bereik overschrijden 'rode lijn'|| Als de Verenigde Staten raketten gaan leveren aan Oekraïne met een groter bereik dan die nu in de strijd worden ingezet, dan overschrijdt de VS een "rode lijn" en wordt het land een partij in het conflict. Dat heeft het Russische ministerie van Buitenlandse Zaken vandaag laten weten. Voor zover bekend zijn de Himars-raketsystemen die de VS eerder heeft geleverd aan Oekraïne uitgerust met raketten met een bereik van maximaal 80 kilometer. In een briefing voegde een woordvoerster van het ministerie eraan toe dat Rusland "zich het recht voorbehoudt om zijn grondgebied te verdedigen". Dit zogenoemde Himars-systeem kan ook worden gebruikt om ATACMS-raketten met een groter bereik af te vuren. Of Oekraïne die raketten in handen heeft, is niet bekend. Volgens Amerikaanse functionarissen heeft Kiev beloofd geen Amerikaanse raketten te gebruiken om Russisch grondgebied aan te vallen. Tegelijkertijd ontbreekt een duidelijke verklaring voor een aanval op een Russische luchtmachtbasis op de Krim, vorige maand. Die basis ligt op ongeveer 200 kilometer van het dichtstbijzijnde door Oekraïne gecontroleerde gebied. Het is niet de eerste keer dat het Kremlin de VS en de NAVO waarschuwt voor het overschrijden van een grens in het conflict. Moskou noemde eerder wapenleveringen aan Kiev een "legitiem doelwit" voor het Russische leger. Ook is er gedreigd met kernwapens. Oekraïne ontvangt grootschalige wapensteun van westerse bondgenoten en de Verenigde Staten om weerstand te bieden aan het Russische leger. Over de wapenzendingen worden geen bijzonderheden verstrekt om de Russen niet in de kaart te spelen.  Vorige week werd bekend dat de Verenigde Staten nog eens 2 miljard euro aan militaire steun aan Oekraïne en landen in de regio geeft die "het grootste risico lopen slachtoffer te worden van Russische agressie". Met het geld kunnen deze landen wapens en andere militair materieel aanschaffen. Dat bedrag komt bovenop een andere toezegging van 675 miljoen euro aan zware wapens, munitie en pantservoertuigen. In totaal is de steun van de regering-Biden aan Oekraïne nu opgelopen tot een bedrag van 15,2 miljard euro.||https://nos.nl/artikel/2444737-kremlin-waarschuwt-vs-raketten-met-groter-bereik-overschrijden-rode-lijn
2022-09-15||Kamer geeft kabinet 6 weken voor aanpak acute problemen jeugdbescherming|| Partijen in de Tweede Kamer missen urgentie bij het kabinet om de grote problemen in de jeugdbescherming aan te pakken. In het debat vandaag toonden partijen van links tot rechts zich bezorgd en kritisch. Ze eisen dat er binnen zes weken betere maatregelen op tafel liggen. Tegelijkertijd erkennen ze dat de ingewikkelde problemen niet zomaar zijn opgelost. De jeugdbescherming helpt kinderen die wegens een onveilige thuissituatie onder toezicht worden gesteld of uit huis worden geplaatst. Die hulp staat zwaar onder druk door wachtlijsten, een tekort aan hulpverleners en een te hoge werkdruk. De Kamer wil dat de zorg voor onder toezicht geplaatste kinderen snel verbetert. Daarbij moet het kabinet alles doen om uithuisplaatsingen zoveel mogelijk te voorkomen, zegt een Kamermeerderheid op voorstel van de ChristenUnie. Minister Weerwind zegde toe zich hiervoor in te spannen. Het kabinet kwam al met een plan om de zorg in de jeugdbescherming op termijn weer anders te organiseren. De hulp werd in 2015 van het Rijk naar de gemeenten overgeheveld met het idee dat die dichter op de problemen en instellingen zitten. Maar dat heeft voor kinderen met ernstige problemen niet goed uitgepakt, erkent staatssecretaris Van Ooijen. Het idee is om de zorg voor hen weer meer regionaal te gaan regelen. Ook wil Van Ooijen de marktwerking terugdringen, winsten aanpakken en de groei van het aantal jeugdzorgaanbieders beteugelen, schreven Van Oijen en minister Weerwind voor Rechtsbescherming gisteren in een brief. Maar dat lost de problemen op korte termijn niet op, zien de bewindslieden ook, en daarom stelden ze gisteren eenmalig een extra bedrag van 40 miljoen euro voor vier jaar beschikbaar. Ze gaan ervan uit dat de gemeenten eenzelfde bedrag uittrekken voor jeugdzorg. Maar met die 80 miljoen zijn de personeelstekorten en de hoge werkdruk niet zomaar opgelost, zeggen partijen in de Kamer. Vooral het snel vinden van meer personeel is een probleem. Zo zegt CDA-Kamerlid Peters te beseffen dat niet alle problemen vanuit Den Haag "vanuit een spreadsheet tot achter de komma geregeld kunnen worden". Ook erkende hij geen toverstaf te hebben. Toverstaf of niet, met "eenmalige bedragen los je structurele problemen zeker niet op" zei GroenLinks-Kamerlid Westerveld. Ook de SP valt over het bedrag van 40 miljoen en noemt het een verkeerde politieke keuze om dit bedrag uit te trekken. "We kunnen in één weekend banken nationaliseren. En in de coronacrisis miljarden naar bedrijven brengen. Maar als kwetsbare jongeren in de problemen zitten, heeft de coalitie ineens geen toverstafje", zei Kamerlid Maarten Hijink. Meer en structureler geld dus, is het pleidooi van deze partijen. Dinsdag trokken de Inspectie van Justitie en Veiligheid en de Inspectie van Gezondheidszorg en Jeugd ook al aan de bel met een verzoek aan het kabinet om onmiddellijk een crisisaanpak te starten omdat teveel kinderen niet op tijd hulp krijgen. De inspecties vinden dat ze hun handhavende werk bij instellingen niet meer kunnen doen omdat de problemen de instellingen boven het hoofd groeien. Ze spraken gemeenten en jeugdbeschermingsregio's aan en hielden scherper toezicht in regio's waar jongeren te lang op hulp wachten, maar vinden nu dat ze de grenzen van toezicht al hebben opgezocht. Hoewel de plannen van het kabinet voor de lange termijn wel op steun van de Kamer kunnen rekenen, vinden partijen net als de inspecties dat de acute problemen nu snel moeten worden opgelost. Ook regeringspartijen eisen dat de minister de komende weken kijkt of er per direct meer gedaan kan worden voor de kwetsbare kinderen. Zes weken de tijd krijgt het kabinet. Partijen stellen daarbij voor dat uithuisplaatsingen zoveel mogelijk vermeden moeten worden. De ChristenUnie wil dat het kabinet erop aanstuurt dat partijen eerst zoveel mogelijk alternatieven bekijken voor een kind uit huis geplaatst wordt. Dat kan gaan om opvang in kerken, bij familie of andere lokale netwerken.||https://nos.nl/artikel/2444734-kamer-geeft-kabinet-6-weken-voor-aanpak-acute-problemen-jeugdbescherming
2022-09-15||Rechts aan zet na politieke aardverschuiving in Zweden|| In Zweden zwaait de sociaaldemocratische regering na acht jaar af. Het land gaat verder met een rechtse coalitie, waarbij de radicaal-rechtse partij Zweden Democraten een sleutelpositie inneemt. De laatste keer dat Zweden zo'n ruk naar rechts meemaakte, moet 3 september 1967 zijn geweest. Dagen H, de dag waarop Zweden wisselde naar rechts rijden, met alle chaos van dien. Of de huidige politieke koerswijziging ook leidt tot chaotische taferelen is afwachten. Maar duidelijk is wel dat er sprake is van een ongekende politieke verschuiving. Bij de verkiezingen van zondag ging het leeuwendeel van de stemmen naar de sociaaldemocraten. De partij van premier Andersson kreeg zelfs meer stemmen dan bij de vorige verkiezingen. Dat ze die niet kunnen verzilveren heeft te maken met het blokkensysteem in het land. Voorafgaand aan de verkiezingen sluiten partijen zich aan bij een blok, met een kandidaat-premier. Het blok met de meeste zetels krijgt het initiatief om een regering te vormen. Dankzij de fikse verkiezingswinst van de Zweden-Democraten, nu de tweede partij van het land, is dat het rechtse blok. En dus kan kandidaat-premier Ulf Kristersson, leider van de Gematigde partij (die zondag verlies boekte) aan de slag met de vorming van een nieuw kabinet. Want de Zweden-Democraten zijn nog niet welkom in Vak K. Binnen dat rechtse blok zijn de Zweden-Democraten een vreemde eend in de bijt. Omdat de oprichters in de jaren 80 neonazistisch gedachtegoed aanhingen, was de partij lange tijd een absolute no-go. Na het aantreden van de charismatische Jimmie Åkesson in 2005 als lijsttrekker kwamen ze weliswaar in het parlement en groeiden ze elke verkiezingen, maar een echte doorbraak bleef uit. Onder meer vanwege het cordon sanitaire tegen de Zweden Democraten: geen andere partij wil samenwerking ook maar in overweging nemen. De verkiezingscampagne van dit jaar bracht daar verandering in. Die draaide om de aanpak van bendegeweld en integratieproblematiek, stokpaardjes van de Zweden-Democraten, die de problemen nadrukkelijk in verband brengt met het ruimhartige immigratiebeleid van het land. Dat zelfs de sociaaldemocraten stevige uitspraken over migranten niet schuwden, maakte de retoriek van Åkessons partij ook meer legitiem voor kiezers: partijen durfden minder dan voorheen zich duidelijk uit te spreken tegen de partij. In tegenstelling tot bij voorgaande verkiezingen werden de Zweden-Democraten een realistische optie. Een stem op de partij was niet langer per definitie een proteststem, maar zou weleens tot ander beleid kunnen leiden. Dat idee kregen ze vooral buiten de grote steden - zoals in het midden van het land. Daar won de partij veel stemmen. Tot voor kort was dat het territorium van de Centrumpartij, die kon bogen op een grote agrarische achterban. Die kiezers heeft de Centrumpartij in de afgelopen jaren van zich vervreemd, door zich meer te richten op stedelijke gebieden. Dat was uitgerekend op het moment dat het bendegeweld zich over heel Zweden uitbreidde en niet langer aan de steden was voorbehouden. Doordat de Centrumpartij tot het linkse blok van Andersson behoort, telt die overstap van de kiezers dubbel: de zetels die het linkse blok verloor, gingen met de Zweden-Democraten mee naar het rechtse blok. Maar hoewel de Zweden-Democraten staan te trappelen, betekent de zetelwinst niet dat ze ook daadwerkelijk gaan regeren. Los van overeenkomsten in de campagnekoers hebben alle partijen zich ook nu weer uitgesproken tegen regeringsdeelname van de partij van Åkesson. Zo ook Kristerssons Gematigden. Over een mogelijke gedoogconstructie houdt hij zich stil, maar veelzeggend is dat de rechts-conservatieve partijleider maandag de andere leiders van het rechtse blok, inclusief Åkesson, al had uitgenodigd om te komen lunchen. De vraag is nu welke toezeggingen de partijen doen in ruil voor gedoogsteun van Åkesson. Als grootste op rechts hebben de Zweden-Democraten flink wat in de melk te brokken. Wat er in ieder geval aankomt, is een hardere aanpak van criminaliteit en een strenger asielbeleid. Met zijn verkiezingswinst wil Åkesson op zijn minst die eisen ingewilligd zien. Op andere gebieden wordt toenadering lastiger. Zo zijn de Zweden-Democraten op economisch beleid links georiënteerd en pleit de partij voor een sterke verzorgingsstaat. Dat staat lijnrecht tegenover Kristersson die in de campagne nog riep dat juist die verzorgingsstaat 'lui maakt'. De komende tijd moeten ze eruit zien te komen. Met slechts enkele zetels verschil tussen de twee blokken zit Andersson al op 't vinkentouw. Toen ze haar ontslag aanbood deze ochtend, deed ze en passant meteen een handreiking. Mocht Kristersson er niet uitkomen met de Zweden-Democraten, 'dan staat haar kamerdeur altijd open'.||https://nos.nl/artikel/2444728-rechts-aan-zet-na-politieke-aardverschuiving-in-zweden
2022-09-15||OM bevestigt: stoffelijk overschot is van studente Sumanta Bansi|| De menselijke resten die dinsdag werden aangetroffen op een bedrijventerrein in Hoorn zijn van de vermiste Sumanta Bansi. Het Nederlands Forensisch Instituut heeft dat bevestigd, laat het Openbaar Ministerie weten. De 22-jarige studente verdween in februari 2018 uit haar woonplaats Hoorn. In 2020 werd de 42-jarige Manodj B. aangehouden op verdenking van betrokkenheid bij haar dood. Twee jaar later, afgelopen juli, werd hij veroordeeld tot 15 jaar gevangenisstraf voor het doden van de jonge vrouw en het laten verdwijnen van haar lichaam. De man leidde de recherche afgelopen week naar de resten van Bansi. De Surinaams-Hindoestaanse Bansi studeerde biomedische wetenschappen aan de Universiteit van Amsterdam. Ze trok in 2017 in bij de familie B. en kreeg een verhouding met zoon Manodj, die al getrouwd was. Een jaar later verdween Bansi, terwijl ze negen weken zwanger was. B. zou haar gedood hebben omdat ze de zwangerschap niet wilde laten afbreken. Bansi was al een keer eerder zwanger geweest van B., maar die zwangerschap zou onder druk van hem zijn beëindigd. B. ontkende alle betrokkenheid bij Bansi's dood, maar volgens de rechtbank was het niet aannemelijk dat ze vrijwillig was verdwenen of zichzelf iets had aangedaan. De rechtbank leidde dat onder meer af uit afgeluisterde gesprekken tussen hem en zijn familie. Zo zei hij in een gesprek met zijn broer: "Ik ben met dat ding dwars door haar hart gegaan, dood, klaar."||https://nos.nl/artikel/2444726-om-bevestigt-stoffelijk-overschot-is-van-studente-sumanta-bansi
2022-09-15||Jumbo-topman Frits van Eerd blijft tot zeker vrijdag vastzitten|| In het onderzoek naar witwassen en btw-fraude blijven acht van de negen verdachten, onder wie Jumbo-topman Frits van Eerd, voorlopig vastzitten. Hoewel het Openbaar Ministerie niet kan bevestigen dat het om Van Eerd gaat, melden bronnen rond het onderzoek aan het FD en NRC dat hij een van de verdachten is. Jumbo laat in een verklaring weten dat er "in het kader van het onderzoek ook vragen (worden) gesteld aan Van Eerd". Het bedrijf wil niet bevestigen dat Van Eerd wordt vastgehouden, maar zegt wel dat tijdens zijn afwezigheid de "dagelijkse bedrijfsvoering van Jumbo (is) gewaarborgd door het directieteam". Dinsdag vielen de politie en de FIOD meerdere woningen binnen vanwege een onderzoek naar witwaspraktijken. Het Openbaar Ministerie Noord-Nederland gaf opdracht voor de invallen. De vrijgelaten verdachte is een 33-jarige man uit Assen. Hij blijft wel verdachte in de zaak. De andere verdachten zitten nog in beperkingen. Dat betekent dat zij alleen met hun advocaat contact mogen hebben. De hoofdverdachte is een man van 58 uit de gemeente Aa en Hunze. Hij wordt verdacht van betrokkenheid bij het witwassen van grote hoeveelheden geld en goederen en van btw-fraude. De negen werden dinsdag opgepakt bij politieacties op diverse locaties in Drenthe en Noord-Brabant. Ook in het huis van Van Eerd in Heeswijk-Dinther was een inval. Volgens het Openbaar Ministerie werden geld en goederen witgewassen via autohandel, onverklaarbare contante stortingen, sponsorcontracten in de motorcrosssport en via transacties in onroerend goed. Daarnaast is er ook een verdenking van btw-fraude in de autohandel. Hoofdverdachte Theo E. is een voormalig motorcrosser die Van Eerd zou kennen uit de motorcrosswereld. Van Eerd geldt als een groot racefanaat en steunt veel sporters. De Jumbo-topman doet zelf mee aan lange-afstandsracen in een team met onder anderen oud F1-coureur Giedo van der Garde. Zijn bedrijf sponsort onder anderen motocrosser Jeffrey Herlings en F1-coureur Max Verstappen.||https://nos.nl/artikel/2444722-jumbo-topman-frits-van-eerd-blijft-tot-zeker-vrijdag-vastzitten
2022-09-15||Berlijn komt met 29-euro-ticket voor openbaar vervoer|| Terwijl de landelijke regering nog discussieert over hoe de opvolger van het immens populaire 9-euro-ticket eruit moet komen te zien, wacht de deelstaat Berlijn niet langer af. Er komt een 29-euro-ticket. Voor ongeveer een euro per dag kunnen mensen een maand lang al het openbaar vervoer binnen de stadsgrenzen gebruiken. Dat is de uitkomst van een overleg tussen de vereniging van vervoersbedrijven VBB en de deelstaten Berlijn en Brandenburg, dat Berlijn volledig omringt. Het ticket kan een flinke lastenverlichting zijn voor een deel van de Berlijners. Op dit moment kost een standaard maandelijks abonnement zo'n 63 euro. "We komen hiermee honderdduizenden Berlijners heel concreet tegemoet", aldus burgermeester Giffey. Berlijn zal de kosten voor het goedkopere ticket, 105 miljoen euro, volledig zelf betalen. Wel betekent het Berlijnse ticket dat inwoners uit Brandenburg voorlopig buiten de boot vallen. Bovendien reizen iedere dag honderdduizenden mensen voor werk of studie tussen de beide deelstaten heen en weer, maar die zullen weinig aan het aanbod hebben. Tegelijkertijd wil Brandenburg zelf geen goedkoop ticket aanbieden, de verkeersminister zegt dat er eerst geld nodig is voor de uitbreiding van het ov en om de oplopende energiekosten te betalen. Een andere groep voor wie het 29-euro-ticket weinig verandering brengt, vormen mensen met een bijstandsuitkering. Zij kunnen nu al een goedkoper maandelijks ticket voor 27,50 euro kopen. Daarmee is er maar een klein verschil van 1,50 euro tussen beide tickets. De partij Die Linke, die overigens zelf meeregeert in Berlijn, wil daarom dat er ook voor mensen in de bijstand een goedkoper alternatief komt. Het 29-euro-ticket zit wel wat anders in elkaar dan het eerdere 9-euro-ticket. Je kan het ticket bijvoorbeeld niet als losse maandkaart kopen, maar je sluit een abonnement voor drie maanden af. Na 31 december kan het abonnement direct opgezegd of in een ander soort abonnement omgezet worden. Tegen die tijd hoopt de Berlijnse regering dat er een landelijke oplossing is, waardoor mensen goedkoper met het openbaar vervoer kunnen reizen. Dat er een landelijke opvolger van het 9-euro-ticket komt, staat vast. Voorstellen die tot nu toe voorbijkomen zijn een maandkaart voor 49 en 69 euro, die je in heel het land kan gebruiken. Maar wat de prijs precies wordt en wie dat moet betalen, is nog voer voor discussie.||https://nos.nl/artikel/2444720-berlijn-komt-met-29-euro-ticket-voor-openbaar-vervoer
2022-09-15||Kabinet onderhandelt met energiebedrijven: ook prijsgrens ligt op tafel|| Het kabinet en de energiebedrijven voeren op dit moment scherpe onderhandelingen over de energieprijzen en de betaalbaarheid van rekeningen voor de komende maanden. Een van de plannen die op tafel liggen is een pricecap, of prijsgrens, voor hoeveel energiebedrijven de komende maanden maximaal in rekening mogen brengen. Deze prijsgrens zou volgend jaar in moeten gaan, maar kan nu al zorgen wegnemen van consumenten en bedrijven die het nog net redden. "We hebben nu niet de luxe om ideeën af te wijzen", zegt minister Jetten voor Klimaat en energie. "Alles wat er wordt geopperd beoordelen we, maar het moet wel uitvoerbaar zijn." Over de uitwerking van die prijsgrens is het laatste woord nog niet gezegd. Er is een prijsgrens mogelijk op basis van het energieverbruik van een gemiddeld gezin, gebaseerd op de energieprijs van januari 2022. Iedereen die meer verbruikt moet daarvoor de volle mep betalen. Daarnaast kan er een prijsgrens worden bepaald van hoeveel een energiebedrijf maximaal per eenheid energie in rekening mag brengen. De overheid legt dan het verschil met de marktprijs bij. Dit zou ook voor bedrijven een oplossing kunnen zijn. Een tweede plan is het oprichten van een soort noodfonds van de overheid en energiebedrijven om mensen te helpen die uitsluitend vanwege de stijgende energieprijzen hun energierekening niet meer kunnen betalen. Naar verluidt wil het kabinet daar honderden miljoenen in stoppen. Dit plan heeft volgens bronnen een grote kans van slagen. De onderhandelingen worden dagelijks gevoerd, en het streven is om uiterlijk maandagnacht, de dag voor Prinsjesdag, met een compleet afsprakenpakket te komen. Het moet dan voor alle burgers en ondernemers duidelijk zijn wat zij deze winter aan financiële hulp kunnen verwachten als zij met onbetaalbare rekeningen te maken krijgen. Gisteren vertelden vertegenwoordigers van twee grote energiebedrijven, Eneco en Vattenfall, in de Tweede Kamer dat zij op zich openstaan voor maatregelen die extreme winsten door de extreme prijsstijgingen laten terugvloeien naar de consument. Zij maakten daarbij ook kanttekeningen. Het afromen van winsten op wind- en zonne-energie kan toekomstige investeringen in deze duurzame energie in gevaar brengen. En het vaststellen van bij welke bedrijven sprake is van "excessieve", ofwel buitensporige, winsten is nog niet zo eenvoudig, zeggen zij. Ook het overlaten aan energiebedrijven om klanten met betalingsproblemen extra geld van de overheid te geven, heeft haken en ogen. Vanwege privacyregels mogen energiebedrijven geen financiële informatie over klanten van de overheid ontvangen. Zij kunnen klanten dus niet goed uitleggen wie wel steun krijgt en wie niet. Het feit dat de meeste energiebedrijven die in Nederland opereren internationale bedrijven zijn met aandeelhouders, maakt het juridisch lastig om sluitende afspraken en mogelijk wetgeving te maken. Het kabinet is ook in gesprek over een wettelijk verbod op afsluitingen wegens wanbetaling. Ook dat is juridisch lastig omdat er ook verbruikers zijn die, bijvoorbeeld vanwege criminele activiteiten, afgesloten moeten kunnen worden. "Maar", zegt Jetten, "Ook de energiebedrijven maken zich zorgen om hun klanten dus ik denk niet dat ik zo'n wettelijk verbod nodig heb." Jetten wil dat energiebedrijven volgend jaar weer jaarcontracten met vaste prijzen gaan aanbieden. Bij alle afspraken wordt rekening gehouden met de kanttekeningen erbij: het kan de energiemarkt verstoren en juist op slot zetten. Ook is het niet de bedoeling dat niemand meer zuinig omgaat met energie omdat de rekening toch wel wordt betaald. In Nederland zijn er zo'n 60 tot 70 energieleveranciers, van groot tot heel klein. Sommigen hebben bijvoorbeeld maar duizend klanten. Anderen hebben honderdduizenden klanten, werken internationaal, kopen grootschalig in op de internationale energiemarkt en wekken zelf zonne-, wind- en andere energie op. Met al deze bedrijven dezelfde afspraken maken is niet eenvoudig.||https://nos.nl/artikel/2444718-kabinet-onderhandelt-met-energiebedrijven-ook-prijsgrens-ligt-op-tafel
2022-09-15||Militairen, gezinnen en vrienden in rij voor Elizabeth: 'Dit is geschiedenis'|| Bij het aanbreken van de dag schuifelt een massa mensen gestaag over de Lambeth Bridge in Londen, een van de vele bruggen in het centrum van de stad die de noord- en de zuidkant van de rivier de Theems met elkaar verbinden. Ze staan in de rij om de laatste eer te bewijzen aan koningin Elizabeth. Sinds gisteravond staat de kist met het stoffelijk overschot van de overleden vorstin in Westminster Hall, bij het Britse parlement. Vermoedelijk honderdduizenden mensen zullen tot en met maandagochtend 07.30 uur afscheid van haar proberen te nemen. Wie een poging waagt, is gewaarschuwd: de wachttijd kan oplopen tot liefst dertig uur en de rij kan wel zestien kilometer lang worden. Op een livetracker is te volgen hoe lang de rij en de bijbehorende wachttijd momenteel zijn. Om de mensen in de rij toch een beetje bewegingsvrijheid te geven, wordt gewerkt met felroze polsbandjes. Wie zo'n bandje heeft, mag er tussendoor uit om naar de wc te gaan of om iets te eten te kopen. Maar daar vervolgens even rustig mee gaan zitten, is er niet bij: talloze surveillanten in gele en blauwe hesjes zorgen ervoor dat de massa in beweging blijft, soms zelfs in een flink tempo. De vriendinnen Deborah Humpreys (56) en Alex Foster (49) hebben het er allemaal graag voor over. Halverwege de nacht vertrokken ze uit Kent, Humphreys zelfs met een brace om haar been om haar kapotte meniscus te sparen. De vrouwen hadden ze zich ingesteld op een wachttijd van negen uur of meer, maar het lijkt toch een stuk sneller te gaan. Deborah staat een zelf meegebracht bakje yoghurt met fruit en muesli te eten als ze vertelt wat koningin Elizabeth voor haar heeft betekend: "Ze symboliseerde voor mij een gevoel van thuis. Omdat mijn vader bij Shell werkte, heb ik een groot deel van mijn jeugd buiten het Verenigd Koninkrijk gewoond. Maar juist daar voelde ik de band met 'Queen and country'. Ik móet nu afscheid van haar nemen, dat voel ik heel sterk vanbinnen." Foster voegt toe: "Wij gaan ook nooit meer meemaken dat ons land een koningin heeft. We hebben nu koning Charles en daarna volgen William en George. Onze achterkleinkinderen zien misschien weer een vrouw op de troon, maar van de voorlopig laatste vorstin nemen wij nu afscheid." Moeder en dochter Sapphina (54) en Raeesah (27) Hymabaccus zaten om iets voor 05.30 uur al in de trein vanuit Croydon, in het zuidoosten van Londen, naar het centrum van de stad om aan te sluiten in de rij. "We willen de koningin de laatste eer bewijzen", vertelt Raeesah. "Ze heeft haar leven altijd zo dienstbaar geleefd. Een paar jaar terug bestond het bedrijf waar ik werk honderd jaar en kwam koningin Elizabeth op bezoek. Het was zo bijzonder om haar toen van dichtbij in het echt te zien." Op een moment dat de rij er flink de pas in heeft, komen de militairen Matt Homewood (38) en Dan Pryce voorbij. Ze zijn in burger vandaag, maar dat ze in alle vroegte vanuit Oxford naar Londen zijn gekomen heeft wel alles met hun baan te maken: "Ze was tot vorige week nog onze hoogste baas, we moeten afscheid gaan nemen", zegt Pryce. Homewood voegt toe: "Je hoort iedereen nu zeggen dat de afbeeldingen op de postzegels gaan veranderen, en op de munten. Maar denk eens aan onze uniformen. Daar staat nu nog het embleem van de kroon van de koningin op. Dat wordt binnenkort anders." Even verderop staan Robert Jones (37) en Claire Thomson (43) met hun kinderen Raymond (8) en Leonard (6). Om 04.15 uur zijn ze van huis weggegaan en zo'n vijf uur later komen ze net Westminster Hall uit. Vooral de wisseling van de wacht bij de kist heeft indruk op ze gemaakt: "Als je ziet hoe eerbiedig dat gaat en met wat voor ceremonieel, dan word je daar stil van", zegt Jones. De 6-jarige Leonard voegt toe dat hij nu ook militair wil worden, met een uniform en bovenal met een geweer. "Ik wist meteen dat ik hier met de kinderen naartoe wilde, dit is geschiedenis", zegt Thomson. "We hebben overal ter wereld met de kinderen gereisd, in de meest gecompliceerde omstandigheden. Dan is een lange rij in ons eigen Londen echt een makkie." Het gezin is zelfs zo op tijd weer buiten dat de kinderen wellicht nog naar school kunnen. Raymond is daarover echter heel beslist: hij wil slapen. Want ook al was het mooi om in Westminster Hall te zijn, het was vooral toch "tamelijk vervelend" dat zijn moeder hem in alle vroegte kwam wekken.||https://nos.nl/artikel/2444707-militairen-gezinnen-en-vrienden-in-rij-voor-elizabeth-dit-is-geschiedenis
2022-09-15||Arnhem krijgt monument voor evacuatie Tweede Wereldoorlog|| In Arnhem heeft burgemeester Marcouch een monument onthuld ter herinnering aan de grootscheepse evacuatie van de stad en omgeving in 1944. Op last van de bezetter moesten toen meer dan 100.000 mensen halsoverkop hun huis verlaten tijdens de Slag om Arnhem. Het monument, dat het woord 'vlucht' verbeeldt, staat aan de voet van de Apeldoornseweg, waar de vluchtroute startte. Dat was op 24 september 1944. De Duitse Wehrmacht gelastte toen alle inwoners van Arnhem en directe omgeving om met onmiddellijke ingang hun huis te verlaten, met achterlating van alle eigendommen. Niemand wist waarnaartoe of voor hoelang. De 100-jarige Corrie Hennekes, één van de evacués, is blij met dit monument: Er ontstond een lange stoet van mensen met fietsen, karren, kinderwagens en andere inderhaast meegenomen spullen op weg naar het westen of het noorden, waar het veiliger zou zijn. Sommigen vonden onderdak in omliggende plaatsen als Rheden of Apeldoorn, anderen moesten dagen lopen om onderdak te vinden op de Veluwe of zelfs Friesland. Met hulp van het Rode Kruis werden zij gehuisvest in schuren, dierenverblijven, scholen, kerken of bij mensen thuis. De evacuatie zou voor enkele dagen zijn, zo werd gezegd. De Duitsers wilden met deze evacuatie ruimte maken voor de verdediging van Arnhem. Op 17 september waren de geallieerden namelijk Operatie Market Garden gestart, een offensief om Arnhem en omgeving te bevrijden. De bezetter was bang dat inwoners de geallieerden zouden helpen. Wat een vlucht voor drie dagen moest zijn, bleek een vertrek voor minimaal acht maanden. De geallieerde opmars werd gestopt en Arnhem werd pas bevrijd op 14 april 1945. Maar de inwoners konden ook toen niet direct terug. Veel huizen bleken beschadigd door het oorlogsgeweld en bovendien geplunderd door de bezetter. Zo duurde het tot na de zomer voordat alle inwoners weer terug waren in Arnhem en omgeving. De herdenking van deze ingrijpende gebeurtenis is altijd in kleine kring herdacht, rond een plaquette die in 1995 is geplaatst op de Jansbuitensingel in Arnhem. Ook in het Openluchtmuseum, waar evacués in 1944 onderdak vonden, staat een gedenkteken. De gemeenteraad van Arnhem vond het echter tijd, dat het verhaal van de evacués uit de schaduw van de herdenkingen rond Market Garden werd gehaald en nam het initiatief voor het monument dat vandaag is onthuld. De sculptuur is een ontwerp van vormgever Ruud-Jan Kokke. "Het woord Vlucht symboliseert de actie, er is alleen het nu, er is geen toekomst. Zoals voor de evacués, die moesten stante pede weg en wisten niet waarnaartoe", legt hij uit. "En het is heel actueel, kijk wat er met de Oekraïners gebeurt."||https://nos.nl/artikel/2444705-arnhem-krijgt-monument-voor-evacuatie-tweede-wereldoorlog
2022-09-15||Drempel naar voedselbank mogelijk nog deze week verlaagd|| Steeds meer mensen staat het water aan de lippen maar kunnen nog niet terecht bij de voedselbank. Voedselbanken in Nederland beslissen daarom zaterdag of de drempel voor een voedselpakket verlaagd wordt, zegt vicevoorzitter Tom Hillemans van Voedselbanken Nederland. Om te bepalen of je een voedselpakket mag ophalen, wordt er gekeken naar je inkomsten minus je vaste lasten: hoeveel geld blijft over voor voedsel, kleding en sporten. Ben je bijvoorbeeld een alleenstaande ouder met twee kinderen, en houd je minder dan 450 euro over? Dan kom je op dit moment in aanmerking voor een voedselpakket. Elk jaar wordt er opnieuw gekeken naar dit bedrag en gaat het gemiddeld 10 tot 20 euro omhoog. De voedselbanken willen nu al het bedrag aanpassen, blijkt uit een rondgang van de NOS bij voedselbanken door heel het land. Dat heeft alles te maken met de explosief stijgende kosten van levensonderhoud, waardoor meer en meer mensen niet meer rondkomen. "Wij verwachten steeds meer werkende mensen en ook tweeverdieners", zegt vrijwilliger Frans Hoogland van de voedselbank in Leeuwarden. Of ze deze toenemende vraag aankunnen, is nog maar de vraag. Onder andere door anti-verspillingsacties en bedrijven die duurzamer worden loopt de aanvoer van producten terug. "Pakketten worden al kleiner. Van gemiddeld 40 producten naar 35 a 30 in een pakket. En de schijf van vijf lukt allang niet meer", zegt Han Neef, coördinator van voedselbank West-Friesland. Daar is het aantal klanten al met 10 procent gestegen ten opzichte van vorig jaar. Ook bij de voedselbank in Terneuzen merken ze dat het steeds drukker wordt: Miriam Hemelsoet is de voedselbank in Zeeuws-Vlaanderen 16 jaar geleden gestart. "Toen met zes pakketten per week. Nu verspreiden we 650 pakketten per week." Zij verwacht ook een toename en ziet ook steeds meer mensen met een baan. "Het grootste gedeelte zijn toch nog alleenstaanden maar met de energierekeningen kunnen we ook gezinnen en tweeverdieners verwachten." De grootste voedselbank, met 1949 klanten, zit in Rotterdam, "We zien in vergelijking met augustus vorig jaar een groei van 3,7 procent. Dat is nog niet extreem. Maar we lopen met cijfers altijd achter de trom aan", vertelt bestuurslid Helma Beker. Mensen gaan namelijk eerst een traject in bij de hulpverlening voordat ze daadwerkelijk een voedselpakket krijgen. "Over twee maanden kan er een grote stijging zijn, daar kunnen we van uitgaan." Op 30 juni waren er in Nederland 34.000 huishoudens aangewezen op een voedselbank. De volgende telling is aan het einde van dit jaar. Volgens Hillemans is het aantal aanmeldingen alweer gestegen, maar hoeveel meer mensen er sinds de zomer bij de voedselbank hebben aangeklopt, kan de vicevoorzitter nog niet zeggen. Op 29 september is er een gesprek gepland tussen Voedselbanken Nederland en minister Carola Schouten voor Armoedebeleid. De voedselbanken willen meer geld voor het verzamelen van producten. Zij kopen zelf geen producten, maar de werving en distributie van producten gaat meer kosten als er meer mensen aankloppen. Nederland krijgt de komende jaren 413 miljoen euro uit het Europees Sociaal Fonds (ESF) om mensen met een kwetsbare arbeidspositie te ondersteunen en armoede tegen te gaan. Voedselbanken Nederland wil een beroep doen op voedselhulp uit dat fonds. Maar, dat is 15 miljoen euro verspreid over zes jaar en meerdere organisaties kunnen zich inschrijven. "Ik hoef niet te vertellen dat dit nooit de lading dekt", zegt voorzitter Leo Wijnveld. "Wij doen eigenlijk het werk dat het Rijk laat liggen. Geen honger hebben, voedsel in huis hebben, het is een basisrecht."||https://nos.nl/artikel/2444704-drempel-naar-voedselbank-mogelijk-nog-deze-week-verlaagd
2022-09-15||Bijna 15 procent schepen bruine vloot heeft ongeldige certificaten|| Bijna 15 procent van de historische schepen van de bruine vloot heeft ongeldige certificaten, heeft de Inspectie Leefomgeving en Transport vastgesteld. Dat komt neer op 39 van de 250 traditionele schepen. Ze mogen voorlopig niet varen. De inspectie stelde een onderzoek in naar aanleiding van een dodelijk ongeluk eind augustus, waarbij een meisje van 12 om het leven kwam. Toen brak van een historisch zeilschip uit Harlingen de giek door houtrot. De ouders van het meisje stellen de rederij aansprakelijk. Schepen van de bruine vloot hebben verschillende certificaten nodig. Het hoofdcertificaat is vijf jaar geldig. Het zogenoemde certificaat van tuigage, waar mast, giek en touwen onder vallen, is 2,5 jaar geldig. De inspectie heeft vorige week de certificaten van de hele bruine vloot gecontroleerd. Er wordt nu op toegezien dat de schepen die een ongeldig certificaat hebben niet varen. Als ze dat toch doen krijgen ze een vaarverbod. De keuringen worden uitgevoerd door verschillende instanties, die werken op basis van een instructie van de ILT. De inspectie gaat naar aanleiding van de nieuwe bevindingen met deze instanties en de brancheorganisatie praten.||https://nos.nl/artikel/2444701-bijna-15-procent-schepen-bruine-vloot-heeft-ongeldige-certificaten
2022-09-15||Eerste topontmoeting tussen presidenten Poetin en Xi sinds oorlog in Oekraïne|| In Oezbekistan zijn de presidenten van Rusland en China, Poetin en Xi begonnen aan hun ontmoeting. Het onderhoud gaat onder meer over de oorlog in Oekraïne en de situatie rond Taiwan. President Poetin zei voorafgaand aan de ontmoeting dat Rusland blij is met de genuanceerde opstelling van China rond de strijd in Oekraïne. China heeft de inval in Oekraïne niet veroordeeld en spreekt ook niet van een invasie. Daarmee volgt het de lijn van Moskou, die de oorlog bestempelt als 'speciale militaire operatie'. Volgens Poetin heeft Xi zijn zorgen geuit over de situatie in Oekraïne: Xi hield zich wat meer op de vlakte. Hij zei dat China de samenwerking met Rusland wil versterken om de gezamenlijke belangen te behartigen. Verder benadrukte hij dat China een voorbeeld wil zijn van een verantwoordelijke wereldmacht die de stabiliteit in de wereld bevordert. De ontmoeting met Xi komt voor Poetin op een moment dat zijn troepen in Oekraïne steeds verder worden teruggedrongen. De Oekraïense militairen zijn op een aantal plaatsen een offensief gestart en zijn erin geslaagd grote gebieden op de Russen te heroveren. Waar westerse landen Oekraïne steunen, zoekt Rusland toenadering tot China. Verder sprak president Poetin steun uit voor China in de kwestie-Taiwan. Hij veroordeelde de "Amerikaanse provocaties" in de Straat van Taiwan. Hij doelde daarmee op de aanwezigheid van Amerikaanse marineschepen, als waarschuwing aan het adres van China. Ook sprak Poetin steun uit voor het Een-Chinabeleid. Daarmee wordt het Chinese standpunt bedoeld dat de Volksrepubliek en Taiwan tot dezelfde staat behoren. In die visie wordt Taiwan beschouwd als een afvallige provincie en niet als een soeverein land. De ontmoeting tussen de twee wereldleiders is in de stad Samarkand, langs de voormalige zijderoute. Hij is georganiseerd in de marge van een internationale topconferentie van Rusland en een aantal Aziatische landen, die samen de Shanghai Cooperation Organisation vormen. Behalve gezamenlijk overleg is het ook een platform voor een-op-eencontacten tussen leiders van de deelnemende landen. Het is voor het eerst sinds de Russische inval in Oekraïne dat de twee leiders elkaar ontmoeten. De laatste ontmoeting was begin februari kort voor de opening van de Olympische Winterspelen in de Chinese hoofdstad Peking. Een kleine drie weken later begon Rusland de oorlog in Oekraïne. Voor Xi is het de eerste buitenlandse reis in ruim 2,5 jaar. Sinds het uitbreken van de coronapandemie heeft hij China niet meer verlaten.||https://nos.nl/artikel/2444699-eerste-topontmoeting-tussen-presidenten-poetin-en-xi-sinds-oorlog-in-oekraine
2022-09-15||Basisscholieren vinden uzi bij opruimactie in Amsterdam-Noord|| Scholieren van een basisschool in Amsterdam-Noord hebben gisteren een uzi gevonden bij het opruimen van zwerfvuil. Onder een brug vond een van de leerlingen het machinepistool. De kinderen gingen er in het kader van Cleanup Day op uit in de buurt van hun school aan het Wognumerplantsoen. Ze liepen rond met grijpers en afvalzakken toen een van hen een geweer onder de brug van de Monnikendammerweg zag liggen. Een klasgenoot pakte het automatische vuurwapen vervolgens op en bracht het naar hun meester. "Gelukkig had hij zijn handschoenen al aan, want zodoende kwamen zijn vingerafdrukken niet op het wapen", schrijft de politie op Facebook. Een vuurwapendeskundige stelde vervolgens vast dat het daadwerkelijk om een uzi ging, meldt NH Nieuws. Dat wapen is speciaal ontworpen voor gevechten op korte afstand. De politie is er trots op hoe de vinder met het gevaarlijke wapen is omgegaan. "Hij heeft wel beloofd dat hij het volgende wapen dat zij vinden niet meer zal oppakken of aanraken en zal laten liggen tot de politie er is."||https://nos.nl/artikel/2444697-basisscholieren-vinden-uzi-bij-opruimactie-in-amsterdam-noord
2022-09-15||Treinverkeer tussen Lelystad en Dronten pas vanaf december hervat|| Het treinverkeer tussen Lelystad en Dronten ligt in ieder geval nog tot halverwege december stil. ProRail denkt dat dan pas de schade door de kortsluiting in het hoogspanningsnet is hersteld. Het treinverkeer tussen Lelystad en Dronten ligt sinds 2 september plat. Die dag kwam bij een grote stroomstoring in Flevoland een hoogspanningskabel van netbeheerder Tennet op een bovenleiding van ProRail terecht, in de buurt van Swifterbant. Ook seinen, kabels in de grond en IT-beveiligingssystemen liepen daarbij schade op. Over een lengte van zeven kilometer moet alles worden vervangen. Daarna moet alles getest worden om aan de veiligheidseisen te voldoen. "Dat kost tijd", zegt een ProRail-woordvoerder tegen Omroep Flevoland. "Het is een ambitieuze planning en het wordt ontzettend hard werken." De woordvoerder houdt dan ook een slag om de arm voor wat betreft de heropening van het traject. Er bestaat een kans dat half december niet gehaald wordt vanwege schaars materiaal. "We gaan hier creatief naar kijken hoe we dat gaan doen", aldus ProRail. Tot de treinen weer gaan rijden, zet NS bussen in op het traject tussen Lelystad en Dronten.||https://nos.nl/artikel/2444695-treinverkeer-tussen-lelystad-en-dronten-pas-vanaf-december-hervat
2022-09-15||Westland wil nog steeds geen crisisopvang asielzoekers: 'Geen draagvlak'|| Wat het gemeentebestuur in Westland betreft komt er geen crisisnoodopvang voor asielzoekers. "Het draagvlak is er in het Westland niet", zei een meerderheid van de raadsleden gisterenavond tijdens de raadvergadering. Van de vijftig grootste gemeenten van Nederland, is Westland de enige die de afgelopen twaalf jaar geen asielzoekers heeft opgevangen. Daar probeerden de fracties van D66, CDA, GroenLinks, PvdA en ChristenUnie-SGP gisteren verandering in te brengen. Ze kwamen tijdens de raadsvergadering met een motie om samen met opvangorganisatie COA te zoeken naar een geschikte locatie binnen de gemeente. Initiatiefnemer Benjamin Hofland (D66) vindt het tijd om actie te ondernemen vanwege de beelden van buiten slapende asielzoekers uit Ter Apel. Ook de afgelopen week sliepen met enige regelmaat mensen buiten. In heel Nederland worden noodopvanglocaties geopend om de asielzoekers tijdelijk op te vangen. "Het is verdrietig dat wij in dit opzicht achterblijven", aldus Westlandse CDA-fractievoorzitter Jenny Vermeer. "Waar een wil is, is een weg." Maar dat ging er in bij de andere fracties niet in, meldt Omroep West. Onder andere LPF en Westland Verstandig vonden de motie een verkeerd signaal. Volgens deze partijen zijn de problemen in Ter Apel over hun dieptepunt heen. De motie werd uiteindelijk verworpen, omdat ook wethouder Barend Rombout van Westland Verstandig het optuigen van een crisisnoodopvang in de gemeente ontraadt. Hij benadrukte dat het ambtelijk apparaat "al druk genoeg is" met de huisvesting van arbeidsmigranten, Oekraïners en statushouders. Wel vertelde hij dat op het moment onderzocht wordt hoe het Westland op een andere manier kan bijdragen om de druk op de asielketen wat weg te nemen. "We kijken bijvoorbeeld naar hoe de taakopgave van huisvesting van statushouders kan worden versneld."||https://nos.nl/artikel/2444694-westland-wil-nog-steeds-geen-crisisopvang-asielzoekers-geen-draagvlak
2022-09-15||Dick Benschop vertrekt als topman om problemen Schiphol|| Dick Benschop vertrekt als bestuursvoorzitter van Schiphol. Hij heeft gisteravond bij de raad van commissarissen zijn functie als president-directeur en ceo van Royal Schiphol Group ter beschikking gesteld. Hij blijft in functie tot er een opvolger is. "Er is veel aandacht, en ook kritiek, voor de manier waarop Schiphol de problemen aanpakt en voor mijn verantwoordelijkheid als ceo", zegt Benschop in een afscheidsvideo op de site van de luchthaven. "Ik maak op eigen initiatief plaats om Schiphol de ruimte te geven een nieuwe start te maken. Ik wil niet dat de aandacht voor mijn persoon een belemmering voor Schiphol gaat vormen." Benschop zegt ook dat Schiphol vandaag of morgen voor de komende weken "nieuwe beperkingen" gaat afkondigen. "Dat is slecht nieuws." Ook zullen nieuwe maatregelen over de beveiliging op Schiphol worden bekendgemaakt. De afgelopen maanden was er veel kritiek op de luchthaven omdat passagiers te maken kregen met lange rijen en uitvallende vluchten. Dat begon in het voorjaar aan het begin van de meivakantie. Bagagemedewerkers legden massaal het werk neer uit protest tegen het personeelstekort en de hoge werkdruk. Ook eisten ze betere arbeidsvoorwaarden. In de zomer namen de rijen af, onder meer doordat de luchthaven voor het personeel een zomerbonus van 5,25 euro per uur invoerde. Deze maand keerden de problemen terug, nadat de bonus op grotendeels was afgeschaft. Maandag kwam dertien procent van de beveiligers niet opdagen. "Nu de toeslag er niet meer is, vertrekken ze weer", zei vakbond FNV. Operationeel directeur van Schiphol Hanne Buis noemde de situatie maandag "waardeloos". Ze sprak de verwachting uit dat de overlast nog de komende "dagen, weken en misschien zelfs maanden" aanhoudt. Marjan Rintel, president-directeur bij KLM zegt in een reactie begrip te hebben voor het besluit van Benschop "gezien de voortdurende chaos." De luchtvaartmaatschappijen hopen dat er snel een opvolger van Benschop gevonden wordt en een oplossing voor de personeelsproblemen. Barin, de belangenvereniging van luchtvaartmaatschappijen, noemt het vertrek van Benschop een verstandig besluit en een gevolg van falend beleid op de luchthaven. "De verrassing van weer chaos afgelopen maandag geeft aan dat je achter de feiten aanloopt", zegt Barin-voorzitter Marnix Fruitema. "De nieuwe maatregelen voor oktober zijn een klap op de vuurpijl en gooien het goede imago van Schiphol te grabbel." Schiphol wil dat luchtvaartmaatschappijen in oktober snijden in het aantal vertrekkende passagiers, volgens Barin moeten de passagiersaantallen met 18 procent omlaag. Vakbond FNV zegt verrast te zijn door het opstappen van Benschop, maar snapt het wel . "De druk op hem was hoog." Tegelijkertijd vindt FNV-bestuurder Joost van Doesburg het vertrek spijtig. "Ik weet niet of aftreden de oplossing van de problemen dichterbij brengt, ik zou zeggen dat optreden eerder leidt tot oplossingen." Minister Harbers van infrastructuur respecteert het besluit van Benschop. Hij hoopt dat er snel een vervanger komt die orde op zaken stelt.||https://nos.nl/artikel/2444692-dick-benschop-vertrekt-als-topman-om-problemen-schiphol
2022-09-15||Omgekeerde vlaggen bij werkbezoek koningspaar aan Peel|| Koning Willem-Alexander en koningin Máxima zijn bij het begin van een bezoek aan De Peel geconfronteerd met enkele tientallen omgekeerde Nederlandse vlaggen. Ze waren in Deurne langs de route die het paar volgde neergezet en aan hekken bevestigd. Er waren ook een paar protestpoppen, meldt Omroep Brabant. De koning en koningin spraken kort met mensen die de vlaggen, die het symbool zijn van de boerenprotesten, hadden meegenomen. De koning liet weten dat de zorgen van de boeren tijdens het bezoek aan de orde komen, zo meldt het ANP. "We hopen op een goede discussie. We weten wat de problematiek is en we gaan erover praten." Máxima zei dat de situatie voor de boeren vervelend is, maar dat ze hoopt dat uit iets negatiefs iets positiefs kan voortkomen. Als onderdeel van het officiële programma was er later een gesprek waarbij ook boeren aan tafel zaten. Omroep Brabant sprak twee boeren met wie de koning aan tafel zat:  Het werkbezoek aan de Peel stond in het teken van de toekomst van de agrarische sector en het natuurbehoud in de regio. Ook werd stilgestaan bij de invloed van corona op het gebied dat in 2020 zwaar getroffen werd getroffen door de pandemie. Willem-Alexander en Máxima bezochten achtereenvolgens de plaatsen Deurne, Gemert-Bakel en Helmond. De gemeente Deurne laat weten de zorgen van boeren te erkennen, maar betreurt het dat er omgekeerde vlaggen langs de route hingen. "Wij zien liever andere acties dan een omgekeerde vlag. Dat is een symbool dat anderen kwetst, er zijn andere manieren van demonstreren", zegt een woordvoerder tegen het ANP.||https://nos.nl/artikel/2444691-omgekeerde-vlaggen-bij-werkbezoek-koningspaar-aan-peel
2022-09-15||'Ouders van niet-Nederlandse afkomst aanzienlijk vaker hard aangepakt bij toeslagenaffaire'|| Mensen van buitenlandse afkomst kregen aanzienlijk vaker te maken met een hardere fraudeaanpak van de Belastingdienst dan personen van Nederlandse afkomst. Dat concludeert het College voor de Rechten van de Mens na analyse van alle aanvragers van kinderopvangtoeslag in de jaren 2014 en 2018, toen het toeslagenschandaal nog niet aan het licht gekomen was. Dat waren respectievelijk 500.000 en 650.000 ouders. Zo kregen mensen met een buitenlandse afkomst in 2014 twee keer zo vaak geen automatische toekenning van hun toeslagen van de Belastingdienst als personen met een Nederlandse afkomst. Het label 'grove schuld' werd in dit jaar zelfs zeven keer zo vaak toegekend. In 2018 was dat vijf keer zo veel. Door die kwalificatie konden deze mensen geen toegang krijgen tot schuldhulp of betalingsregelingen en kregen ze te maken met boetes en inbeslagnames. Door het Combiteam Aanpak Facilitators (CAF) werden ouders met een niet-Nederlandse afkomst zelfs zestien keer zo vaak geselecteerd. Het CAF was tot 2018 een speciaal fraudeteam van de Belastingdienst. Dat betekent dat er van elke 100 door het fraudeteam geselecteerde ouders er 94 een buitenlandse afkomst hadden en zes een Nederlandse. Staatssecretaris Toeslagen Aukje de Vries erkent dat er in het verleden zaken niet goed zijn gegaan en noemt de bevinden van het onderzoek "een uitkomst die niemand wil". De Vries zegt dat er nu wel al stappen worden gezet om de cultuur en werkwijze bij de Belastingdienst te verbeteren. Eerder was al bekend dat processen bij de fiscus discriminerend elementen bevatten en heeft de staatssecretaris dit ook erkend. Door het nieuwe onderzoek is nu meer duidelijk over de effecten van het handelen van de Belastingdienst, namelijk hoeveel groter de kans was om getroffen te worden door een strengere aanpak als je een buitenlandse afkomst hebt. Een van de gevolgen van deze resultaten is dat de bewijslast in individuele zaken wordt omgedraaid. Daardoor hoeven gedupeerden van de toeslagenaffaire bij het College niet meer aan te tonen dat er sprake was van discriminatie, maar moet de Belastingdienst bewijzen dat dit niet zo is. "Ik verwacht dat er hierdoor meer mensen een zaak zullen indienen bij het College", zegt advocaat Khadija Bozia, die veel gedupeerden heeft bijgestaan, van wie een paar zich ook bij het College hebben gemeld. Ook Jacobine Geel, voorzitter van het College, denkt dat meer mensen zich gaan melden. "Wat de gevolgen gaan zijn van dit onderzoek hangt echter af van wat de overheid bereid is te doen", vervolgt Bozia. Ook hoopt ze dat de bewijslast bij meer stappen in het herstelproces voor de ouders wordt omgekeerd, bijvoorbeeld ook als ze moeten aantonen dat ze gedupeerd zijn, schade hebben geleden of dat hun kind door de het toeslagenschandaal uit huis is geplaatst. Derya Selvi, een van de gedupeerden die een zaak hebben ingediend bij het College, zegt blij te zijn met de uitkomst van het onderzoek. "We vermoedden dit ergens al. Maar deze bevestiging en concrete cijfers zijn erg mooi." Maar er zijn ook kritische geluiden. "Ik denk dat we nu echt genoeg onderzoeken hebben gehad, ze moeten ons gewoon recht doen", zegt Fikria Abarkan, die zich ook bij het College heeft gemeld. "Wij willen gewoon schikken en verdergaan met ons leven." Ook Elise Duarte heeft een zaak lopen: "Dat het onderzoek gedaan is vind ik hoopvol. Maar veel gedupeerden zijn nog niet eens klaar met het hele compensatie traject."||https://nos.nl/artikel/2444690-ouders-van-niet-nederlandse-afkomst-aanzienlijk-vaker-hard-aangepakt-bij-toeslagenaffaire
2022-09-15||Nieuwe ambassadeur voor Nederland goedgekeurd door Senaat VS|| De Amerikaanse Senaat heeft ingestemd met de voordracht van Shefali Razdan Duggal voor de functie van ambassadeur in Nederland. President Biden droeg haar in maart voor als de opvolger van Pete Hoekstra, die door Bidens voorganger Trump was benoemd. Razdan Duggal (50) is een voorvechter voor vrouwenrechten. In de aanloop naar de presidentsverkiezingen van 2020 was ze voorzitter van de vrouwenbeweging die campagne voerde voor Biden. Ze werd geboren in India en kwam op 2-jarige leeftijd naar de VS. Ze woont en werkt in San Francisco. Wanneer Razdan Duggal naar Nederland komt is nog niet bekend. Het protocol schrijft voor dat ze kort na aankomst op Paleis Noordeinde haar geloofsbrieven zal aanbieden aan de koning.||https://nos.nl/artikel/2444683-nieuwe-ambassadeur-voor-nederland-goedgekeurd-door-senaat-vs
2022-09-15||Politiemedewerker vervolgd voor lekken informatie over Lil Kleine|| Een oud-politiemedewerker van de Eenheid Amsterdam wordt vervolgd omdat hij informatie heeft gelekt over rapper Lil Kleine. Hij wordt bovendien verdacht van twee zedenfeiten, schrijft het Openbaar Ministerie in een persbericht. De medewerker (22) was in mei al voor onbeperkte tijd geschorst door de politie. De politiemedewerker wordt ervan beticht dat hij via Snapchat aan iemand heeft beschreven hoe Lil Kleine, die in februari werd opgepakt op verdenking van mishandeling van zijn verloofde, de nacht in een politiecel had doorgebracht. Een screenshot van dit Snapchat-gesprek kwam terecht bij het juicekanaal van Yvonne Coldeweijer, Life of Yvonne, die het publiceerde. Naar aanleiding hiervan stelde de politie een intern onderzoek in. Daaruit bleek dat de politiemedewerker mogelijk niet alleen de informatie over de rapper naar buiten heeft gebracht, maar ook een poging tot grooming zou hebben gedaan en seksuele beelden aan een minderjarige zou hebben getoond. Het OM noemt overigens de naam van Lil Kleine niet, maar spreekt van "een 27-jarige Amsterdamse artiest" die op zondagavond 13 februari is aangehouden. Het onderzoek in deze zaak loopt nog. Lil Kleine treedt zaterdag overigens voor het eerst sinds zijn aanhouding weer op in Nederland, op het Tiktak Festival in Rotterdam.||https://nos.nl/artikel/2444679-politiemedewerker-vervolgd-voor-lekken-informatie-over-lil-kleine
2022-09-15||Treinverkeer tussen Breda en Roosendaal langer stil na grote brand|| Het treinverkeer tussen Breda en Roosendaal ligt nog tot zeker morgenochtend 07.00 uur stil. De schade die de brand in een goederentrein bij Etten-Leur gisteren veroorzaakte, is zo groot dat de herstelwerkzaamheden langer duren dan verwacht. "De trein moet in delen worden afgesleept. Pas daarna kan het herstel aan het spoor plaatsvinden", legt ProRail uit. "Over een lengte van een kilometer moeten we draad vernieuwen. Ook bovenleidingsportalen hebben schade opgelopen. Het kost veel tijd om die te herstellen." De goederentrein vloog gistermiddag in brand nadat een bovenleiding op de trein belandde. Hoe dit heeft kunnen gebeuren, is volgens ProRail nog onduidelijk. De goederentrein vervoerde hybride auto's. Veertig gingen in vlammen op. Er zaten geen reizigers in de trein, meldt Omroep Brabant.||https://nos.nl/artikel/2444677-treinverkeer-tussen-breda-en-roosendaal-langer-stil-na-grote-brand
2022-09-15||2000 gasten verwacht voor uitvaart koningin Elizabeth|| Terwijl het Britse publiek afscheid neemt van koningin Elizabeth in Westminster Hall zijn de voorbereidingen voor haar uitvaart, komende maandag, in volle gang. Het wordt een immense logistieke operatie: bij de plechtigheid in Westminster Abbey worden zo'n 2000 binnen- en buitenlandse gasten verwacht, onder wie honderden staatshoofden, regeringsleiders en andere hoogwaardigheidsbekleders. Met al die wereldleiders op één plek in Londen moeten de Britten een enorme beveiligingsoperatie op touw zetten. Natuurlijk zijn er vertegenwoordigers van andere Europese vorstenhuizen, zoals koning Willem-Alexander, koningin Máxima en prinses Beatrix, koning Filip en koningin Mathilde van België en koning Felipe en koningin Letizia van Spanje. Ook de ouders van Felipe, oud-koning Juan Carlos en oud-koningin Sofia, hebben een persoonlijke uitnodiging gekregen van Buckingham Palace. Dat leidt in Spanje tot gefronste wenkbrauwen, omdat men hem daar liever niet ziet bij zo'n gebeurtenis. Juan-Carlos, een achterneef van koningin Elizabeth, leeft sinds 2020 in zelfgekozen ballingschap in Abu Dhabi omdat hij wordt beschuldigd van onder meer fraude en corruptie. De reeks schandalen was een grote smet op de reputatie van het Spaanse koningshuis. De Amerikaanse president Biden en zijn vrouw Jill hebben bevestigd dat ze erbij zijn. Bidens voorganger Trump heeft geen uitnodiging gekregen om deel uit te maken van de Amerikaanse delegatie. Wel zouden oud-president Obama en zijn vrouw Michelle op persoonlijke titel zijn uitgenodigd. Of er nog andere Amerikaanse oud-presidenten komen is niet duidelijk. Regeringsleiders van landen uit het Gemenebest van Naties, waarvan Elizabeth staatshoofd was, zullen er zijn: premier Albanese van Australië, premier Ardern van Nieuw-Zeeland en premier Trudeau van Canada. Hetzelfde geldt voor vertegenwoordigers van de voormalige Britse koloniën zoals president Wickremesinghe van Sri Lanka, president Murmu van India en Sheikh Hasina, die al sinds 2009 premier van Bangladesh is. Bijzondere gasten zijn keizer Naruhito en keizerin Masako van Japan, voor wie het de eerste buitenlandse reis is sinds ze in functie zijn. Zij zijn dus ook nooit aanwezig geweest bij dergelijke ceremonies. Of de Chinese leider Xi Jinping is uitgenodigd is niet bekend. Hij bezoekt deze week Kazachstan en Oezbekistan en dat is de eerste keer sinds het uitbreken van de coronapandemie dat hij weer in het buitenland is. Van de Russische president Poetin is wel bekend dat hij geen uitnodiging heeft gekregen. Poetin maakt daarmee deel uit van een groep wereldleiders die uitdrukkelijk niet is uitgenodigd. Uit dictatoriaal geregeerde landen als Belarus en Myanmar is niemand welkom, ook niet op diplomatiek niveau. Ook vanuit Syrië, Venezuela en Afghanistan zal niemand aanwezig zijn, officieel omdat het Verenigd Koninkrijk met die landen geen volledige diplomatieke relaties heeft. Andere landen waarmee de westerse betrekkingen moeizaam zijn, zoals Iran, Noord-Korea en Nicaragua zijn uitgenodigd om hun ambassadeur te sturen.||https://nos.nl/collectie/13912/artikel/2444676-2000-gasten-verwacht-voor-uitvaart-koningin-elizabeth
2022-09-15||Politie waarschuwt voor 'gelblaster-challenge' van TikTok|| De politie waarschuwt voor de 'gelblaster-challenge' op TikTok. Deze trend daagt jongeren uit om op voorbijgangers te schieten met automatische speelgoedgeweren. Dat leidt in heel het land tot incidenten. Gelblasters zijn speelgoedgeweren die worden gevuld met gelballetjes. "De trend is dat mensen worden opgeroepen om andere mensen daarmee te beschieten. Dat zien we steeds meer gebeuren, met alle risico's van dien", vertelt digitaal wijkagent in Almere-Buiten Stefan Jansen aan Omroep Flevoland. Zo ging het in Lelystad onlangs nog mis toen een groep van 25 jongeren op elkaar schoot en daarbij een voorbijgangster raakte. Haar vriend ging vervolgens met een mes achter de jongeren aan. Ook in Almere ontstond er onlangs een vechtpartij, nadat een boa werd beschoten en de schutter door omstanders werd aangesproken. De speelgoedgeweren kunnen niet alleen verwondingen veroorzaken, ze kunnen ook de politie op het verkeerde been zetten. "Heel veel van die gelblasters lijken op echte vuurwapens", zegt Jansen. Als de politie een melding krijgt gaan zij daaropaf met het idee dat er een echt wapen gebruikt wordt: "Dat betekent dat wij ook onze vuurwapens trekken". In Rotterdam heeft de politie hierdoor al eens een waarschuwingsschot moeten lossen. Eerder deze zomer rukte ook de politie in Breda uit voor een melding van een schietpartij, net als in Haarlemmermeer, in Middelburg en in Utrecht. Het NOS Jeugdjournaal maakte eerder al een reportage over de rage: Gelblasters zijn niet illegaal omdat ze zijn gekeurd als speelgoed. Iedereen kan er een bestellen. Wel is het strafbaar om ermee de straat op te gaan. "Het bij je hebben van een op een vuurwapen lijkend voorwerp mag niet", legt de wijkagent uit. "Letsel toebrengen bij mensen is ook strafbaar." Vorige week gebeurde dat nog in Amsterdam. Daar raakte een gast van een gaybar gewond aan zijn oog toen homofobe jongeren het terras beschoten met een gelblaster. Het AD meldt daarover dat het nog maar de vraag is of het slachtoffer zijn zicht volledig terugkrijgt. Omdat het slachtoffer geen aangifte heeft gedaan, is de politie geen onderzoek gestart.||https://nos.nl/artikel/2444667-politie-waarschuwt-voor-gelblaster-challenge-van-tiktok
2022-09-15||Vrouw opgepakt in Zuid-Korea vanwege vondst lichaamsdelen in Nieuw-Zeeland|| Een 42-jarige vrouw is in Zuid-Korea gearresteerd vanwege haar mogelijke rol bij de dood van twee kinderen in Nieuw-Zeeland. Meerdere lichaamsdelen van de kinderen werden in augustus in koffers in Auckland aangetroffen. De vrouw is op verzoek van de Nieuw-Zeelandse politie aangehouden in de stad Ulsan en naar de hoofdstad Seoel gebracht. Ze werd geboren in Zuid-Korea en verhuisde later naar Nieuw-Zeeland, waar ze uiteindelijk de Nieuw-Zeelandse nationaliteit kreeg. In 2018 verhuisde ze terug naar het Aziatische land. De Zuid-Koreaanse politie wil niet zeggen of de vrouw de moeder is van de gevonden kinderen. Ze werd al geruime tijd gezocht, aangenomen wordt dat zij zich in het appartement in Ulsan had verstopt. Een rechter in Seoul bepaalt op een later moment of zij mag worden uitgeleverd aan Nieuw-Zeeland. De kans dat dat wordt toegestaan is groot. De lichaamsdelen van de kinderen werden gevonden door een gezin dat de inhoud van een opslagbox had gekocht. Daarbij zaten ook de koffers met daarin menselijke resten. Volgens de politie waren de kinderen tussen de vijf en tien jaar oud en waren ze al enkele jaren dood. De koffers lagen al ten minste drie of vier jaar in de opslag. De familie ontdekte de lichaamsdelen pas toen de koffers thuis werden geopend, omdat voorafgaand aan de koop de inhoud niet mocht worden bekeken. Ze hebben verder niets met de dood van de kinderen te maken.||https://nos.nl/artikel/2444665-vrouw-opgepakt-in-zuid-korea-vanwege-vondst-lichaamsdelen-in-nieuw-zeeland
2022-09-15||Monumentale boom in Eindhoven gered na brand dankzij nieuwe techniek|| Een monumentale boom in Eindhoven, die eind juli door brand flinke schade opliep, kan gered worden dankzij een bijzondere Amerikaanse techniek. Sterke scheuten die rondom de boom uit de grond zijn gekomen, gaan de verkoolde stam in de toekomst ondersteunen. Ton Stokwielder van Stichting de Wereldboom presenteerde gisteren de veelbelovende resultaten. "Op drie plekken rondom de stam van de boom zijn er dertig krachtige scheuten uit de grond gekomen", vertelt hij. Een scheut is een stengel met daaraan bladeren, een soort babyboompje. De stam en een gedeelte van de schors van de 262 jaar oude plataan raakten zwaar beschadigd door een brand in natuurgebied Het Wasven. Drie tieners werden enkele dagen later aangehouden op verdenking van brandstichting. De scheuten gaan ervoor zorgen dat de boom het overleeft. "We gebruiken ze om een vlechtwerk rondom de stam te maken. Uiteindelijk is het idee dat deze scheuten de oude stam gaan ondersteunen. Over dertig jaar gaat de stam namelijk rotten. Dan zouden die scheuten de stam moeten dragen." In California werd de techniek eerder al eens toegepast. Stokwielder ziet de boom in de VS dan ook als een "mentorboom" die laat zien hoe het moet. Het gaat nog wel even duren voor ze kunnen beginnen met het vlechten, merkt hij op. "We willen hem eerst even flink boosten. Over een jaar zullen we de boom al een beetje sturen, maar het echte vlechten zal nog twee tot vijf jaar duren", zegt hij tegen Omroep Brabant. De boom, een plataan, staat bekend onder de naam de Gevlekte Zuiderling en is een van de oudste bomen van Nederland. De woudreus had voor veel bomenliefhebbers en omwonenden een bijzondere betekenis, als plek om te trouwen en rouwen. Buurtbewoners zamelden 11.000 euro in om de boom te redden.||https://nos.nl/artikel/2444661-monumentale-boom-in-eindhoven-gered-na-brand-dankzij-nieuwe-techniek
2022-09-15||Vluchtelingenwerk in kort geding: 'Staat en COA talmen al een jaar'|| Er is een "rechterlijke stok achter de deur" nodig om de asielcrisis te bedwingen. Dat zei Vluchtelingenwerk vandaag in het kort geding dat de organisatie had aangespannen tegen de Nederlandse Staat en asielopvangorganisatie COA. Volgens Vluchtelingenwerk wordt er "nu al een jaar getalmd" en moet de rechter ingrijpen om het kabinet aan de wettelijke richtlijnen te houden. Met de rechtsgang wil de vluchtelingenorganisatie een "menswaardige" opvang van asielzoekers afdwingen die voldoet aan internationale normen. Vluchtelingenwerk eist onder meer dat asielzoekers in opvanglocaties voor 1 oktober een afsluitbare slaapkamer hebben en vrije toegang tot sanitaire voorzieningen. Ook wil Vluchtelingenwerk dat de Staat en het COA alle asielzoekers in Nederland gelijk behandelen. Volgens de organisatie is bijvoorbeeld de kwaliteit van de opvangplekken voor Oekraïners nu hoger dan die voor andere vluchtelingen. Tijdens het kort geding pleitte Vluchtelingenwerk er ook voor om per direct te stoppen met de opvang van kwetsbare asielzoekers in de noodopvang. Volgens de landsadvocaat is dat echter geen optie, omdat zo'n maatregel ertoe kan leiden dat die groep mensen helemaal niet wordt opgevangen. De rechtbank doet uiterlijk op 6 oktober uitspraak in het kort geding, dat volgt op maandenlange problemen in met name het aanmeldcentrum in Ter Apel. Eerder maakte NOS op 3 deze video over de situatie daar: Nadat Vluchtelingenwerk de rechtsgang begin augustus had aangekondigd, is het kabinet met een plan gekomen om de asielcrisis te bedwingen. Zo is inmiddels een nieuwe tijdelijke opvanglocatie geopend in Zoutkamp, waar asielzoekers hun procedure in Ter Apel kunnen afwachten. Op andere plekken in het land zijn extra noodopvanglocaties opgetuigd. Volgens Vluchtelingenwerk zijn deze maatregelen weliswaar een stap in de goede richting, maar bieden ze geen permanente oplossing voor de opvangproblemen. "Het akkoord geeft geen garantie dat de crisis wordt opgelost op een manier die voldoet aan de wettelijke normen", zei de verdediging van de vluchtelingenorganisatie vandaag in de rechtbank. "Het is nog volstrekt onduidelijk wanneer we weer asielopvang hebben die aan die eisen voldoet." Volgens Vluchtelingenwerk moet het kabinet veel sneller handelen. De organisatie noemt in dit verband de wet waar staatssecretaris Van der Burg aan werkt, die gemeenten medeverantwoordelijk moet maken voor het leveren van opvanglocaties voor asielzoekers. Van der Burg wil dat die wet op 1 januari 2023 ingaat, maar volgens Vluchtelingenwerk kan dat veel sneller. "In de coronasituatie kon zoiets binnen enkele dagen", aldus de organisatie in de rechtbank. Volgens Vluchtelingenwerk is er voldoende leegstand in Nederland om op korte termijn tienduizenden opvangplekken te realiseren in gemeenten. De landsadvocaat zei tijdens het kort geding dat de overheid asielzoekers op dit moment niet de opvang kan bieden die ze zou moeten bieden. De staatssecretaris heeft de situatie al meerdere keren "schrijnend" genoemd, legde ze uit. Maar volgens de advocaat is er geen "kaarsrechte weg" naar een oplossing op de korte termijn. Bovendien zijn er de afgelopen weken al meerdere maatregelen getroffen, benadrukte ze. Zo zijn er twee cruiseschepen onderweg naar Nederland met ruimte voor zeker duizend asielzoekers. Volgens de advocaat van de Nederlandse Staat is verder hard gewerkt aan het creëren van voldoende slaapplekken, hoewel dat op sommige plekken gepaard ging met "opstartproblemen", zoals weinig sanitair en eenzijdige maaltijden. Maar inmiddels is de situatie in de crisisnoodopvang "iets aangenamer", zei ze. De advocaat zei dat de kwaliteit van de asielopvang weliswaar "niet overal op het gewenste niveau", maar over het algemeen "dik in orde" is. Voor de Staat heeft het prioriteit om mensen een dak boven het hoofd te bieden, en pas daarna te kijken naar het verbeteren van de eventuele onaangename situatie in de opvang. De door Vluchtelingenwerk opgeworpen vergelijking met de coronaspoedwet gaat niet op, vindt de landsadvocaat. "Die betrof verboden voor iedereen die betrekkelijk eenvoudig in de wet konden worden opgenomen." De wet waaraan nu wordt gewerkt, betreft een stelselwijziging, zegt ze. "Dat heeft heel wat voeten in aarde." Om die reden kan het kabinet ook geen einddatum noemen waarop de problemen zijn opgelost, wat Vluchtelingenwerk graag wil. "De Staat en het COA zijn afhankelijk van derden, zoals de gemeenten op wiens grondgebied de locaties moeten worden gerealiseerd." Het stellen van een termijn zou wat dat betreft alleen maar "valse hoop" geven, aldus de Staat. Ook het op korte termijn inzetten van leegstaande panden is niet zo eenvoudig als Vluchtelingenwerk denkt, stelde de landsadvocaat, onder meer omdat die gebouwen eerst "gereed en veilig" moeten zijn. "Leegstand betekent niet dat je er morgen meteen mensen in kan opvangen", zo vatte de advocaat samen.||https://nos.nl/artikel/2444660-vluchtelingenwerk-in-kort-geding-staat-en-coa-talmen-al-een-jaar
2022-09-15||Shell-topman Van Beurden vertrekt, Canadees Sawan opvolger|| Topman Ben van Beurden vertrekt eind dit jaar bij Shell. Hij wordt per 1 januari opgevolgd door de Canadees Wael Sawan, al 25 jaar in dienst bij het Britse olie- en gasbedrijf en het huidige hoofd van de vloeibare gasdivisie en hernieuwbare energietak. Er werd al maanden gezinspeeld op het vertrek van Van Beurden en ook de naam van zijn opvolger Sawan (48 jaar) zong rond. De 64-jarige Van Beurden is een van de langst zittende ceo's van Shell. Hij werkt sinds 1983 bij het concern en werd er in 2014 bestuursvoorzitter. Onder zijn leiding ging Shell zich naast olie ook bezighouden met vloeibaar gas, middels de aankoop van het Britse gasbedrijf BG voor 45 miljard euro. Shell formuleerde ook klimaatplannen om de uitstoot van CO2 aan te pakken. In 2021 oordeelde de rechter in Den Haag dat Shell wereldwijd de verantwoordelijkheid heeft om de uitstoot van CO2 sneller terug te dringen. Het bedrijf verloor de zaak van onder meer Milieudefensie. Tijdens de coronacrisis in 2020 werd Shell hard geraakt door de wegvallende vraag naar olie en gas en de instortende olieprijs. Het bedrijf leed een miljardenverlies, bijna 22 miljard dollar, en was gedwongen om voor het eerst in zijn geschiedenis het dividend te verlagen, een hele pijnlijke beslissing voor het concern. Onder Van Beurden werd Shell in 2021 een volledig Brits bedrijf en verhuisde het hoofdkantoor naar het Verenigd Koninkrijk. Het bedrijf had door de Brits-Nederlandse nationaliteit een complexe bestuursstructuur met twee soorten aandelen en wilde vereenvoudiging. Onenigheid over de Nederlandse dividendbelasting gaf de doorslag voor de keuze voor het Verenigd Koninkrijk. Als gevolg van de Russische inval in Oekraïne trok Shell zich ook volledig terug uit Rusland en deed de grote gasbelangen van de hand. Shell was decennialang een grote investeerder in de Russische gasindustrie. Van Beurden laat Shell straks achter zich tegen ongeveer dezelfde beurskoers als bij zijn aantreden, met onderweg stevige pieken en diepe dalen.||https://nos.nl/artikel/2444659-shell-topman-van-beurden-vertrekt-canadees-sawan-opvolger
2022-09-15||Wachttijd om afscheid te nemen van koningin Elizabeth loopt op|| In Londen wordt het steeds drukker bij Westminster Hall, de plek waar de overleden koningin Elizabeth ligt opgebaard. De wachtrij strekt zich nu uit over een lengte van 5,5 kilometer, van Westminster tot de Tower Bridge. Mensen worden gewaarschuwd dat ze mogelijk de hele nacht moeten wachten als ze nu nog aansluiten, met weinig mogelijkheden om te zitten of rusten, omdat de rij aldoor verschuift. Westminster Hall is tot maandagochtend vroeg 24 uur per etmaal geopend. Velen staan een moment stil en buigen hun hoofd als ze de kist passeren, sommigen huilen. "Het was een zeer emotionele ervaring", zegt Rita Byford uit Londen tegen persbureau AP. "Het was bijna surrealistisch. We hebben iets van zes of zeven uur gewacht, en het was zo snel voorbij. Maar binnen was het heel bijzonder. Het was heel rustig en je kon niet anders dan emotioneel worden. We hebben allemaal een bijzondere band met haar. Het is alsof we onze grootmoeder zijn verloren. Ze is deel van onze identiteit." Mensen vertellen waarom ze al midden in de nacht in de rij gingen staan: De kist staat op een met purperen doek bedekt platform, de katafalk. Op de kist is de koninklijke standaard gedrapeerd en daarbovenop ligt de keizerskroon die Elizabeth droeg bij haar kroning in 1953, naast een bloemenkrans. "Ik kreeg een brok in mijn keel", bekent de 72-jarige Kenneth Taylor uit Reading, die samen met een buurman de vorige nacht in een tent heeft doorgebracht om er zeker van te zijn dat hij afscheid kon nemen. "We zijn een bijzonder mens verloren. Ze heeft dit land zo standvastig en onwankelbaar gediend. Ze was wat ik de koningin der koninginnen zou willen noemen." De erewacht is in handen van vier leden van de Coldstream Guards, de mannen met de karakteristieke zwarte helmen van berenbont die met gebogen hoofd bij de vier hoeken van de kist staan. Ook staan er 'Beefeaters,' de wachters die normaal gesproken posten bij de Tower of London. Aan het eind van de avond viel een van de wachters flauw. De man wiebelde kort en viel vervolgens voorover op de stenen vloer. Hoewel hulpverleners die met een brancard toesnelden niet nodig waren, werd hij even later toch weggevoerd voor controle. Het is onduidelijk of hij verwondingen heeft opgelopen door zijn val. De BBC legt na de val de livestream van het afscheid kort stil: "Heel emotioneel. Prachtig. Vredig. De kroon glinsterde. De koningin is mijn rolmodel en ze maakte ons trots. Het is een voorrecht om hierlangs te mogen lopen", vat Sarah Richards uit Lancashire samen. Het publiek kan nog tot maandagochtend vroeg afscheid nemen van Elizabeth. Naar verwachting zullen al met al zo'n 750.000 mensen van de gelegenheid gebruik maken. Maandag krijgt de koningin een staatsbegrafenis. Het wordt een grootse ceremonie in aanwezigheid van tal van wereldleiders, waardoor een ongekende beveiligingsoperatie nodig is. Uiteindelijk wordt de overleden monarch bijgezet in de St. George's Chapel in Windsor.||https://nos.nl/collectie/13912/artikel/2444658-wachttijd-om-afscheid-te-nemen-van-koningin-elizabeth-loopt-op
2022-09-15||Oprichter geeft kledingmerk Patagonia weg om klimaatverandering te bestrijden|| De oprichter van het kledingmerk Patagonia en zijn familie hebben het bedrijf weggegeven zodat alle toekomstige winst naar de strijd tegen klimaatverandering kan gaan. Het eigenaarschap van het bedrijf, dat naar schatting zo'n 3 miljard euro waard is, wordt voor een klein deel ondergebracht in een zogenoemde beheerfonds en voor een ander deel in een non-profitorganisatie. Op deze manier kan alle winst ten goede komen aan de strijd tegen klimaatverandering, zegt oprichter Yvon Chouinard. Het bedrijf maakt naar schatting zo'n 100 miljoen euro per jaar winst. "Ik wist niet wat ik met het bedrijf moest doen, omdat ik nooit een bedrijf wilde hebben", zegt de eigenaar in een interview met The New York Times. "Ik heb nooit een zakenman willen worden. Als ik nu zou sterven, blijft het bedrijf het juiste doen en hoef ik daar niet betrokken bij te zijn." Volgens de bank die de familie hielp is er geen enkele sprake van dat de familie van deze constructie profiteert. Uit de transactie kan geen belastingvoordeel gehaald worden en voor de overdracht aan de trust moet de familie 17,5 miljoen euro belasting betalen. Patagonia werd in 1973 opgericht door fervent bergbekimmer Chouinard, die ondanks de groeiende waarde van het merk een relatief bescheiden leven bleef leiden. Hij draagt meestal oude kleren, rijdt rond in een oude auto en heeft geen mobiele telefoon of computer. De kinderen van de oprichter blijven in dienst van Patagonia, maar de familie ontvangt in de toekomst geen winst van het bedrijf meer.||https://nos.nl/artikel/2444656-oprichter-geeft-kledingmerk-patagonia-weg-om-klimaatverandering-te-bestrijden
2022-09-15||Russische raketten treffen stuwdam in geboortestad van Zelensky|| In de stad Kryvy Rih in het zuiden van Oekraïne is een stuwdam getroffen door acht Russische kruisraketten. Het pompstation is beschadigd en door gaten die zijn ontstaan stroomt 100 kubieke meter water per seconde in de achterliggende rivier. Het water stijgt daar gevaarlijk snel, zeggen de autoriteiten. Inwoners van 22 straten in Kryvy Rih kregen het advies te vertrekken. Volgens Oekraïne wilde Rusland wraak nemen voor de recente Oekraïense successen in de regio Charkov. Kryvy Rih telt 600.000 inwoners en is de geboortestad van de Oekraïense president Zelensky. De president noemt Rusland een "terroristische staat". De dam heeft volgens hem geen enkele militaire waarde. "Jullie zijn zwakkelingen die tegen burgers vechten", zei hij. "Schoften die na de vlucht van het slagveld van een afstand kwaad willen aanrichten."||https://nos.nl/artikel/2444655-russische-raketten-treffen-stuwdam-in-geboortestad-van-zelensky
2022-09-15||Betalingen van medische industrie aan artsen slecht vindbaar|| Door Siebe Sietsma, Anna Pruis en Sjoerd Mouissie (onderzoeksredactie NOS en Nieuwsuur) Betalingen uit de medische industrie aan artsen zijn vaak onvindbaar en worden niet volgens de regels opgegeven. Het online register waarin die betalingen moeten worden gemeld, is niet compleet en kampt met gebreken. Dat blijkt uit gezamenlijk onderzoek van NOS en Nieuwsuur. Minister Kuipers van Volksgezondheid meldde de Tweede Kamer begin dit jaar juist dat het Transparantieregister en zelfregulering van artsen, ziekenhuizen en de medische industrie goed zou werken. Het zogeheten Transparantieregister Zorg werd in 2012 opgericht om helderheid te scheppen over de commerciële belangen tussen farmaceutische bedrijven en artsen. In 2015 sloten ook de leveranciers van medische hulpmiddelen zich aan bij het register. Patiënten zouden via het register makkelijk moeten kunnen checken of hun dokter bijvoorbeeld betalingen ontvangt van een farmaceut. Maar dat lukt niet altijd. Een voorbeeld: een cardioloog van het Rotterdamse Erasmus MC krijgt bijna 70.000 euro uitbetaald voor adviesklussen voor Biotronik, leverancier van medische hulpmiddelen. Dat bedrijf levert ook apparatuur aan het ziekenhuis. Om mogelijke beïnvloeding door Biotronik zichtbaar te maken, zou de betaling op de naam van de arts vermeld moeten worden in het Transparantieregister Zorg. Maar dat is niet het geval: de betalingen zijn door Biotronik op naam van zijn privébedrijf gezet. Doordat de buitenwereld dat bedrijf niet kent, zijn de betalingen praktisch onvindbaar. De arts en het ziekenhuis erkennen dat de betalingen niet altijd volgens de regels vermeld zijn maar benadrukken dat er geen sprake is van belangenverstrengeling. Biotronik reageert niet op telefoontjes, berichten via LinkedIn en een aangetekende brief. De onderzoeksredactie van NOS en Nieuwsuur vond honderden betalingen aan bedrijven van individuele artsen die zo onvindbaar zijn. In totaal gaat het om 14 miljoen euro in drie jaar tijd. Het register vertoont ook allerlei technische gebreken. Zo zijn er vaak foutmeldingen en kan er niet naar betalingen gezocht worden. Daarnaast ontbraken maandenlang alle betalingen uit het kalenderjaar 2018, waardoor het leek alsof sommige artsen in dat jaar geen geld kregen. Stichting Transparantieregister Zorg zegt in een reactie nader onderzoek te doen naar de technische tekortkomingen in het register. Verder zegt de organisatie niet te kunnen beoordelen of er inderdaad betalingen ten onrechte niet in het register zijn vermeld. Daarvoor zouden onderliggende contracten nodig zijn. Die contracten zijn niet beschikbaar, onder meer omdat daar vaak geheimhoudingsclausules in staan.||https://nos.nl/collectie/13913/artikel/2444651-betalingen-van-medische-industrie-aan-artsen-slecht-vindbaar
2022-09-15||Wekdienst 15/9: Kort geding Vluchtelingenwerk tegen COA en Rijk • Xi ontmoet Poetin|| Goedemorgen! Vandaag dient een kort geding van Vluchtelingenwerk tegen het COA en het Rijk, en de Chinese president Xi Jinping en de Russische president Vladimir Poetin treffen elkaar in Oezbekistan.    We beginnen met het weer: Het wordt grotendeels bewolkt, de zon komt soms door en met name in het noorden en de kustprovincies kunnen een paar buien vallen. Het wordt 19 graden bij een matige noordwestenwind. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Nederland krijgt de komende jaren 413 miljoen euro uit het Europees Sociaal Fonds (ESF) om mensen met een kwetsbare arbeidspositie te ondersteunen en armoede tegen te gaan. Het programma dat Nederland hiervoor heeft, is goedgekeurd door de Europese Commissie. Voor het eerst maakt het kabinet ook Europees geld beschikbaar voor voedselhulp. Door het overlijden van Queen Elizabeth II doen Nederlandse bloemenkwekers goede zaken. Ze draaien flink meer omzet omdat de vraag naar bloemen is toegenomen. "Er gaan er best veel naar Engeland, en de prijzen zijn ongeveer 30 procent hoger dan normaal", zegt een bloementeler. Fijne donderdag! ||https://nos.nl/artikel/2444647-wekdienst-15-9-kort-geding-vluchtelingenwerk-tegen-coa-en-rijk-xi-ontmoet-poetin
2022-09-15||'Rwanda bedreigt vluchtelingen in Nederland'|| Politieke vluchtelingen uit Rwanda zeggen dat ze in ons land door de Rwandese geheime dienst worden geïntimideerd en bedreigd. Dat meldt het onderzoeksprogramma Zembla in een uitzending die vanavond te zien is op NPO2. Vluchtelingen zeggen op straat te worden gevolgd of anonieme telefoontjes te ontvangen. Uit het onderzoek van Zembla blijkt dat in minstens drie gevallen aangifte is gedaan bij de politie. Een van deze zaken betrof een serieuze aanwijzing voor een aanslag op een Rwandese oppositieleider in Nederland. De Nationaal Coördinator Terrorismebestrijding en Veiligheid (NCTV) zegt slechts één melding te hebben gekregen die gerelateerd is aan Rwandese inmenging in Nederland. Volgens de NCTV vormt Rwanda geen acute en pregnante dreiging. Sommige buitenlandse veiligheidsdiensten beschouwen de Rwandese activiteiten in Europa wel als een ernstige bedreiging van de nationale veiligheid. In België bijvoorbeeld staat Rwanda bekend als een land dat, net als bijvoorbeeld Rusland en Iran, tegenstanders in de gaten houdt en soms probeert te liquideren. Ook mensenrechtenorganisaties wijzen erop dat Rwanda in landen als Zuid-Afrika, Groot-Brittannië en België opposanten en critici bespioneert, intimideert en soms probeert te vermoorden. In minstens één geval waren er de afgelopen 15 jaar aanwijzingen dat het Rwandese regime een tegenstander in Nederland om het leven wilde brengen. Het gaat om oppositiepolitica Victoire Ingabire. Haar dochter Raissa Ujezena zegt tegen Zembla dat de familie in 2008 een tip kreeg, "afkomstig van iemand binnen de Rwandese ambassade in Den Haag", dat het regime Ingabire wilde doden. Victoire Ingabire keerde na zestien jaar in Nederland in 2010 terug naar Rwanda om zich verkiesbaar te stellen voor het presidentschap. Daar werd ze opgepakt en veroordeeld tot een lange gevangenisstraf, omdat ze volgens het regime de genocide van 1994 had ontkend. Inmiddels heeft ze gratie gekregen maar mag ze het land niet verlaten. Een Rwandese vluchteling zegt in 2020 te zijn gevolgd en geobserveerd door Rwandees overheidspersoneel. Een Vlaamse tv-journalist vertelt aan Zembla te zijn bedreigd toen de Rwandese president Kagame in 2015 in Nederland op bezoek was. Bij dat bezoek werden ook demonstranten naar eigen zeggen belaagd door beveiligers van de president, mishandeld en van hun telefoons beroofd. In een reactie aan Zembla verwerpt de Rwandese ambassade in Den Haag de beschuldigingen over bedreigingen en intimidatie. De politie zegt geen informatie te kunnen geven over de verschillende aangiftes omwille van privacy.||https://nos.nl/artikel/2444644-rwanda-bedreigt-vluchtelingen-in-nederland
2022-09-15||Ruim 400 miljoen voor ondersteuning kwetsbaren op arbeidsmarkt en voedselhulp|| Nederland krijgt de komende jaren 413 miljoen euro uit het Europees Sociaal Fonds (ESF) om mensen met een kwetsbare arbeidspositie te ondersteunen en armoede tegen te gaan. Het programma dat Nederland hiervoor heeft, is goedgekeurd door de Europese Commissie. Voor het eerst maakt het kabinet ook Europees geld beschikbaar voor voedselhulp. Het fonds kan worden gebruikt om werkenden bij te scholen en mensen met een uitkering aan een baan te helpen. Van de 413 miljoen euro, gaat er 270 miljoen naar gemeenten en sectorfondsen, die verantwoordelijk zijn voor bijscholing en begeleiding naar ander werk. "We helpen werkgevers met het vervullen van hun vacatures. Ook zorgen we voor voldoende voedselaanbod voor mensen die het moeilijk hebben en helpen we kinderen die opgroeien in armoede", aldus minister Schouten voor Armoedebeleid, Participatie en Pensioenen. "Zeker in deze tijd, waarin een toenemend aantal mensen in de knel komt door de stijgende prijzen, zijn deze middelen erg welkom." Voor het eerst wordt nu dus ook Europees geld vrijgemaakt voor voedselhulp en het tegengaan van kinderarmoede. Het gaat om een bedrag van bijna 16 miljoen euro, dat naar verwachting vanaf begin volgend jaar voor voedselhulp kan worden ingezet. Dat geld kan ook gaan naar bijvoorbeeld schoolspullen voor kinderen, menstruatieproducten en andere toiletartikelen. De middelen uit het ESF zijn bedoeld voor de periode tot en met 2027. Organisaties zonder winstoogmerk kunnen vanaf komende maand subsidieaanvragen indienen.||https://nos.nl/artikel/2444643-ruim-400-miljoen-voor-ondersteuning-kwetsbaren-op-arbeidsmarkt-en-voedselhulp
2022-09-15||KNVB steunt oproep voor compensatie arbeidsmigranten Qatar|| De KNVB heeft via een Europese werkgroep wereldvoetbalbond FIFA gewezen op de noodzaak van compensatie en betere juridische ondersteuning voor arbeidsmigranten in Qatar. Daar wordt in november en december het WK voetbal gehouden. De FIFA had na een bezoek van de werkgroep van de UEFA aan Qatar in juni van dit jaar toegezegd te reageren, maar dat is nog niet gebeurd, meldt de KNVB. Daarop heeft de werkgroep, waarin de KNVB een van de voortrekkers is, een brief gestuurd naar de wereldvoetbalbond waarin die zo snel mogelijk duidelijkheid vraagt. De KNVB reageert op de opiniepeiling die mensenrechtenorganisatie Amnesty International in Nederland en veertien andere landen heeft laten uitvoeren. Daarin zegt ruim twee derde van de ondervraagden dat de KNVB zich publiekelijk moet uitspreken over de mensenrechtenkwesties die samenhangen met het WK in Qatar, waaronder compensatie voor arbeidsmigranten. Bij werkzaamheden in aanloop naar het WK voetbal zouden duizenden arbeidsmigranten om het leven zijn gekomen, meldde The Guardian vorig jaar. Ook moesten buitenlandse arbeiders zichzelf vaak diep in de schulden steken om in Qatar te mogen werken. De voetbalbond wijst erop dat het zich al bij de toewijzing van het WK in 2010 heeft uitgesproken en geen voorstander was van Qatar als gastland. "Over de mensenrechtensituatie hebben wij ons veelvuldig uitgesproken, zowel in interviews in de pers, als toen we de petitie in ontvangst namen van #CancelQatar", meldt de bond. De KNVB zegt zich in te spannen om de situatie van de arbeidsmigranten in Qatar te verbeteren door die ter sprake te brengen bij het organisatiecomité van het WK, FIFA, de ambassade en autoriteiten in Qatar en de internationale vakbonden. De bond steunt het pleidooi van Amnesty voor compensatie van de arbeidsmigranten. "Ook wij vinden dat de slachtoffers of nabestaanden moeten worden gecompenseerd, waarbij een rol is weggelegd voor werkgevers, de overheid in Qatar, het organisatiecomité en FIFA."||https://nos.nl/collectie/13873/artikel/2444641-knvb-steunt-oproep-voor-compensatie-arbeidsmigranten-qatar
2022-09-15||CBS: studieschuld (oud-)studenten blijft toenemen|| De studieschuld die (oud-)studenten hebben bij de overheid blijft toenemen, meldt het Centraal Bureau voor de Statistiek (CBS). Sinds de invoering van het leenstelsel in 2015 is de gemiddelde studieschuld met 3500 euro per (oud-)student toegenomen tot bijna 16.000 euro begin dit jaar. De totale studieschuld van alle (oud-)studenten bij elkaar opgeteld is sinds 2015 verdubbeld. Begin dit jaar had deze groep gezamenlijk 25,7 miljard euro schuld. Begin 2022 hadden 1,6 miljoen mensen een studieschuld. Na een stijging in de afgelopen jaren is het aantal ten opzichte van 2021 gelijk gebleven. Het aantal mensen met een studieschuld van meer dan 30.000 euro is fors toegenomen sinds 2015, van 120.000 tot bijna 300.000 mensen. Ruim 100.000 van hen hadden dit jaar een schuld van meer dan 50.000 euro. 1400 mensen stonden meer dan een ton in het rood. "In eerdere jaren was dat beduidend minder", aldus het CBS. Het leenstelsel verving in 2015 de basisbeurs, een toelage per maand die studenten onder voorwaarden niet hoeven terug te betalen. Het kabinet besloot dit jaar om de basisbeurs terug in te voeren, vanaf het studiejaar 2023/2024, om de financiële drempel om te studeren lager te maken.||https://nos.nl/artikel/2444640-cbs-studieschuld-oud-studenten-blijft-toenemen
2022-09-15||Oekraïense president Zelensky betrokken bij verkeersongeluk|| De Oekraïense president Volodymyr Zelensky is lichtgewond geraakt bij een verkeersongeluk in Kiev. Dat meldt een woordvoerder van de president op Facebook. Volgens de woordvoerder, Serhi Nykyforov, botste Zelensky's auto op een privévoertuig. "De president is onderzocht door een arts en er zijn geen ernstige verwondingen gevonden", zei Nykyforov. Hij voegde eraan toe dat het incident zal worden onderzocht. Medisch personeel dat Zelensky begeleidde gaf de bestuurder van het privévoertuig eerste hulp. Hij werd weggebracht met een ambulance. Enkele minuten na het ongeluk werd de dagelijkse toespraak van de president online gezet. Eerder vandaag bracht Zelenski nog een verrassingsbezoek aan de stad Izjoem, die afgelopen weekend door de Oekraïense strijdkrachten werd heroverd.||https://nos.nl/artikel/2444639-oekraiense-president-zelensky-betrokken-bij-verkeersongeluk
2022-09-15||Jury verklaart R. Kelly schuldig in nieuwe misbruikzaak|| Een jury in de rechtszaak tegen R. Kelly in Chicago heeft de zanger schuldig bevonden aan verschillende kinderporno-aanklachten. Hij werd vrijgesproken van het belemmeren van de rechtsgang. Robert Sylvester Kelly (55) wordt al sinds de jaren 90 beschuldigd van (kinder)misbruik en zit sinds 2019 vast. In juni werd hij in New York al veroordeeld voor het leiden van een organisatie die als doel had vrouwen en minderjarige meisjes te misbruiken. Hij kreeg daarvoor 30 jaar celstraf opgelegd. De nieuwe straf die de federale rechter in de zaak in Chicago na het oordeel van de jury zal opleggen komt daar bovenop. In Chicago stond Kelly terecht voor 13 vergrijpen waaronder het produceren van kinderporno, het verleiden van minderjarigen tot seks en het belemmeren van de rechtsgang in een eerdere rechtszaak in 2008. Aan zes van die aanklachten is hij nu schuldig bevonden. In de zaak stond een video centraal waarin Kelly een 14-jarig meisje misbruikt. Bij een eerdere rechtszaak in 2008 wilde het slachtoffer niet getuigen en Kelly werd toen vrijgesproken, Ze is inmiddels 37 jaar oud en wilde nu wel een getuigenis afleggen. Ze bevestigde dat ze het meisje in de video was. Ze vertelde dat de verdachte haar honderden keren had misbruikt voordat ze 18 jaar was. De jury had 11 uur nodig om tot een oordeel te komen. Daarvoor had aanklager Jeannice Appenteng de juryleden herinnerd aan de meisjes en vrouwen die Kelly van misbruik beschuldigen. "Als jullie in de stilte van de jurykamer zitten, bekijk dan het bewijs in het licht van wie hier centraal staan. Kelly's slachtoffers", zei de aanklager. Appenteng stelde dat toen Kelly's faam als R&B-artiest een hoogtepunt bereikte midden jaren 90, zijn getrouwen zich steeds meer gingen focussen op Kelly's wensen. "En, dames en heren, wat R. Kelly wilde was seks hebben met jonge meisjes." Kelly scoorde in de jaren 90 grote hits zoals I believe I can fly. Hij verkocht miljoenen albums, zelfs nadat de geruchten over misbruik begonnen te circuleren. De rechter in New York zal later de strafmaat bepalen voor de nieuwe vergrijpen waar Kelly nu schuldig aan is bevonden.||https://nos.nl/artikel/2444638-jury-verklaart-r-kelly-schuldig-in-nieuwe-misbruikzaak
2022-09-15||Mascotte wint rechtszaak van sc Heerenveen: 'Alleen verliezers in deze zaak'|| Hendrik Pasveer (52) bemant al jaren het pak van sc Heerenveen-mascotte Heero, maar werd na een conflict met de clubleiding op non-actief gesteld. Hij sleepte de club voor de rechter en won woensdag de rechtszaak. Pasveer mag daarom binnenkort gewoon weer aan de slag in het Abe Lenstra Stadion. Sinds februari 2021 ligt de 52-jarige Pasveer in de clinch met Heerenveen. Hij is er al 26 jaar werkzaam: als vrijwilliger, als huisschilder en sinds 2000 dus ook als de mascotte Heero, een blonde en immer lachende Viking. De bron van de ruzie lag volgens hemzelf bij de handhaving van het coronabeleid van de Friese club. "Het ontstond met die hele coronasituatie", blikt Pasveer terug in Langs de Lijn En Omsteken. "Ik ben niet gevaccineerd en werd de toegang tot het stadion ontzegd, maar een van de directeuren liet zijn vriendjes die ook geen QR-code had wél gewoon binnen." Dat stuitte Pasveer tegen de borst. Hij kwam erover in conflict. "Ik laat niet over me heen fietsen. Iedereen moet zich aan de regels houden." Uiteindelijk beëindigde Heerenveen het dienstverband van Pasveer. Volgens de clubleiding was er een onwerkbare situatie ontstaan en had Pasveer mensen binnen de club bedreigd. Pasveer zelf - 'een Fries met een harde kop' - was gekrenkt en liet het er niet bij zitten. "Je voelt je als een crimineel aan de kant gezet. Er werden dingen die ik had geroepen uit zijn verband gerukt om mij te lozen." Een gang naar de rechter volgde. Die vond dat Pasveer gelijk had. Heerenveen heeft vier weken de tijd om te bedenken hoe ze hem weer een plek in de organisatie bieden, vertelt Pasveer. Anders volgt per gemiste werkdag een dwangsom. Even voelde hij na de uitspraak euforie, maar uiteindelijk doet de situatie Pasveer vooral pijn. "Nu krijg je wat erkenning, maar er zijn eigenlijk alleen verliezers in deze zaak. Het had naar mijn mening met een paar koppen koffie opgelost kunnen worden." Dat Pasveer zo baalt van de hele kwestie, komt ook door het feit dat zijn zoon dicht bij een doorbraak in het eerste elftal van Heerenveen is. "Mijn droom was om samen met hem het veld in het Abe Lenstra op te komen. En dan word je er zo uitgezet." Of die wens van Pasveer ooit nog vervuld wordt, is ongewis. Heerenveen accepteerde de uitspraak van de rechter, maar liet nog in het midden of Pasveer weer als mascotte mag gaan fungeren. Voor nu is hij vooral blij dat hij de rechtszaak heeft gewonnen. Ondanks alles keert Pasveer binnenkort terug bij Heerenveen, misschien zelfs als Heero. "Maar zin moet ik even maken."||https://nos.nl/artikel/2444637-mascotte-wint-rechtszaak-van-sc-heerenveen-alleen-verliezers-in-deze-zaak
