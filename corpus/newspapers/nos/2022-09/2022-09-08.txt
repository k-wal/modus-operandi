2022-09-08||'Ongemakkelijke' Charles na 73 jaar eindelijk koning || Prins Charles heeft zich een leven lang voorbereid op de Kroon. Vandaag, 73 jaar oud, is hij dan eindelijk koning geworden. Nooit eerder kwam een Britse monarch op zo'n hoge leeftijd op de troon. Hij staat voor de lastige taak een geliefd nationaal symbool te worden, want tot nu toe is hij bij lange na niet zo populair en onomstreden als zijn moeder. In het VK wordt wel gezegd dat hij net zo grijs is als zijn kleding en zijn haar. Charles is de veertigste Britse monarch in meer dan 900 jaar die in Westminster Abbey zal worden gekroond; de eerste was Willem de Veroveraar in 1066. Wanneer de kroning zal plaatsvinden is nog onbekend. Vanwege de uitgebreide voorbereiding die dat vergt, zal het nog maanden duren. Zijn moeder Elizabeth werd koningin in februari 1952, maar werd pas 16 maanden later gekroond. De nieuwe koning zal de geschiedenis ingaan als Charles de Derde. De keuze voor die naam was zijn eerste besluit als koning. Hij kon kiezen uit zijn vier geboortenamen: Charles Philip Arthur George. Hij werd op 14 november 1948 geboren in Buckingham Palace, toen zijn moeder nog prinses was. Binnen twee jaar werd zijn zus Anne geboren. Veel later, in 1960 en 1964 volgden zijn jongere broers Andrew en Edward. Charles groeide op als een verlegen, wat ongemakkelijke jongen, met een dominante vader. Als eerste van de Britse koninklijke familie kreeg hij zijn opleiding niet thuis, maar ging hij naar een kostschool. Op aandringen van zijn vader zat hij op Gordonstoun in Schotland, een spartaans opleidingsinstituut met veel fysieke uitdagingen waar zijn vader Philip zelf ook op had gezeten. In de Netflixserie The Crown wordt breed uitgemeten dat Charles leed onder het kostschoolleven en dat zijn vader daarvoor geen begrip had. Dat zat vermoedelijk niet ver van de waarheid. In een geautoriseerde biografie die in 1994 van Charles verscheen wordt Philip beschuldigd van onbegrip voor de gevoelige aard van zijn zoon, die op Gordonstoun voortdurend werd gepest. Charles zou de kostschool 'Colditz in kilts' hebben genoemd, naar het fort waar krijgsgevangen Britse officieren in de Tweede Wereldoorlog in Duitsland werden opgesloten. Charles was ook de eerste Britse royal die naar de universiteit ging, in plaats van een militaire opleiding te volgen. Dat was wel geheel zijn eigen keus. Hij studeerde geschiedenis in Cambridge, waarin hij in 1975 een mastertitel behaalde. Tijdens zijn studie diende hij ook in de luchtmacht en de marine. In de vroege jaren zeventig had hij al een relatie met Camilla Shand, zijn latere echtgenote, die vermoedelijk werd beëindigd omdat ze voor een huwelijk geen toestemming zouden hebben gekregen. Camilla trouwde met Andrew Parker Bowles, maar Charles en zij bleven bevriend. Charles trouwde in 1981 met de twaalf jaar jongere Diana Spencer. Dat was vermoedelijk vanaf het begin een ongelukkige relatie, omdat de intellectueel ingestelde en geremde Charles altijd gereserveerd bleef tegen de extraverte en in zijn ogen oppervlakkige Diana. Dat werd al duidelijk toen ze begin 1981 hun verloving bekendmaakten. In een televisie-interview antwoordde Diana op de vraag of ze 'in love' waren direct "natuurlijk", maar Charles zei: "wat 'in love' ook maar moge betekenen". Diana giechelde, maar zei later dat Charles' opmerking haar door de ziel sneed. Niettemin werd in de media aanvankelijk gesproken van een 'sprookjeshuwelijk', en voldeden de twee aan wat voor royals als de belangrijkste plicht gold: het zorgen voor nageslacht. Het stel kreeg twee zoons, William in 1982 en Harry in 1984. Al snel werd echter duidelijk dat het niet zo goed ging tussen Charles en Diana. In 1986 begon Diana een buitenechtelijke relatie en hervatte Charles zijn relatie met de door hem aanbeden Camilla. Dat was op dat moment niet bekend, maar het was overduidelijk dat ze samen niet gelukkig waren en de pers had volop oog voor de ijzige kou tussen de huwelijkspartners. Charles had vermoedelijk ook moeite met de enorme populariteit van zijn vrouw, waar hij niet aan kon tippen. Volgens zijn biograaf Sally Bedell Smith leed hij eronder dat hij zijn hele leven in de schaduw stond van andere leden van zijn familie. In 1992 besloten Charles en Diana uit elkaar te gaan. Vier jaar later volgde de officiële scheiding, en nog een jaar later overleed Diana toen de auto van haar en haar minnaar, achtervolgd door paparazzi, crashte in een tunnel in Parijs. Haar dood leidde tot een ongekende uitbarsting van aanhankelijkheid van de Britten en maakte de stijve Charles meer dan ooit impopulair. Geleidelijk werd de publieke opinie wel wat milder voor hem, vooral nadat hij in 2005 alsnog trouwde met Camilla. Zij leerde Charles zich wat meer benaderbaar te tonen en bijvoorbeeld te glimlachen als hij in het publiek verscheen. Vermoedelijk was het voor hem ook makkelijker zich ontspannen te tonen, omdat hij met Camilla aan zijn zijde gelukkig was. Anders dan zijn moeder heeft Charles altijd blijk gegeven van uitgesproken meningen, vaak een mengeling van progressieve en conservatieve opinies. Hij schreef verschillende artikelen en hield toespraken over onderwerpen die hem na aan het hart liggen, zoals architectuur, klimaatverandering en alternatieve geneeskunde. Geconfronteerd met kritiek daarop, zei Charles dat zijn meningen niet bedoeld waren als politieke opinies, en dat hij zich nergens mee wilde bemoeien, maar slechts een discussie wilde uitlokken. Als constitutioneel koning zal hij echter terughoudend moeten zijn: het Britse koningschap is zuiver ceremonieel en de koning wordt geacht volstrekt neutraal te zijn. In 2018 zei Charles in een interview dat hij ook wel begreep dat hij als koning zich minder zou kunnen uitspreken dan als 'Prince of Wales'. De tijd om een nieuwe rol te spelen is nu dan eindelijk gekomen. Een van de grote vragen is hoe de 73-jarige Charles III daarin zal slagen. Bekijk hier een portret van Charles:||https://nos.nl/collectie/13912/artikel/2443875-ongemakkelijke-charles-na-73-jaar-eindelijk-koning
2022-09-08||Oekraïners boeken terreinwinst bij Charkov, 'Oekraïne bepaalt wat er gebeurt' || "Er is goed nieuws uit de regio Charkov", zei de Oekraïense president Zelensky in zijn toespraak van afgelopen nacht. Hij meldde dat het leger bij het noordelijke tegenoffensief enkele dorpen op Rusland heeft heroverd, onder meer bij de plaats Balaklia. Kiev heeft tot dusver steeds geweigerd details bekend te maken om de militaire operatie in de regio Charkov niet in gevaar te brengen. Nu licht Zelensky een tip van de sluier op: Oekraïense militairen zouden sinds 1 september in totaal meer dan 1000 vierkante kilometer aan grondgebied heroverd hebben. In de regio Charkov zou het gaan om 20 dorpen en het leger zou 50 kilometer door het Russisch front zijn gedrongen. De Russen zeggen daarentegen dat ze juist hebben voorkomen dat de Oekraïners gebied konden heroveren. Oost-Europadeskundige Bob Deen en oud-commandant Landstrijdkrachten Mart de Kruif laten hun licht schijnen over de recente ontwikkelingen. Het lijkt erop dat de Oekraïners de Russen hebben verrast en dat ze ervan gebruik hebben gemaakt dat er veel troepen verplaatst zijn, zegt Bob Deen. "Oekraïne is al langer bezig met een offensief richting Cherson (in het zuiden) en de Russen hebben hun troepen daar versterkt. Daardoor zijn ze minder sterk in het noordelijke front bij Charkov. In die regio is een belangrijke aanvoerroute. En daarom voert Oekraïne dit offensief daar nu uit." Deen legt uit dat bij de plaats Koepjansk, in door de Russen bezet gebied, een spoorlijn loopt vanuit Rusland die cruciaal is voor de Russen om hun materieel aan te voeren. "Als die Oekraïense troepen inderdaad zijn doorgestoten richting Koepjansk en als zij binnen 30 kilometer afstand kunnen komen, dan kunnen ze die route voor de Russen afsnijden. Dan wordt het voor de Russen heel lastig. Rusland heeft al lange tijd problemen met de logistiek." Ook Mart de Kruif zegt dat Oekraïne steeds meer bepaalt hoe de strijd verloopt. De oorlog staat al een tijd stil in de oostelijke regio Donbas, legt hij uit. De Russische president Poetin stuurde daar in het voorjaar de meeste troepen naartoe. Volgens De Kruif bereidde het Oekraïense leger zich in de tussentijd maandenlang voor op dit tegenoffensief bij Charkov en zien we dat ze ook successen boeken in de regio Cherson.  "Dit past allemaal in het patroon dat Oekraïne bepaalt wat er gebeurt en Rusland daarop moet reageren. Rusland wordt gedwongen zijn troepenbewegingen daarop aan te passen. Ik denk dat Oekraïne nu het doel heeft om zoveel mogelijk terrein in te nemen voor de winter, om sterker de winter in te gaan." Volgens Bob Deen is het lastig om vast te stellen hoeveel terrein de Oekraïners hebben veroverd, omdat Oekraïne zelf weinig beeldmateriaal naar buiten brengt. "We weten niet zoveel uit officiële Oekraïense bronnen. De president en zijn adviseur zeggen nu dat zij gebied in de regio hebben teruggepakt. Er zijn filmpjes en foto's van Oekraïense militairen en vlaggen bij de plaatsnaamborden van Balaklia bijvoorbeeld. Ik verwacht dat er de komende dagen meer duidelijk wordt over de strijd in die regio." Volgens hem geven Russische journalisten en bloggers die dit volgen ook toe dat Oekraïne terrein aan het winnen is. Mart de Kruif vult aan: "Ik heb uit diverse bronnen vernomen dat Oekraïne bij Charkov acties aan het ondernemen is en ik denk dat dit waar is." Volgens Bob Deen dankt Oekraïne zijn succes aan de westerse wapenleveranties, het trainen van zijn militairen door het Westen en doordat ze geleerd hebben hoe ze gebruik moeten maken van de zwaktes van het Russische leger.  "Plus: Rusland heeft het moeilijk met het vinden van rekruten en het vervangen van versleten materiaal. Maar dat betekent niet dat de strijd is gewonnen." Oud-commandant De Kruif onderschrijft dat en zegt dat er slechts kleine stappen worden gezet. "Oekraïne heeft niet de militairen en de middelen om een grote doorbraak te forceren. Tegelijkertijd zijn de Russen bezig over de hele breedte operaties uit te voeren en qua materieel zijn beide partijen aardig in evenwicht." Hij wijst erop dat het Oekraïense leiderschap ook sterker is. "Bij de Russen is het heel directief en bij Oekraïne hebben ze veel vrijheden, dat betekent dat de militairen zich sneller kunnen aanpassen. Ook zijn de Oekraïners gemotiveerder, zegt De Kruif. "Je vecht voor je eigen grond. Dat is anders dan als je voor geld vecht. In een oorlog is wilskracht namelijk de bepalende factor voor succes."||https://nos.nl/artikel/2443871-oekrainers-boeken-terreinwinst-bij-charkov-oekraine-bepaalt-wat-er-gebeurt
2022-09-08||Honderden asielzoekers moeten buiten slapen in Ter Apel|| Voor het aanmeldcentrum in Ter Apel hebben zich vanavond opnieuw honderden asielzoekers verzameld. Voor een groot deel van hen is geen slaapplek geregeld. Zij zullen de nacht noodgedwongen buiten moeten doorbrengen. Bijna twee weken geleden moest voor het laatst een grote groep asielzoekers buiten overnachten. Na uren buiten in de regen te hebben gestaan, mochten enkele tientallen vrouwen en kinderen rond 23.00 uur naar binnen om de nacht door te brengen binnen de hekken van het aanmeldcentrum. Uiteindelijk liet het COA rond 23.30 weten dat er voor 200 mensen plek was gevonden in de crisisnoodopvang in Stadskanaal. Het is onduidelijk of mensen daarnaartoe kunnen worden gebracht, want er is nog altijd geen vervoer geregeld. Er was sowieso niet voor iedereen plek: volgens RTV Noord maakten ongeveer 150 tot 200 mensen zich klaar om de nacht buiten door te brengen. Sommigen van hen zochten beschutting in slaapzakken onder de wagen van het Rode Kruis. De regionale omroep meldde eerder op de avond dat mannen, vrouwen en kinderen uren moesten wachten in de regen. Hulporganisaties hebben poncho's, slaapzakken en dekens uitgedeeld. Veel asielzoekers zijn bang dat ze vannacht buiten moeten slapen: Onder de wachtenden was Asa uit Irak. "Het is onmenselijk wat er nu gebeurt", zei ze eerder op de avond tegen RTV Noord. "Ze zeggen tegen me dat ik buiten moet wachten. Ze weten nog niet of er opvang is voor de vrouwen en kinderen." Ze heeft op dat moment geen idee waar ze vanavond kan slapen. "Het is hier buiten niet goed om te slapen. We hebben geen tenten of slaapzakken. Zelfs als ik een tent heb, ben ik nog steeds bang om buiten te slapen." Ook de 19-jarige Najibullah uit Afghanistan weet rond tien uur nog niet waar hij de nacht door zal brengen. "De situatie is momenteel slecht, zeker voor mensen met kinderen. Niemand luistert naar ons, niemand geeft om ons. Er zijn geen plekken, er is geen veiligheid of beveiligers", zegt hij. "Het is vooral belangrijk dat de gezinnen en kinderen ergens kunnen slapen. Zij kunnen hier niet blijven." Tegen elven werden vrouwen en kinderen binnengelaten in het aanmeldcentrum, opdat zij konden worden gescheiden van mannen die overlast veroorzaakten. Het was toen nog onduidelijk of er voor de rest van de wachtenden ook nog een slaapplek kon worden gevonden. Hulporganisatie MiGreat zou tentjes uitdelen als er geen crisisnoodopvang beschikbaar was, liet een woordvoerder weten. De boa's die bij het centrum aanwezig waren, verboden dat, volgens RTV Noord. Er geldt nog steeds een noodverordening die tenten en kampeerspullen bij het terrein van het aanmeldcentrum verbiedt. De tenten zouden net zo snel worden weggehaald als dat ze worden opgezet, liet handhaving weten. Uiteindelijk zijn er wel tenten uitgedeeld en veel mensen zijn voorzien, laat een vrijwilliger weten.||https://nos.nl/artikel/2443867-honderden-asielzoekers-moeten-buiten-slapen-in-ter-apel
2022-09-08||CNN-boegbeeld Bernard Shaw (82) overleden|| De Amerikaanse journalist Bernard Shaw is op 82-jarige leeftijd overleden. Hij was ruim twintig jaar lang een van de bekendste gezichten van CNN. Shaw kreeg wereldwijde bekendheid tijdens de Eerste Golfoorlog in 1991, toen hij als verslaggever in Bagdad werkte. Shaw legt uit hoe CNN erin slaagde de eerste uren zo uitgebreid verslag te doen: "Bernie was een CNN original en onze presentator in Washington toen onze zender in 1980 van start ging", schrijft een bestuurder van CNN in een verklaring. "Hij bleef het toonaangevende gezicht van de zender in de twintig jaar die daarop volgde, van de presidentsverkiezingen tot zijn iconische verslaggeving van de Golfoorlog." Shaw verbleef in het centrum van Bagdad toen de Amerikaans-Britse bombardementen op de Iraakse hoofdstad begonnen. "De lucht boven Bagdad is verlicht. Dit is bliksem, dit is de dood, dit is de hel", berichtte hij aan de miljoenen tv-kijkers van de internationale nieuwszender. Hij besloot in Irak te blijven, ondanks het oorlogsgevaar. Shaw was een van de eerste presentatoren van kleur van een nieuwsprogramma in de Verenigde Staten. Voordat hij bij CNN aan de slag ging had hij al gewerkt bij de marine en als verslaggever bij CBS en ABC. In 2001 ging Shaw met pensioen, maar volgens de CNN bleef hij altijd betrokken bij de nieuwszender. Zo schoof hij regelmatig aan als duider van historische gebeurtenissen. Shaw overleed aan de gevolgen van een longontsteking, meldt CNN op basis van zijn familie.||https://nos.nl/artikel/2443859-cnn-boegbeeld-bernard-shaw-82-overleden
2022-09-08||Koning Charles III: overlijden van geliefde moeder is intens verdrietig|| De nieuwe Britse koning Charles noemt de dood van zijn "geliefde moeder" Elizabeth een intens verdrietig moment voor hem en zijn familie. "Ik weet dat het verlies mensen diep raakt in het hele land en het Gemenebest", staat in een verklaring van Charles, uitgegeven door Buckingham Palace. "Tijdens deze periode van rouw en verandering weten mijn familie en ik ons gesteund door het respect en de diepe affectie die de koningin zo rijkelijk hebben omringd." De 73-jarige Charles is door het overlijden van zijn moeder per direct koning geworden. Hij zal koning Charles III gaan heten. Zijn vrouw Camilla wordt koningin-gemalin, een volwaardige koninklijke titel. Morgen zal koning Charles aan het eind van de middag het land toespreken, meldt persbureau Reuters op basis van een woordvoerder. De deze week aangetreden premier Truss zegt dat het land "vreselijk aangeslagen" is door de dood van de koningin. "Door dik en dun gaf Elizabeth ons stabiliteit en kracht. Ze was het fundament waarop het moderne Verenigd Koninkrijk is gebouwd." Bekijk hier de reactie van Truss: Truss vertelde dat de koningin voor haar persoonlijk en voor veel Britten een inspiratie was, die de levens van vele miljoenen mensen wereldwijd heeft beïnvloed. De premier bracht tevens een eerbetoon aan koning Charles. "Het land moet samenkomen om hem te steunen en loyaal zijn."||https://nos.nl/collectie/13912/artikel/2443851-koning-charles-iii-overlijden-van-geliefde-moeder-is-intens-verdrietig
2022-09-08||Wereldwijd verdrietige reacties op overlijden koningin Elizabeth|| Vanuit de hele wereld wordt bedroefd gereageerd op het overlijden van de Britse koningin Elizabeth II. Ook het Nederlandse koningshuis en premier Rutte brachten kort na het overlijden een eerbetoon aan de monarch. De nieuwe Britse koning Charles noemt de dood van zijn "geliefde moeder" Elizabeth een intens verdrietig moment voor hem en zijn familie. De deze week aangetreden premier Truss zegt dat het land "vreselijk aangeslagen" is door de dood van de koningin. "Door dik en dun gaf Elizabeth ons stabiliteit en kracht." De Britse oud-premier John Major dankt haar voor haar toewijding aan het Britse volk en het Verenigd Koninkrijk. Oud-premier Tony Blair roemt haar als "de persoon die het land bijeen heeft gehouden". Boris Johnson, die deze week aftrad als premier, twittert dat Elizabeth in ieders hart is opgenomen. "Ze was zo tijdloos en zo geweldig dat we geloofden - net als kinderen doen - dat ze maar door en door zou blijven gaan." De Amerikaanse president Joe Biden noemt Elizabeth "meer dan een monarch", die de alliantie tussen het Verenigd Koninkrijk en de Verenigde Staten heeft verdiept. Bidens voorganger Donald Trump laat weten dat zijn vrouw Melania en hijzelf "onze tijd met de koningin altijd zullen koesteren en haar vriendschap, grote wijsheid en geweldige gevoel voor humor nooit zullen vergeten." Ook Barack en Michelle Obama zeggen goede herinneringen aan de koningin te hebben. "We werden keer op keer geraakt door haar warmte, de manier waarop ze mensen op hun gemak stelde en haar humor en charme." De Schotse premier Sturgeon spreekt van "een verdrietig moment voor het Verenigd Koninkrijk en de wereld." Verschillende politici, onder wie Labourleider Keir Starmer, hebben hun socialemediaprofielen aangepast, door hun foto te vervangen door een zwart vlak. Ook uit de andere Commonwealth-landen waarvan Elizabeth het staatshoofd was, komen woorden van dank en rouw. De gouverneur-generaal van Canada, de vertegenwoordiger van de koningin, zegt dat alle Canadezen rouwen om de dood van de koningin. Premier Trudeau schrijft dat Elizabeth voor altijd een belangrijke rol in de nationale geschiedenis zal vervullen. Het Nederlands koningspaar herdenkt de koningin als een "standvastige en wijze" vrouw. "Wij voelen ons sterk verbonden met het Verenigd Koninkrijk en met de koninklijke familie en delen in hun verdriet. Intens dankbaar zijn wij voor de hechte vriendschap waaraan koningin Elizabeth zo'n onvergetelijke bijdrage heeft geleverd." Namens het kabinet heeft premier Rutte "diepe gevoelens van medeleven" overgebracht aan de nieuwe Britse premier Liz Truss. Hij herinnert de koningin als "een baken van rust en stabiliteit, hoe hoog de golven van de geschiedenis soms ook waren". De koning van Spanje condoleert de Britse koninklijke familie en zegt dat de koningin "ontzettend gemist zal worden". "Ik bewaar de herinnering aan een vriendin van Frankrijk", schrijft de Franse president Macron op Twitter. "Ze was een hartenkoningin die haar land en haar eeuw heeft gemarkeerd." "Zij heeft geschiedenis geschreven", zegt de Duitse bondspresident Steinmeier. Charles Michel, de voorzitter van de Europese Raad, schrijft dat de Queen liet zien hoe "bestaande waarden in een moderne wereld" kunnen worden toegepast. De Oekraïense president Zelensky twittert: "Onze gedachten en gebeden zijn met jullie." De Russische president Poetin noemt het overlijden van Elizabeth een "onherstelbaar verlies". "Ik ben diep bedroefd", laat paus Franciscus weten. Hij zegt haar "onophoudelijke dienstbaarheid" te bewonderen. De paus ontmoette de koningin voor het eerst in 2014 in het Vaticaan. Ze had een mandje met Britse delicatessen en een fles whisky bij zich. De centrale bank van het Verenigd Koninkrijk benadrukt dat de biljetten met de beeltenis van Elizabeth een wettig betaalmiddel blijven. "Voor de meesten van ons is ze het enige staatshoofd dat we ooit hebben gekend, en ze zal worden herinnerd als inspirerend figuur voor ons land en het Gemenebest", zegt gouverneur Andrew Bailey van de Bank of England in een verklaring.||https://nos.nl/collectie/13912/artikel/2443845-wereldwijd-verdrietige-reacties-op-overlijden-koningin-elizabeth
2022-09-08||Elizabeth was zeventig jaar onverstoorbare dienaar van de Kroon|| Het overgrote deel van de Britten heeft nooit een ander staatshoofd meegemaakt dan koningin Elizabeth, die vandaag, 96 jaar oud, overleed. Elizabeth II zat 70 jaar en 214 dagen op de troon. In de Europese geschiedenis was alleen de Franse 'zonnekoning' Lodewijk XIV langer staatshoofd, 72 jaar, maar die werd koning toen hij een kleuter was en zijn taken werden de eerste jaren waargenomen door zijn moeder, die optrad als regentes. Elizabeth werd koningin toen Winston Churchill premier was. Daarna maakte ze veertien andere prime ministers mee, onder wie kleurrijke figuren als Margareth Thatcher, Tony Blair en Boris Johnson, de auteur van een biografie over haar eerste premier in wiens voetsporen hij hoopte te treden. Als laatste beëdigde ze afgelopen dinsdag haar naamgenoot Liz (Elizabeth) Truss, net als Johnson een Conservatief die een voorganger als voorbeeld had, in haar geval Thatcher. Elizabeth had niet alleen vijftien prime ministers, ze ontving in Buckingham Palace ook sterk uiteenlopende wereldleiders, van de Amerikaanse presidenten Eisenhower en Kennedy tot hun opvolgers Trump en Biden. Wie ze ook ontmoette of sprak, ze bleef altijd in haar rol. Plichtsgetrouw toonde ze een stoïcijnse welwillendheid en neutraliteit. Toen Elizabeth Alexandra Mary op 21 april 1926 werd geboren, leek een toekomst als staatshoofd voor haar niet in het verschiet te liggen. Haar grootvader Georg V was koning en haar vader kwam als tweede zoon niet als eerste in aanmerking voor de troon. Bovendien was Elizabeth een meisje: als ze een broer zou krijgen, zou die voorgaan. In 1936 werd haar oom Edward koning. Nog hetzelfde jaar ontstond een crisis doordat Edward wilde trouwen met de Amerikaanse Wallis Simpson, een vrouw die al eens gescheiden was en op het punt stond ook te scheiden van haar tweede echtgenoot. Voor het Britse establishment was dat onaanvaardbaar. Gesteld voor de keus tussen de troon en de liefde, koos Edward voor de liefde, iets wat Elizabeth hem altijd kwalijk zou blijven nemen. Omdat hij geen zoon had, werd zijn jongere broer koning George VI. En omdat George ook nog geen zoon had (en ook niet zou krijgen) werd de 10-jarige Elizabeth als oudste dochter troonopvolger. Tijdens de Tweede Wereldoorlog werd overwogen Elizabeth en haar zus Margaret naar Canada te brengen, maar hun moeder vond dat zij en de kinderen bij de koning moesten blijven. Net als in Nederland werd het koningshuis in de oorlogsjaren ongekend populair. De koning en zijn vrouw kwamen symbool te staan voor het verzet tegen de Duitse agressie en voor Britse deugden als fatsoen en zelfbeheersing. Later straalde dit ook af op Elizabeth, die deze deugden als geen ander leek te belichamen. In 1947 trouwde ze met Philip Mountbatten. De Grieks-Deense prins was verre familie van haar: beiden waren achterachterkleinkind van koningin Victoria. Het was een huwelijk uit liefde, iets wat onder gekroonde hoofden en hun families niet per se voor de hand lag. Ondanks spanningen in de eerste jaren van Elizabeths koningschap pakte het goed uit. Philip bleef altijd een belangrijke adviseur van zijn vrouw. In 1952 stierf haar vader, 56 jaar oud, en werd de 25-jarige Elizabeth koningin. Er volgde een kroning vol pracht en praal waarbij Elizabeth beloofde haar leven te wijden aan de dienst aan haar onderdanen, waar ook ter wereld. In de jaren daarna kalfde het Britse wereldrijk snel af. Al vóór Elizabeth koningin werd, waren India, Pakistan, Irak en Egypte onafhankelijk geworden. In de jaren 50 en 60 volgden de vele Britse kolonies in Afrika, de laatste kolonies in Azië en de meeste kolonies in het Caribisch gebied. Kolonies in de Stille Oceaan, zoals Fiji en Tonga, werden eveneens onafhankelijk. En in 1997 werd de kroonkolonie Hongkong afgestaan aan China. Wel bleef Elizabeth staatshoofd van Canada, Australië en Nieuw-Zeeland en twaalf kleinere landen van het Gemenebest, zoals Jamaica, de Bahamas en de Solomon-eilanden. Bij haar aantreden was ze ook staatshoofd van Zuid-Afrika, maar onder de apartheid werden de banden tussen Zuid-Afrika en het Verenigd Koninkrijk verbroken: in 1961 werd Zuid-Afrika een republiek. Het scheelde weinig of Australië was in 1999 gevolgd. In dat jaar werd een referendum gehouden over een voorstel van Australië een republiek te maken, maar 55 procent van de kiezers stemde tegen. Elizabeth maakte zich sterk voor een goede band met de voormalige koloniën. Ze maakte veel wereldreizen om het contact met de overgebleven delen van het koninkrijk en het nieuwe Gemenebest van Naties te onderhouden. Als koningin was ze ook Hoogste Bestuurder van de Anglicaanse staatskerk, en ook dat nam ze zeer serieus. Toen ze Kerstmis 2016 wegens een verkoudheid de kerstdienst niet bijwoonde, leidde dat tot bezorgdheid, want ze bleef nooit weg bij een belangrijke kerkdienst. Over staatszaken of politieke aangelegenheden sprak ze zich publiekelijk nooit uit, zoals een constitutioneel monarch betaamt. Achter de schermen mag ze dan invloed hebben uitgeoefend, in al die decennia liet ze nooit blijken wat ze dacht. Zo bleef het een goed bewaard geheim wat ze vond van de toetreding van het Verenigd Koninkrijk tot de Europese Economische Gemeenschap (de voorloper van de EU) in 1973, of van de Brexit, 47 jaar later. In de televisieserie The Crown bekritiseert ze premier Thatcher over haar harde neoliberale beleid, maar het is niet bekend of ze dat in werkelijkheid ook heeft gedaan. Een grote uitdaging voor Elizabeth en Philip was dat zij de eerste bewoners van Buckinham Palace waren die te maken kregen met opdringerige massamedia. Zelf wist ze haar gevoelens verborgen te houden, maar haar vier kinderen Charles, Anne, Andrew en Edward bleken gewone stervelingen met alle tekortkomingen die daarbij pasten. Dat maakte het koningshuis het onderwerp van een nooit eindigende soap. Die bereikte een hoogtepunt in 1992, toen drie van haar kinderen, onder wie kroonprins Charles, besloten hun partner te verlaten. Toen ook nog een groot deel van Windsor Castle afbrandde, zei Elizabeth in haar kerstboodschap dat 1992 een annus horribilis was geweest, een verschrikkelijk jaar. "Ik kijk niet met onverdeeld genoegen terug op 1992", zei ze met een typisch Brits gevoel voor understatement. In 1997 werd de koningin zelf mikpunt van de media. Toen de razend populaire prinses Diana, de voormalige echtgenote van prins Charles, in de zomer van 1997 verongelukte, werd Elizabeth verweten dat ze kil reageerde, omdat ze dagenlang op Balmoral, haar kasteel in Schotland, bleef. Later werd duidelijk dat ze dat deed om haar kleinzoons, de kinderen van Charles en Diana te troosten, maar op dat moment leek het alsof ze het verdriet om Diana niet begreep. Het maakte dat haar populariteit tot een dieptepunt zonk. Bij het overlijden in 2002 van haar zuster Margaret en haar moeder, the Queen Mum, bleek Elizabeth toch weer geliefd. Haar gouden jubileum werd datzelfde jaar een groot volksfeest. In 2010 werd haar eerste achterkleinkind geboren, Savannah, kleindochter van prinses Anne. In 2012 vierde ze haar diamanten jubileum als vorstin en in 2013 werd haar achterkleinkind George geboren, de zoon van prins William en zijn vrouw Kate. In 2015 haalde ze koningin Victoria in als langstzittende Britse vorst ooit, met 63 jaar, zeven maanden en twee dagen op de troon. Zelf reageerde Elizabeth flegmatisch als altijd: "Velen waren zo vriendelijk het belang van deze dag op te merken, maar het was nooit iets dat ik bewust heb nagestreefd. Een lang leven kent gewoon veel mijlpalen - het mijne niet uitgezonderd." Het Britse koningshuis kreeg nog meer glans door de jubilea, de feestjes en de vertederende foto's van de nieuwe generatie. Ook smulden kijkers van de Netflixserie The Crown, waarin Elizabeths lange leven centraal staat en waarin een uitgesproken sympathiek beeld van haar wordt gegeven. In de serie, gebaseerd op de biografie van de Amerikaanse schrijfster Sally Bedell Smith, wordt ook getoond dat de ware passies van de koningin de paardensport en de jacht waren. Ze wordt neergezet als een stoere vrouw die met gemak een jeep over ruw terrein rijdt en met laarzen door de modder baggert. In het ruige landschap vond ze de vrijheid die haar in haar publieke leven niet was gegund. In The Crown en de biografie van Bedell Smith wordt prins Philip afgeschilderd als haar levenslange steun en toeverlaat. Op 9 april 2021 overleed hij, in het 74ste jaar van hun huwelijk. Bij de uitvaartplechtigheid in de Sint-George-kapel van Windsor Castle zat de koningin vanwege de coronamaatregelen alleen, een kleine, kwetsbare figuur. Een half jaar later zou ze een bezoek brengen aan Noord-Ierland, maar dat ging op het laatste moment niet door. Later bleek dat ze een nacht in het ziekenhuis had doorgebracht, een zeldzame gebeurtenis voor de altijd zo kerngezonde queen. Op 6 februari 2022 zat ze precies 70 jaar op de troon. Het platina jubileum werd in het eerste weekend van juni groots gevierd, en de broze koningin liet zich daar zelf ook nog even bij zien. Uit peilingen bleek dat ze onverminderd populair was. Misschien juist doordat ze altijd een onbeschreven blad was gebleven, konden al haar onderdanen van haar houden - alle Britten konden hun eigen beeld van The Queen hebben. Haar laatste officiële daad was de beëdiging van premier Truss. Bij die gelegenheid leek ze opvallend klein en kwetsbaar. Haar handen waren paars: een teken van de naderende dood. Toch stond ze rechtop en lachte ze, het was dan ook moeilijk voorstelbaar dat ze nog geen twee dagen later zou overlijden. ||https://nos.nl/collectie/13912/artikel/2443838-elizabeth-was-zeventig-jaar-onverstoorbare-dienaar-van-de-kroon
2022-09-08||Britse koningin Elizabeth (96) overleden|| De Britse koningin Elizabeth II is op 96-jarige leeftijd overleden. Dat meldt Buckingham Palace in een verklaring. Volgens het paleis is de koningin "vredig" overleden op Balmoral Castle in Schotland. Haar familie, van wie een groot deel vanmiddag naar het zomerverblijf van de koninklijke familie was gekomen, blijft daar vanavond nog, laat het paleis weten. Ze gaan een periode van rouw in en hun afspraken zijn de komende tijd afgezegd. Op overheidsgebouwen en paleizen gaat de vlag halfstok. Zo kondigde de BBC het overlijden van koningin Elizabeth aan: De hoogbejaarde Elizabeth had al langere tijd gezondheidsproblemen. De bezorgdheid over haar toestand nam verder toe nadat het paleis vanmiddag in een kort persbericht had medegedeeld dat de vorstin onder medisch toezicht was geplaatst. Artsen maakten zich zorgen over haar gezondheid, stond in de verklaring. Na de mededeling van het paleis werd bekend dat de naaste familieleden van de Queen waren afgereisd naar Balmoral Castle, onder wie kroonprins Charles, die per direct de nieuwe koning is. Ook de andere kinderen van Elizabeth, prinses Anne, prins Edward en prins Andrew waren naar het kasteel gekomen, evenals haar kleinzoon William. Prins Harry kwam daar pas na haar overlijden aan. Koningin Elizabeth, de vierde monarch van de Windsor-dynastie, heeft bijna 71 jaar op de Britse troon gezeten. Ze werd in 1952 op 25-jarige leeftijd koningin, toen Winston Churchill premier was. Daarna maakte ze nog veertien andere prime ministers mee, van wie ze de laatste nog deze week benoemde: Liz Truss. De beëdiging van Truss vond vanwege de broze gezondheid van de vorstin plaats op Balmoral, en niet zoals gebruikelijk in Buckingham Palace. Elizabeth was toen al te zwak om voor de benoeming terug te gaan naar Londen. De Queen was bijna 74 jaar lang getrouwd met Philip Mountbatten, die in april vorig jaar overleed. Hij werd 99 jaar. Philip was behalve de huwelijkspartner van Elizabeth ook een belangrijke adviseur van zijn vrouw, die op het moment van haar overlijden staatshoofd was van vijftien landen. Behalve het Verenigd Koninkrijk horen onder meer Canada, Australië en Nieuw-Zeeland bij het Gemenebest van Naties, voorheen het Britse Gemenebest. Het overgrote deel van de Britten heeft nooit een ander staatshoofd meegemaakt dan koningin Elizabeth: Koning Willem-Alexander, koningin Máxima en prinses Beatrix zeggen in een reactie op het overlijden van de Britse koningin dat zij Elizabeth "met diep respect en grote affectie gedenken". "Standvastig en wijs stelde zij haar lange leven in dienst van het Britse volk", schrijven ze. Ze zeggen intens dankbaar te zijn voor de "hechte vriendschap" met de Britse koninklijke familie "waaraan koningin Elizabeth zo'n onvergetelijke bijdrage heeft geleverd". Het Koninklijk Huis heeft daarbij drie foto's gepubliceerd waarop drie generaties Oranjes te zien zijn met Elizabeth: Juliana, Beatrix en Willem-Alexander.||https://nos.nl/artikel/2443834-britse-koningin-elizabeth-96-overleden
2022-09-08||Shell: veiligheidsrisico gaswinning ondanks aardbeving Huizinge acceptabel|| Shell vond het veiligheidsrisico van de gaswinning in Groningen acceptabel, ook na het dringende advies van het Staatstoezicht op de Mijnen om de gaswinning zo snel en zo veel als realistisch was te verlagen. Dat zei voormalig president-directeur van Shell Nederland Dick Benschop voor de parlementaire enquêtecommissie gaswinning. Shell en Exxon zijn eigenaar van gaswinningsbedrijf NAM. Shell voelde er niets voor de productie te beperken en zag meer in het snel verstevigen van gebouwen in het winningsgebied. Wel was er zorg over het verliezen van draagvlak voor de winning. Dat draagvlak ging verloren, juist omdat de productie niet werd beperkt, maar flink verhoogd. De gaswinning werd in 2013 opgeschroefd naar recordhoogte: er was in tijden niet zoveel gas gewonnen, bijna 54 miljard kuub. Het is één van de belangrijkste vragen van de onderzoekscommissie hoe dat kon gebeurden en wie daartoe besloot. Benschop erkende vandaag dat het nooit had mogen gebeuren. Het verhogen van het risico in 2013 heeft tot op de dag van vandaag een verwoestende invloed gehad op de discussie over de gaswinning, vindt hij. De aanpak had heel anders gemoeten, erkent Benschop. "We hadden de Groningers meer mee moeten laten praten over de gaswinning. Dat we dat niet hebben gedaan, is fout", zegt hij. Shell wilde Groningers volgens hem ook mee laten delen in de gasopbrengsten. Benschop vertelde dat hij voor een "gasdelingsplan" pleitte bij de top van de PvdA en minister Henk Kamp. De PvdA, Benschops eigen partij, zat toen in de regering. Maar tot zijn spijt kreeg hij de handen daarvoor niet op elkaar. Naast Benschop werd vanochtend wederom een oud-topambtenaar gehoord: Mark Dierikx van het ministerie van Economische Zaken. Ook hij kreeg veel vragen over de verhoogde gasproductie in 2013. Dierikx herhaalde meerdere keren dat die hoge productie vooral te maken had met de leveringszekerheid. Er moest een afweging worden gemaakt tussen veiligheid in Groningen en leveringszekerheid van het gas. Eerder zei oud-minister Kamp daar juist over dat er in 2013 niet alleen voor de leveringszekerheid zoveel gas werd gewonnen. Hij zei dat Shell en Exxon min of meer recht hadden op een bepaalde productie. Ze hadden 'recht op inhaal' omdat ze de productieafspraken voor een periode van tien jaar nog niet hadden gehaald. Ook werd opnieuw duidelijk in het verhoor van Dierkx dat het advies van het Staatstoezicht op de Mijnen om de productie te beperken, geen verrassing was voor Shell, Exxon, Gasterra, de NAM en het ministerie van Economische zaken.  Dat advies kwam naar buiten in januari 2013, maar was tijdens de formatie van het kabinet Rutte II (PvdA en VVD) al bekend bij onder meer Mark Dierikx. Die vertelde daar demissionair minister Maxime Verhagen niet van op de hoogte te hebben gesteld, omdat het voor hem in zijn nadagen niet meer relevant zou zijn. Morgen is het de beurt aan de voormalige ministers Henk Kamp en Jeroen Dijselbloem, die destijds minister van Financiën was. Ook dan zal het voornamelijk gaan over de recordproductie in 2013.||https://nos.nl/artikel/2443831-shell-veiligheidsrisico-gaswinning-ondanks-aardbeving-huizinge-acceptabel
2022-09-08||Poetin zoekt toenadering tot het oosten op top in Vladivostok|| Het was volgens de organisatie "een van de belangrijkste economische gebeurtenissen" van het jaar: het Eastern Economic Forum in Vladivostok. De internationale bijeenkomst wordt jaarlijks georganiseerd in de hoop buitenlandse investeerders naar Rusland te halen. President Poetin greep de top aan om te benadrukken dat de Russische economie de westerse sancties tegen het land kan weerstaan. "Rusland kan de economische, financiële en technologische agressie van het Westen relatief goed aan", zei Poetin tijdens een panelgesprek. Landen in Azië en Oceanië verwerpen volgens Poetin de "destructieve sancties" en staan open om de economische banden met Rusland te versterken. Het thema van deze zevende editie was "Op naar een multipolaire wereld", het idee dat er meerdere (meer dan twee) machtsblokken in de wereld bestaan. In totaal zouden er zeker 260 handelsovereenkomsten zijn gesloten. Volgens de organisatie zijn vertegenwoordigers van tientallen landen in de regio aanwezig op de top. Armenië, Mongolië en Myanmar stuurden hun premier, China een belangrijke partijfunctionaris. De regeringsleiders van India, Maleisië en Vietnam gaven met een videoverbinding acte de présence. Voorgaande edities werden onder meer bezocht door de leiders van Japan en Zuid-Korea, maar de relatie met die landen is door de Russische invasie in Oekraïne tot het nulpunt gehaald. Er waren meer opvallende afwezigen. Zo ontbrak Poetins goede vriend Aleksandr Loekasjenko, de dictator van Belarus. Ook vanuit Kazachstan ontbrak een vertegenwoordiging. In januari schoot een Russische troepenmacht de Kazachse president Tokajev te hulp om hooglopende protesten neer te slaan, maar sinds de invasie in Oekraïne stelt Tokajev zich terughoudender en onafhankelijker op.||https://nos.nl/artikel/2443822-poetin-zoekt-toenadering-tot-het-oosten-op-top-in-vladivostok
2022-09-08||Nederland krijgt 4,7 miljard euro uit EU-coronafonds|| Nederland krijgt 4,7 miljard euro uit het Europese coronaherstelfonds. Dat heeft de voorzitter van de Europese Commissie, Ursula von der Leyen, bekendgemaakt tijdens haar bezoek aan Rotterdam. Ze werd daar ontvangen door premier Rutte en minister Kaag van Financiën. Het geld is bedoeld voor plannen die de economie herstellen en voor economische hervormingen. Het kabinet heeft als voorbeelden genoemd de wijziging van auto- en energiebelastingen, plannen om de stikstofuitstoot te verminderen, natuurherstel en windenergie op zee. Op het gebied van digitalisering en innovatie noemt het kabinet als voorbeeld de verdere ontwikkeling van kunstmatige intelligentie en quantumtechnologie, en het verder digitaliseren van de strafrechtketen. Nederland was het laatste EU-land dat een beroep deed op het miljardenfonds.||https://nos.nl/artikel/2443820-nederland-krijgt-4-7-miljard-euro-uit-eu-coronafonds
2022-09-08||'Snel afspraken nodig om massale energieafsluitingen te voorkomen'|| Als de politiek en de energiebedrijven niet snel goede afspraken maken over consumenten die hun energierekening niet kunnen betalen, dan dreigen deze winter mogelijk massale afsluitingen. Daarvoor waarschuwt Netbeheer Nederland, de vereniging van alle elektriciteits- en gasnetbeheerders van Nederland. Als energiebedrijven een consument willen laten afsluiten, dan krijgt de netbeheerder het verzoek om dat uit te voeren. Dat is een wettelijke taak. "Maar wij willen natuurlijk liever niemand afsluiten", zegt directeur Hans-Peter Oskam. "We moeten samen afspraken maken. Wat kunnen we doen voor de mensen die dreigen te worden afgesloten?" Oskam waarschuwde gisteren in de Tweede Kamer al voor het probleem. Hij wees daarbij op de stresstest van het Centraal Planbureau waaruit blijkt dat tussen de 670.000 en 1,2 miljoen huishoudens moeite kunnen krijgen met het betalen van de noodzakelijkste rekeningen, zoals gas en licht. "Laat ik heel duidelijk zijn", zei Oskam tegen de Kamerleden. "Ons grootste rampscenario ligt niet bij de capaciteit van het netwerk in 2030, maar deze winter. Ons grootste rampscenario is als we eind deze winter een miljoen huishoudens moeten gaan afsluiten." SP-Kamerlid Leijten heeft over deze uitspraak Kamervragen gesteld aan energieminister Jetten. Zij wil in ieder geval dat niemand deze winter zijn aansluiting kwijtraakt. Het afsluiten van de energie van een consument ligt vast in de 'Regeling afsluitbeleid voor kleinverbruikers van elektriciteit en gas'. Kortgezegd komt het erop neer dat een energiebedrijf eerst een waarschuwing moet sturen. De consument kan vervolgens vragen om een betalingsregeling, bijvoorbeeld door in kleinere bedragen te betalen. Maar energiebedrijven zijn niet verplicht zo'n betalingsregeling aan te gaan. De consument moet dan snel bij de gemeente om schuldhulpverlening vragen. Als het energiebedrijf hiervan een bewijs krijgt, dan mag er niet worden afgesloten. Ook als het langer dan twee dagen vriest, of als het afsluiten leidt tot ernstige gezondheidsrisico's, dan mag er niet worden afgesloten. "Maar waterdicht zijn deze regels niet", zegt Leijten. "Ik ken verschillende gevallen waarin de gemeente de schuldhulpverlening heeft beëindigd omdat er door deze mensen nieuwe schulden zijn aangegaan, en dat mag niet. En een nieuwe energierekening voor de volgende maand betekent een nieuwe schuld." De Tweede Kamer is op zoek naar oplossingen en wil volgende week van onder andere de energiebedrijven horen wat zij van plan zijn als de schulden en de rekeningen van mensen deze winter oplopen. Woensdag komen daarvoor Eneco, Vattenfall en Gaslicht.com naar de Tweede Kamer. Ook komt de Vereniging van Nederlandse Gemeenten langs om te spreken over de schuldhulpverlening.||https://nos.nl/artikel/2443818-snel-afspraken-nodig-om-massale-energieafsluitingen-te-voorkomen
2022-09-08||Onderzoek moet uitwijzen of verdachte van moord Gino passende zorg kreeg|| Toezicht Sociaal Domein, waarin verschillende inspectiediensten samenwerken, gaat onderzoek doen in hoeverre er "passende begeleiding, ondersteuning en zorg" is verleend aan Donny M.. De 22-jarige M. wordt verdacht van het ontvoeren en vermoorden van de 9-jarige Limburgse jongen Gino, in juni van dit jaar. In 2017 werd M. al veroordeeld voor onder andere misbruik van een minderjarige. Toezicht Sociaal Domein doet samen met de lokale toezichthouder van de gemeente Sittard-Geleen onderzoek. Hiervoor is gekozen omdat er verschillende organisaties betrokken waren bij de verdachte voordat Gino werd omgebracht. Donny M. werd op 4 juni opgepakt, drie dagen nadat Gino werd vermist Kort nadat M. in zijn appartement in Geleen werd aangehouden, vond de politie tientallen meters verderop het lichaam van de jongen. De toezichthouders willen met het onderzoek een samenhangend beeld krijgen van de begeleiding, zorg en ondersteuning die Donny M. kreeg. "Zij willen in kaart brengen wat daarbij goed en niet goed ging en daarmee leer- en verbeterpunten formuleren voor de toekomst", schrijft de Inspectie Gezondheidszorg en Jeugd. De regionale Limburgse omroep L1 schreef eerder dat M. een autismespectrumstoornis en ADHD had. In het verleden werd hij begeleid door een psycholoog en een psychiater. Verder kreeg hij begeleiding van een zorgbureau en ook op school werd er bijzondere aandacht aan hem besteed. Na schooltijd werd M. naar een naschoolse opvang gebracht voor kinderen met een zorgvraag. Zijn pleegmoeder zou later bij de politie verklaren dat hij geen moment alleen kon worden gelaten. Later kreeg M. bijna vijf maanden jeugddetentie en een verplichte behandeling in een ggz-instelling vanwege de mishandeling van twee jongetjes in Sittard, en het misbruiken van een van hen.  Verwacht wordt dat het rapport over het onderzoek van Toezicht Sociaal Domein en de lokale toezichthouder in het voorjaar van 2023 wordt gepubliceerd. M. zou in een politieverhoor hebben bekend dat hij Gino heeft ontvoerd en vermoord. Volgende week woensdag vindt in de rechtbank in Maastricht de eerste pro-formazitting plaats in de rechtszaak tegen M..||https://nos.nl/artikel/2443817-onderzoek-moet-uitwijzen-of-verdachte-van-moord-gino-passende-zorg-kreeg
2022-09-08||Treinstaking gaat definitief door, overleg tussen NS en bonden zonder resultaat|| De gesprekken tussen de NS en de vakbonden zijn klaar, zonder resultaat. Daarmee gaat de staking die voor morgen was aangekondigd door. In het hele land zullen geen treinen rijden. Zaterdag praten de bonden en de spoorvervoerder weer verder. De bonden hadden aangekondigd opnieuw te gaan staken in de regio's West en Noord-West. Een veel groter gebied wordt echter getroffen door de werkonderbreking. De NS had al laten weten dat er in het hele land geen treinen zullen rijden bij een staking, omdat de regio's waarin het werk wordt neergelegd volgens de spoorvervoerder groter zijn dan vorige keer. "Kijkend naar alle opties en de ervaring van de vorige stakingsdagen zien we geen mogelijkheid om op een verantwoorde, betrouwbare en veilige manier een dienstregeling te rijden", schreef de NS. Inzet van de stakingen en de gesprekken tussen de NS en bonden FNV Spoor, VVMC en CNV is een betere cao voor NS-personeel. Ze eisen onder meer hogere salarissen voor de 16.700 medewerkers die de vervoerder heeft en een eenmalige uitkering. Na de eerdere estafettestakingen van de afgelopen weken, kwam de NS al met een nieuw bod. Daarin stond onder meer dat de salarissen per 1 juli met 5 procent omhoog zouden gaan en er een eenmalige uitkering komt. Per 1 januari zou daar nog 2,5 procent bij komen en de directie zou ook afspraken willen maken over hoe moet worden omgegaan met de onzekerheid door de inflatieontwikkeling. Vanuit vakbond CNV klonk een voorzichtig positieve reactie op het bod en de erkenning van de NS daarbij dat de werkdruk binnen de organisatie nu veel te hoog is. Toch benadrukte de bond dat er nog geen akkoord was. Ook vandaag is dat er dus niet gekomen. Vakbond VVMC zei na afloop van het gesprek van vandaag dat er inderdaad nog geen concrete afspraken zijn gemaakt. "Vandaag heeft nog niets opgeleverd. Het was toch meer een verkennend gesprek. Nu alle aandacht op de staking van morgen in de regio West en Noord-West."||https://nos.nl/artikel/2443814-treinstaking-gaat-definitief-door-overleg-tussen-ns-en-bonden-zonder-resultaat
2022-09-08||Eerste herhaalprikken coronavaccin worden op 19 september gezet|| Volgende week dinsdag vallen de eerste uitnodigingen voor een herhaalprik met het coronavaccin in de brievenbus. Mensen met een groot risico om ernstig ziek te worden en zorgmedewerkers krijgen voorrang. Vanaf 19 september kunnen ze op afspraak terecht bij de GGD. Na de voorrangsgroepen komen de mensen aan de beurt die jaarlijks worden uitgenodigd voor de griepprik. Zij worden vanaf begin oktober uitgenodigd door hun huisarts. Vervolgens kan de rest van de Nederlanders, ouder dan 12 jaar, een vaccinatie halen.  In navolging van een advies van het Outbreak Management Team wordt er geprikt met de vernieuwde vaccins van Pfizer/BioNTech en Moderna, die onlangs zijn goedgekeurd. De vaccins moeten bescherming bieden tegen meer varianten van het coronavirus, zoals omikron. "Dit kan helpen om een opleving van het coronavirus tegen te gaan", stelt minister Kuipers van Volksgezondheid. Volgens het ministerie is de herhaalprik nodig om de bescherming tegen corona op peil te houden. Het OMT adviseert iedereen boven de 18 die alleen de basisprik(ken) heeft gehad, en dus nog geen booster, om dit najaar sowieso een herhaalprik te halen. De nieuwe prikronde moet voorkomen dat mensen ernstig ziek worden of overlijden als ze het virus oplopen. Daarnaast moet het vaccin het aantal ziekenhuisopnames beperken, zodat de zorg voor iedereen toegankelijk blijft.||https://nos.nl/artikel/2443813-eerste-herhaalprikken-coronavaccin-worden-op-19-september-gezet
2022-09-08||Oud-Trumpadviseur Steve Bannon aangeklaagd voor fraude|| Steve Bannon, een voormalige topadviseur van de Amerikaanse oud-president Trump, heeft zich gemeld bij de rechtbank in New York, waar hij is aangeklaagd voor fraude. Hij wordt ervan verdacht dat hij geld heeft verduisterd dat gedoneerd was voor de bouw van de grensmuur tussen de Verenigde Staten en Mexico, een belangrijke verkiezingsbelofte van Trump. Vanochtend om 09.00 uur Amerikaanse tijd kwam hij aan bij de rechtbank In New York: Bannon werd hier al eens op federaal niveau voor aangeklaagd, samen met drie anderen met wie hij miljoenen zou hebben verduisterd van de We Build the Wall-wervingscampagne. In zijn laatste uren als president verleende Trump gratie aan Bannon in die zaak, waardoor het niet tot een vervolging kwam. De gratie van Trump beschermt zijn oud-adviseur echter niet tegen strafrechtelijk onderzoek in staten, waardoor het Openbaar Ministerie in Manhattan, in de stad New York, Bannon dus nog steeds kan aanklagen in de zaak. Het OM heeft dan ook vrijwel direct na de gratieverlening een eigen onderzoek geopend. De 68-jarige Bannon, die na de eerdere aanklacht al bezwoer dat hij onschuldig is, noemt de aanklacht in New York politiek gemotiveerd. Hij denkt dat het OM Trump wil beschadigen door achter Bannon aan te gaan, op het moment dat er tussentijdse verkiezingen op komst zijn. "De door Soros gesteunde aanklager heeft nu besloten om me op basis van deze flauwekulverdenkingen te vervolgen, zestig dagen voor de midterm-verkiezingen", reageert Bannon. "Ze zitten achter ons allemaal aan, niet alleen achter president Trump en mij. Ik zal mijn strijd nooit opgeven." Bannon werd in een andere zaak al eens veroordeeld voor minachting van het Congres. Hij werd toen opgeroepen om te verschijnen voor de commissie die onderzoek doet naar de bestorming van het Capitool op 6 januari vorig jaar, maar weigerde te komen. Ook werd hem per dwangbevel opgedragen om documenten te overleggen aan die commissie, maar dat sloeg hij in de wind.||https://nos.nl/artikel/2443808-oud-trumpadviseur-steve-bannon-aangeklaagd-voor-fraude
2022-09-08||Steun in Kamer voor asielplan, kabinet wil geen extra juridische toets|| In de Tweede Kamer is er steun voor het plan om de instroom van asielzoekers te verlagen met een tijdelijke stop op gezinshereniging. De afgelopen weken klonk kritiek op het opschorten van het recht op gezinshereniging, ook omdat sommige partijen denken dat het juridisch onhoudbaar is. Maar het kabinet zegt dat zonder deze voorgestelde rem op gezinshereniging het onmogelijk is om de crisis in de opvang van asielzoekers op te lossen. "Zonder dit redden we het niet", zei staatssecretaris Van der Burg (Asiel) in het debat in de Tweede Kamer. Van der Burg erkent dat er vragen zijn te stellen over de juridische haalbaarheid van de maatregel, waardoor asielzoekers die een status hebben gekregen 15 maanden moeten wachten totdat ze hun gezinsleden mogen laten overkomen. Zelfs zijn eigen ambtenaren zeggen dat het niet zeker is dat rechters ermee akkoord zullen gaan, omdat het mogelijk in strijd is met internationale verdragen. Van der Burg zegt dat er in het kabinet lang over is gesproken. "We zijn niet over één nacht ijs gegaan." Hij vindt het zelf ook geen ideale oplossing, maar het is volgens hem noodzakelijk omdat er nu duizenden mensen slapen in de noodopvang, in sporthallen, kantoren en tenten. Honderd procent zekerheid dat de maatregel niet bij de rechter sneuvelt kan hij niet geven, maar dat is volgens Van der Burg bij andere zaken ook niet zo. "Wij denken dat het kan." Omdat het kabinet een aantal waarborgen heeft ingebouwd denkt hij dat het juridisch haalbaar is. Het is een tijdelijke maatregel en als mensen binnen die 15 maanden een woning hebben gevonden, mogen ze toch hun gezinsleden laten overkomen. "We hebben geprobeerd het leed zo veel mogelijk te verzachten", vindt Van der Burg. Volgende week dinsdag stemt de Tweede Kamer over het asielakkoord, maar het ziet er nu al naar uit dat het plan grotendeels ongewijzigd goedgekeurd zal worden. Staatssecretaris Van der Burg zegt dat het tijdelijk uitstellen van gezinshereniging echt nodig is, en volgens hem juridisch ook kan:  Met name linkse oppositiepartijen liepen te hoop tegen de beperking van het recht op gezinshereniging. Maar ook de regeringspartijen D66 en ChristenUnie willen er eigenlijk alleen aan meewerken als het juridisch houdbaar is. De oppositiepartijen riepen de staatssecretaris op om de Raad van State om een spoedadvies te vragen, maar het kabinet is dat niet van plan. Volgens Van der Burg wordt dat adviesorgaan alleen door het kabinet om advies gevraagd als er een nieuwe wet wordt gemaakt en niet achteraf als daar beleid op wordt gevoerd. De Kamer kan wel zelf beslissen de Raad van State in te schakelen, zei hij. Elke week komen er op dit moment zo'n 1000 asielzoekers naar Nederland, legde Van der Burg uit. Ongeveer 300 daarvan zijn zogeheten nareizigers in het kader van gezinshereniging. De meesten daarvan gaan naar het aanmeldcentrum in Ter Apel, omdat hun familielid dat eerder kwam nog geen woning heeft. Daardoor blijft er grote druk op de opvang. De staatssecretaris herhaalde nog eens keer dat het "buitengewoon onverstandig" is geweest om de afgelopen jaren de opvang van asielzoekers af te bouwen en azc's te sluiten. "In de toekomst moeten we dat nooit meer doen." Als hij één ding geleerd heeft uit de schrijnende situatie van de afgelopen maanden is het dat er een wet nodig is om asielzoekers eerlijk over Nederland te verdelen. Nu zijn er gemeenten, vooral op het platteland, die veel doen, en andere gemeenten die helemaal geen asielzoekers opvangen in azc's. Als iedere gemeente in Nederland 33 plekken zou realiseren op 10.000 inwoners, zou het probleem opgelost zijn, rekende hij voor. "Het is overzienbaar." Toch vangt de hele provincie Zuid-Holland (3,7 miljoen inwoners) op dit moment maar 1900 asielzoekers op en heeft het nieuwe gemeentebestuur van Rotterdam (623.000 inwoners) afgesproken dat er maximaal 500 mogen komen. Het kabinet heeft een wet in voorbereiding die een eerlijker verdeling van asielzoekers moet regelen. Van der Burg wil die op 1 januari 2023 in laten gaan, maar er is ook veel kritiek op het plan. Verschillende partijen denken dat gemeenten dan gedwongen gaan worden azc's te accepteren, terwijl ze dat eigenlijk niet willen.||https://nos.nl/artikel/2443807-steun-in-kamer-voor-asielplan-kabinet-wil-geen-extra-juridische-toets
2022-09-08||Oxford-onderzoekers ontwikkelen veel effectiever vaccin tegen malaria|| Onderzoekers van de universiteit van Oxford melden een malariavaccin te hebben ontwikkeld met een veel hogere effectiviteit dan het huidige vaccin van farmaceut GlaxoSmithKline (GSK). Naar verwachting kan het nieuwe vaccin volgend jaar geleverd worden. Testen in Burkina Faso onder ruim vierhonderd kinderen wijzen uit dat het nieuwe vaccin na vier doses (drie vaccinaties gevolgd door een booster) een werkzaamheid heeft tot 80 procent. Daarnaast zou het vaccin ook goedkoop en op grote schaal te produceren zijn. De proefresultaten zijn gepubliceerd in het toonaangevende medisch-wetenschappelijk tijdschrift The Lancet Infectious Diseases. Het vaccin maakt de parasiet onschadelijk voordat die de lever bereikt en zich kan verspreiden in het lichaam. Het vaccin is net als het huidige GSK-vaccin gemaakt met een combinatie van eiwitten van de malariaparasiet en het hepatitis B-virus, maar de Oxford-variant bevat een hoger aandeel malaria-eiwitten, schrijft de BBC. De Oxford-onderzoekers verwachten dat het immuunsysteem hiermee geholpen wordt zich te concentreren op malaria in plaats van op hepatitis. Het Serum Institute of India, de grootste vaccinfabrikant in de wereld, staat al klaar om meer dan 100 miljoen doses per jaar te maken, melden Britse media. Maar eerst worden de resultaten afgewacht van een grotere proef met 5000 kinderen. Professor Adrian Hill, directeur van het onderzoeksinstituut aan de universiteit van Oxford, zegt tegen de BBC dat het vaccin, genaamd R21, gemaakt kan worden voor "een paar dollar". "We kunnen hiermee echt kijken naar een zeer aanzienlijke vermindering van de verschrikkelijke last die malaria is", zegt Hill. Malaria is met jaarlijks meer dan 200 miljoen gevallen en ten minste 400.000 doden een van de meest voorkomende infectieziekten ter wereld. Er bestaan malariapillen die beschermen tegen de gevolgen van een malariabesmetting. Die zijn alleen niet overal beschikbaar. Vorig jaar meldden onderzoekers van het Radboudumc in Nijmegen dat zij een middel testen dat de verspreiding van malaria tegengaat. Dit middel maakt malariaparasieten onschadelijk nadat ze iemand gestoken hebben die ermee geïnjecteerd is. De gestoken persoon kan wel nog malaria krijgen, maar de mug kan daarna niemand anders meer besmetten.||https://nos.nl/artikel/2443803-oxford-onderzoekers-ontwikkelen-veel-effectiever-vaccin-tegen-malaria
2022-09-08||Britten rouwen om overleden Elizabeth • Vandaag herdenking in Brits Lagerhuis|| Dit blog is gesloten. Wij gaan verder in een nieuw blog. Met koning Charles III op de troon is de volgorde van de eerste vijf troonopvolgers in het Verenigd Koninkrijk als volgt: Bekende Britten reageren op sociale media op het overlijden van Queen Elizabeth. Zo schrijft Elton John: "Ze was een inspirerend persoon om bij aanwezig te zijn en leidde het land door sommige van de beste en donkerste momenten met elegantie, gevoeligheid en oprechte warmte. Koningin Elizabeth is een belangrijk onderdeel geweest vanaf mijn kindertijd tot deze dag en ik zal haar enorm missen." Paul McCartney, die in 1997 werd geridderd door de koningin en in 2012 optrad bij haar diamanten jubileum, deelt op Twitter een foto van een jonge Elizabeth en schrijft: "God zegene de koningin en lang leve de koning." The Rolling Stones delen via Twitter hun "diepste deelneming" met de familie van de koningin, die voor hen "een constante aanwezigheid in hun leven en dat van talloze anderen" was, Schrijfster Joanne Rowling, bekend van de Harry Potter-boeken, stelt dat Elizabeth tot aan haar dood plichtsgetrouw was aan haar land. "Ze heeft haar rust verdiend." Oud-Spice Girl Victoria Beckham spreekt van een verdrietige dag, "niet alleen voor ons land maar voor de hele wereld". Nu koningin Elizabeth is overleden en haar zoon Charles de troon bestijgt, zal ook het Britse volkslied God Save the Queen worden aangepast in God Save the King, meldt The New York Times. Ook voordat Elizabeth koningin werd in 1952, en koning George op de troon zat, werd het God Save the King gezongen. De kans bestaat dat de komende tijd nog wel het God Save the Queen wordt gezongen, uit respect voor de overleden vorstin.  Ook zullen officiële vlaggen, postzegels, bankbiljetten en munten - waar nu nog de afbeelding van Elizabeth op staat - op den duur worden aangepast. De Britse ambassade in Den Haag opent vrijdag een condoleanceregister voor koningin Elizabeth. Daar kunnen mensen vanaf 10.00 uur een laatste boodschap aan de koningin opschrijven. De Britse vlag hangt halfstok bij zowel de ambassade als de woning van de ambassadeur. In het Verenigd Koninkrijk is een periode van nationale rouw afgekondigd, die duurt tot de uitvaart van Elizabeth over ongeveer anderhalve week. Vanwege de dood van Elizabeth II is gesproken over het afblazen van de voetbalwedstrijd van West Ham United tegen de Roemeense club FCSB in de Europa League. De UEFA heeft uiteindelijk besloten om de wedstrijd toch door te laten gaan vanwege zorgen over de veiligheid van de fans. Duizenden fans, onder wie 3000 Roemeense supporters, waren al aanwezig in het stadion in Londen toen het nieuws van Buckingham Palace kwam. De spelers hielden voor de wedstrijd een minuut stilte en de fans begonnen spontaan God Save the Queen te zingen. "Koning Elizabeth werd alom bewonderd om haar gratie, haar waardigheid en haar vasthoudendheid." VN-secretaris-generaal Guterres heeft dat gezegd in een reactie op haar dood. Hij noemde de koningin "een goede vriend van de VN" en memoreerde haar twee bezoeken aan het hoofdkantoor van de organisatie in New York, waar meer dan 50 jaar tussen zaten. "Haar toewijding en leiderschap zal de wereld zich lang herinneren." Prins Charles heeft zich een leven lang voorbereid op de Kroon. Vandaag, 73 jaar oud, is hij dan eindelijk koning geworden. Nooit eerder kwam een Britse monarch op zo'n hoge leeftijd op de troon. Lees in het onderstaande artikel een portret van de nieuwe koning: Het Britse Lagerhuis komt morgen om 12.00 uur lokale tijd bijeen om de overleden koningin Elizabeth te gedenken. De speciale zitting duurt naar verwachting tot 22.00 uur. Op zaterdag is er een speciale zitting waarbij een groep parlementsleden een eed aflegt aan de koning Charles III. Daarna zijn er opnieuw herdenkingen in het parlement. Verder wordt verwacht dat koning Charles morgen een ontmoeting zal hebben met premier Truss. Ook zal de koning het land toespreken. Premier Ardern van Nieuw-Zeeland heeft met "grote bedroefdheid" gereageerd op het overlijden van Elizabeth, die ook het staatshoofd van Nieuw-Zeeland was. De premier werd om 04.50 uur lokale tijd gewekt, vertelt ze. "Een politieagent stond met een zaklamp in mijn gezicht te schijnen. Toen wist ik direct wat er was gebeurd." De Braziliaanse president Bolsonaro heeft drie dagen van nationale rouw afgekondigd vanwege het overlijden van de Britse koningin. In een reeks tweets omschrijft hij haar als "koningin van iedereen", "een unieke vrouw" en een grote "inspiratiebron". In juli werden ook al drie dagen van rouw afgekondigd vanwege de moord van de Japanse premier Abe en in mei drie dagen vanwege de dood van Sjeik Khalifa van de Verenigde Arabische Emiraten. Politiek duider Xander van der Wulp vertelt vanuit Den Haag over de band die het Nederlandse koningshuis had met koningin Elizabeth. De Britse premier Truss heeft kort voor haar toespraak over het overlijden van koningin Elizabeth met de nieuwe koning Charles gesproken. Dat zegt haar woordvoerder tegen persbureau Reuters en de Britse omroep BBC.  Volgens de woordvoerder is Truss rond 16.30 uur Nederlandse tijd geïnformeerd over de dood van de Britse vorstin. Kijk hier een stukje van de toespraak van Truss terug: De Russische president Poetin heeft het Britse volk gecondoleerd met het verlies van koningin Elizabeth. "Decennialang ontving zij terecht de liefde en het respect van haar onderdanen." Hij noemt haar een autoriteit op het wereldtoneel. Premier Modi van India, een voormalige kolonie van het Verenigd Koninkrijk, wijdt een liefdevolle tweet aan haar overlijden. "Tijdens een van onze ontmoetingen liet ze mij de zakdoek zien die ze van Mahatma Gandhi heeft gekregen op haar trouwdag. Dat gebaar zal ik altijd koesteren." Ook verschillende religieuze leiders hebben een eerbetoon gebracht aan de overleden koningin Elizabeth. De Aartsbisschop van Canterbury, de leider van de Anglicaanse kerk, zegt: "We hebben de persoon verloren wiens loyaliteit, service en nederigheid ons hebben geholpen te begrijpen wie we zijn in decennia waarin de wereld, het land en de samenleving ingrijpend is veranderd." Morgenmiddag om 12.00 uur lokale tijd zullen kerkklokken in het hele land een uur lang luiden. Kerken worden gevraagd speciale diensten te organiseren om de koningin te herdenken. Paus Franciscus zegt diep verdrietig te zijn. De Britse kardinaal Arthur Roche spreekt van "immens verdriet". Koningin Máxima zegt dat zij, koning Willem-Alexander en prinses Beatrix dankbaar zijn voor alles wat koningin Elizabeth heeft gedaan. Volgens Máxima heeft de overleden vorstin haar volk de afgelopen ruim zeventig jaar met "onvermoeibare energie en toewijding" gediend. "Ik kan geen betere manier bedenken om haar te eren dan haar voorbeeld te volgen en ons werk te blijven doen, ook voor ons volk", zei ze tegen het royalty-tijdschrift Vorsten. De koningin is momenteel in de Texaanse stad Austin op werkbezoek. Morgen zal koning Charles het land toespreken, meldt persbureau Reuters op basis van een woordvoerder. Er zijn verder nog geen details bekend van de toespraak van het nieuwe staatshoofd. Eerder vanavond werd op de BBC de verklaring voorgelezen die Charles naar buiten had gebracht na de dood van zijn moeder: De Britse prins Harry is aangekomen op Balmoral Castle, waar koningin Elizabeth haar laatste dagen doorbracht en vanavond is overleden. Hij voegt zich bij de rest van de koninklijke familie. Zijn partner Meghan zou niet bij hem aanwezig zijn, melden Britse media. De knipperlichtjes van de Eiffeltoren in Parijs zullen vanavond uitblijven als eerbetoon aan Elizabeth. Ook de normale verlichting wordt eerder gedoofd. Dat tweet de Parijse burgemeester Anne Hidalgo, met daarbij een foto van de koningin tijdens een bezoek aan de Franse hoofdstad in 2014. Toen werd een bloemenmarkt in het stadscentrum vernoemd naar het Britse staatshoofd. Meerdere oud-premiers van het Verenigd Koninkrijk hebben gereageerd op het overlijden van koningin Elizabeth. David Cameron, die van 2010 tot en met 2016 minister-president was, spreekt van een "uiterst droevige tijd". "In welke mate we ook voorbereid waren op deze dag, er zijn geen woorden die goed kunnen uitdrukken welk verlies we nu als land ervaren", zegt hij op Twitter. Zijn opvolger Theresa May, die tot en met 2019 het hoogste politieke ambt van het Verenigd Koninkrijk bekleedde, zegt dat het de "eer van haar leven was" om Elizabeth als premier te dienen. Volgens May werd de overleden vorstin alom gerespecteerd en bewonderd. Tony Blair, die premier was tussen 1997 en 2007, zegt dat het land Elizabeth zal missen. Volgens hem wist de vorstin als geen ander het land bij elkaar te houden. "Ze was de personificatie van alles wat ons trots maakte om Brits te zijn." "Hare Majesteit was meer dan een monarch, zij heeft een tijdperk bepaald." Dat schrijft de Amerikaanse president Joe Biden in een verklaring, mede ondertekend door zijn vrouw Jill. "In een wereld waarin alles verandert, was koningin Elizabeth een bron van stabiliteit en de trots van generaties Britten, van wie velen het land niet zonder haar hebben gekend. Haar nalatenschap zal een groot aantal pagina's in de Britse geschiedenisboeken vullen." De Britse spoorvakbonden hebben een staking van twee dagen afgeblazen vanwege het overlijden van de Britse koningin Elizabeth. De komende dagen worden extra treinen ingezet vanuit alle windstreken in de richting van Londen, zodat zoveel mogelijk Britten een eerbetoon aan de koningin kunnen brengen. De 73-jarige Charles is door het overlijden van zijn moeder per direct koning geworden. Hij zal koning Charles III gaan heten. Zijn vrouw Camilla wordt koningin-gemalin, een volwaardige koninklijke titel.||https://nos.nl/liveblog/2443798-britten-rouwen-om-overleden-elizabeth-vandaag-herdenking-in-brits-lagerhuis
2022-09-08||Marco Kroon verkiest cel boven taakstraf na veroordeling kopstoot agent|| Majoor Marco Kroon laat de taakstraf die hij kreeg voor wildplassen en het geven van een kopstoot aan een agent omzetten in een gevangenisstraf. Hij meldt zich eind deze maand bij de militaire gevangenis in Stroe en zal dan veertig dagen de cel in gaan. Dat Kroon nu de celstraf gaat uitzitten, is volgens zijn advocaat Geert-Jan Knoops een principieel besluit. Hij is in zijn ogen niet schuldig aan de feiten, maar omdat hij nu wel in hoger beroep veroordeeld is, vindt hij een taakstraf niet passend bij de veroordeling. Daarom schorst zijn werkgever hem veertig dagen zodat hij zijn celstraf kan uitzitten. Kroon stond in 2019 tijdens carnaval in Den Bosch in een kikkerpak tegen een hek te plassen. Toen agenten hem daarop aanspraken, zou hij zich hebben omgedraaid en een zwaaiende beweging met zijn geslachtsdeel hebben gemaakt naar een vrouwelijke agent. Bij zijn aanhouding gaf hij een kopstoot. Daarvoor is hij veroordeeld. Hijzelf houdt vol dat de kopstoot niet doelbewust was. De militaire kamer van het gerechtshof in Arnhem veroordeelde Kroon, die drager van de Militaire Willems-Orde is, eind 2020 tot een taakstraf van 80 uur en een boete van 120 euro. De Hoge Raad, de hoogste rechter in strafzaken, hield die straf afgelopen juli in stand. Daarmee is de veroordeling niet meer terug te draaien.||https://nos.nl/artikel/2443797-marco-kroon-verkiest-cel-boven-taakstraf-na-veroordeling-kopstoot-agent
2022-09-08||Albanië verbreekt diplomatieke banden met Iran na cyberaanval|| Albanië heeft de diplomatieke betrekkingen met Iran verbroken. Iraanse diplomaten en ambassademedewerkers kregen gisteren een dag om uit Tirana te vertrekken, en hebben de ambassade inmiddels verlaten. Volgens de Albanese premier Edi Rama is de maatregel een reactie op een cyberaanval die Albanië in juli heeft getroffen. Door die aanval waren op 15 juli meerdere Albanese overheidswebsites en digitale diensten niet te bereiken. De premier zei dat de aanval het land helemaal plat had kunnen leggen. Volgens hem was het doel van Iran om "chaos en onveiligheid" in het land te veroorzaken. De VS heeft samen met Albanië de aanval onderzocht en concludeert dat Iran achter de "roekeloze en onverantwoorde" aanval zit. Ook de Britten zeggen dat Iran "vrijwel zeker" achter de aanval zit. De VS staat achter het besluit van zijn NAVO-bondgenoot Albanië om de banden met Iran te verbreken. Iran veroordeelt het besluit van Albanië en zegt dat de beweringen over de aanval ongegrond zijn. Het is voor zover bekend de eerste keer dat een land diplomatieke banden verbreekt naar aanleiding van een cyberaanval. Albanië en Iran staan al sinds 2014 op gespannen voet met elkaar. In dat jaar liet Albanië ongeveer 3000 leden van een Iraanse oppositiegroep in ballingschap toe. Zij zijn aangesloten bij de Iraanse Volksmoedjahedien (MEK), die door Iran wordt beschouwd als terroristische organisatie. Albanië heeft gezegd meerdere geplande aanvallen van Iraanse geheim agenten tegen deze groep te hebben verijdeld. De MEK had in juli een bijeenkomst gepland staan in Albanië, waar ook Amerikaanse beleidsmakers aanwezig zouden zijn, maar die bijeenkomst is afgelast om veiligheidsredenen.||https://nos.nl/artikel/2443796-albanie-verbreekt-diplomatieke-banden-met-iran-na-cyberaanval
2022-09-08||Vrachtwagenchauffeur ongeval Nieuw-Beijerland vrijgelaten, nog wel verdachte|| De Spaanse vrachtwagenchauffeur die het dodelijke verkeersongeval in Nieuw-Beijerland veroorzaakte is vrijgelaten. Wel blijft de 45-jarige man een verdachte. Dat heeft de raadkamer van de rechtbank in Rotterdam vandaag besloten. Het Openbaar Ministerie gaat tegen dit besluit in beroep. Het onderzoek naar de toedracht van het ongeval loopt nog en is naar verwachting niet op korte termijn afgerond. Zo moeten er nog medische gegevens uit Spanje komen om vast te stellen of een medische aandoening van de chauffeur of gebruik van medicatie een rol kan hebben gespeeld. Ook loopt er nog een technisch onderzoek naar de vrachtwagen. Het OM wil de voorlopige hechtenis verlengen vanwege herhalingsgevaar, maar de rechtbank ziet onvoldoende grond om de man langer vast te houden. Het rijbewijs van de vrachtwagenchauffeur is ingenomen. De man wordt verdacht van het veroorzaken van een verkeersongeval met dodelijk en zwaar lichamelijk letsel eind augustus. Hij reed met zijn truck de dijk af en raakte een groep mensen die aan het barbecueën waren. Daar waren tientallen mensen aanwezig. Zeven mensen kwamen om het leven, een van hen was een ongeboren baby. Kort na het ongeval werd de man voorgeleid. De advocaten van de man denken dat de chauffeur een epileptische aanval heeft gehad tijdens het ongeval.||https://nos.nl/artikel/2443795-vrachtwagenchauffeur-ongeval-nieuw-beijerland-vrijgelaten-nog-wel-verdachte
2022-09-08||Verenigd Koninkrijk houdt adem in om gezondheid Elizabeth|| Het nieuws over de slechte gezondheid van koningin Elizabeth beheerst het nieuws in het Verenigd Koninkrijk. Steunbetuigingen stromen binnen en media gooien hun reguliere berichtgeving om. Het land houdt collectief de adem in over de toestand van de 96-jarige vorstin. De opwinding begon met een kort persbericht van Buckingham Palace rond het middaguur. "De artsen van de koningin maken zich zorgen om Harer Majesteits gezondheid en hebben aanbevolen dat ze onder medisch toezicht blijft." Ze vulden aan dat ze "comfortabel is" op haar Schotse buitenverblijf Balmoral. Zo deelden Britse nieuwsmedia het nieuws over de gezondheidstoestand van The Queen: Hoewel het maar een summiere mededeling was met weinig specifieke details, wordt het feit dat er überhaupt over de gezondheid van de vorstin werd gecommuniceerd als groot nieuws beschouwd. Het paleis is nooit scheutig met gezondheidsinformatie over de koningin en er wordt vaak alleen iets meegedeeld als er een verklaring voor een afzegging moest worden gegeven. Bovendien werd de toevoeging dat artsen zich zorgen maken als belangrijk gezien. Eerdere updates benadrukten vooral het feit dat het ging om de gebruikelijke mobiliteitsproblemen waar een hoogbejaarde mee te maken kan krijgen. Opvallend was ook dat de nieuwe premier Truss en oppositieleider Starmer meteen bezorgd reageerden. "Deze middag is het hele land diep bezorgd door het nieuws van Buckingham Palace", zei Truss. "Mijn gedachten en die van iedereen in het Verenigd Koninkrijk zijn bij Hare Majesteit de koningin en haar familie." "Ik sluit me aan bij iedereen in het Verenigd Koninkrijk die hoopt op herstel", reageerde Starmer. "Net zoals de rest van het land maak ik me grote zorgen over het nieuws." Britten leven mee met hun vorstin: Ook de premiers van Schotland en Wales gaven steunbetuigingen. De aartsbisschop van Canterbury zei te bidden voor de koningin en iedereen die voor haar zorgt. Als geestelijk leider van de Anglicaanse Kerk heeft hij een nauwe band met Elizabeth, die als Brits vorstin hoofd van de kerk is. Na de verontruste mededelingen schrapte de BBC al snel de reguliere berichtgeving op het eerste kanaal. Er werd onder meer een livebeeld doorgezet van de poort van Balmoral, hoewel daar niets was te zien. Inmiddels stromen daar wel de eerste belangstellenden en journalisten toe. Een presentator zei "respectvol en op delicate wijze" vragen te willen stellen over de gezondheid van de vorstin. Er is volgens een verslaggever geen reden tot onnodige speculaties. "De feiten spreken voor zich." De zender wist wel te melden dat alle vier de kinderen van de koningin op weg waren naar het buitenverblijf. Dat onderstreept volgens een royaltyverslaggever ook de ernst van de ontwikkelingen. "Rust wat uit, Ma'am", kopte The Sun ondertussen, met de aanspreektitel voor de koningin. De tabloid beaamde dat het verontrustend is dat haar kinderen en kleinzoon William zich naar de koning haastten. "De angst over haar gezondheid groeit." Bij Buckingham Palace, waar het verder nog rustig was, werd een bordje neergezet dat de ceremoniële wisseling van de wacht vandaag niet plaatsvindt.||https://nos.nl/artikel/2443793-verenigd-koninkrijk-houdt-adem-in-om-gezondheid-elizabeth
2022-09-08||Grootste renteverhoging ooit door ECB om inflatie terug te dringen|| Geen rentestap, maar een rentesprong, de grootste renteverhoging ooit in de ruim 20 jaar oude geschiedenis van de euro. Om de gierende inflatie te beteugelen verhoogt de Europese Centrale Bank (ECB) de belangrijkste rentetarieven met maar liefst 0,75 procentpunt. Het is de tweede renteverhoging dit jaar, in juli ging de rente al een half procentpunt omhoog. Door de rente te verhogen hoopt de centrale bank dat de groei van de economie vertraagt en dat daarmee de prijsstijgingen op termijn afzwakken. Allerlei soorten rentes zijn direct en indirect afhankelijk van de beleidsrente van de ECB. Denk aan de hypotheekrente, de krediet- en leenrente, studieleningen, de obligatierente en natuurlijk de spaarrente. De verwachting is dat al die rentetarieven de komende tijd verder gaan oplopen. Met de buitengewone renteverhoging laat de ECB zien dat het terugdringen van de inflatie de topprioriteit is. De centrale bank laat zich niet weerhouden door de verslechterde vooruitzichten voor de economie, die al wijzen op een recessie aan het eind van het jaar. Daar komt nu een verdere vertraging van de economische groei door de rentestijging bovenop. Volgens ECB-president Christine Lagarde is het rentebesluit unaniem genomen. In de besluitvorming waren de verslechterde jongste economische cijfers en prognoses bepalend. De economische groei blijft achter, in 2023 rest maar 0,9 procent groei in plaats van de eerder verwachte 2,1 procent. Ook de inflatie blijft met 5,5 procent in 2023 en 2,3 procent in 2024 hoger dan verwacht. Gezien de hardnekkige en torenhoge inflatie rekenden de financiële markten de afgelopen weken steeds meer op een grote rentestap. Naar verwachting zal de ECB de komende maanden de rente verder opschroeven tot een renteniveau van 2 à 2,5 procent, in de hoop dat daarmee de inflatie zal afnemen tot de gewenste 2 procent ergens in 2023 of 2024. Momenteel is de inflatie in veel landen ruim boven de 10 procent. Een renteverhoging heeft ook tijd nodig, zo'n zes tot negen maanden, om effect te hebben op de economie, de bestedingen en investeringen. "Niemand moet erop rekenen dat de inflatie binnen de komende twee of drie maanden op twee procent staat", aldus Lagarde. "Het heeft tijd nodig om door te dringen in de echte economie." Na de eerste renteverhoging in juli kwam er een einde aan de negatieve rente die Nederlandse banken in 2020 invoerden voor grote spaarders met meer dan 100.000 euro op de bankrekening. Spaarders kregen geen rente meer over hun spaargeld maar moesten juist betalen. Bij de Rabobank verdween de negatieve rente per 1 augustus helemaal, andere banken halveerden de negatieve rente en schrappen die helemaal per 1 oktober. In het kielzog van de renteverhoging en het vooruitzicht op nog meer rentestijgingen verhoogden kleine buitenlandse banken de afgelopen weken al voorzichtig de spaarrente, de grootbanken zijn vooralsnog terughoudend. Meer weten over rentes, inflatie en hoe die elkaar beïnvloeden? We leggen het uit in de video:||https://nos.nl/artikel/2443790-grootste-renteverhoging-ooit-door-ecb-om-inflatie-terug-te-dringen
2022-09-08||VS stelt bijna 2,7 miljard extra beschikbaar voor militaire hulp Oekraïne en buurlanden|| De VS geeft nog eens 2 miljard euro aan militaire steun aan Oekraïne en landen in de regio die "het meest risico lopen slachtoffer te worden van Russische agressie". Dat heeft de Amerikaanse minister Blinken van Buitenlandse Zaken gezegd bij een onaangekondigd bezoek aan Kiev. Met het geld kunnen deze landen wapens en andere militaire goederen aanschaffen. Het bedrag komt boven op een andere toezegging van 675 miljoen euro aan zware wapens, munitie en pantservoertuigen die Blinkens collega Austin van Defensie vanmorgen aan Oekraïne heeft beloofd. Hij deed dat in Ramstein in Duitsland, waar militairen uit meer dan vijftig landen overleggen hoe ze Oekraïne beter kunnen helpen. Volgens Austin is de oorlog met het Oekraïense offensief van de afgelopen week in een belangrijke fase beland. "We zien op het slagveld het succes van onze gezamenlijke inspanningen." Hij doelt op het effect dat eerdere wapenleveranties op de strijd hebben gehad. Het Russische leger werd na aanvankelijke successen in meerdere delen van Oekraïne teruggedrongen of zelfs verdreven. Met de toezeggingen van vandaag is de steun van de regering-Biden aan Oekraïne opgelopen tot een bedrag van 15,2 miljard euro. De nieuwe toezeggingen laten zien dat de VS onverminderd achter Oekraïne staat, zeggen bronnen tegen het Amerikaanse persbureau AP.||https://nos.nl/artikel/2443788-vs-stelt-bijna-2-7-miljard-extra-beschikbaar-voor-militaire-hulp-oekraine-en-buurlanden
2022-09-08||Windsors verzamelen zich op Balmoral, toestand koningin zorgelijk|| De Britse koningin Elizabeth is onder extra medisch toezicht geplaatst om haar gezondheid te monitoren. In een verklaring zegt het koningshuis dat artsen zich zorgen maken om de gezondheid van de vorstin. Volgens de verklaring blijft ze voorlopig op haar buitenverblijf Balmoral in Schotland. Wat er precies aan de hand is met de 96-jarige koningin is niet duidelijk. Maar volgens de BBC zijn de zorgen niet eerder zo groot geweest. De situatie lijkt ernstiger te zijn dan alleen de mobiliteitsproblemen waar de vorstin de laatste tijd mee kampte. De Windsors hebben zich ondertussen verzameld op het Schotse zomerverblijf van de koninklijke familie. Kroonprins Charles en zijn vrouw Camilla zijn daar vanmiddag al aangekomen. Ook prinses Anne, de enige dochter van de koningin, arriveerde toen in Schotland. Kort voor 18.30 uur kwamen ook Elizabeths jongste zoons, prins Andrew en prins Edward, aan op Balmoral Castle, evenals haar kleinzoon prins William en Edwards echtgenote Sophie. Zij waren eerder vandaag geland op het vliegveld van Aberdeen, op ongeveer een uur rijden van het koninklijke zomerverblijf. Williams vrouw Catherine is naar verluidt achtergebleven in Windsor, waar het gezin sinds kort woont. De reden is dat hun kinderen vandaag voor het eerst naar hun nieuwe school zijn. Prins Harry, de jongere broer van William, is ook onderweg naar Balmoral. Aanvankelijk leek het erop dat zijn vrouw Meghan ook direct mee zou komen, maar volgens de BBC komt zij mogelijk op een later moment naar Schotland. Harry en Meghan wonen in de Verenigde Staten, maar waren toevallig in Londen om onder meer een benefietavond bij te wonen. Minuten voordat de verklaring van het paleis naar buiten werd gebracht, ontstond er consternatie in het Britse Lagerhuis. Er ging een briefje rond tijdens een debat over energie, waarna er bezorgde gezichten te zien waren. De voorzitter las een korte verklaring voor over de toestand van de koningin: De deze week benoemde premier Truss, die de vorstin twee dagen geleden nog ontmoette, zegt dat het hele land bezorgd is over de gezondheid van de koningin. Ze wenst haar en haar familie alle sterkte toe. Ook oppositieleider Starmer zegt dat het hele land hoopt dat de koningin herstelt. De ontmoeting met Truss vond dinsdag plaats in Balmoral, omdat de gezondheid van Elizabeth te broos was om te reizen. De laatste keer dat een nieuwe premier op Balmoral werd benoemd in plaats van op Buckingham Palace, was 140 jaar geleden: in 1885 werd Lord Salisbury op het Schotse zomerverblijf benoemd. Na de ontmoeting met Truss viel het veel mensen op dat de koningin opvallend paarse handen had. Men vroeg zich daarom af of de koningin misschien ongezonder was dan het paleis officieel liet weten. Gisteren moest Elizabeth een afspraak met de zogenoemde Privy Council afzeggen, haar adviesorgaan van hoge politici. Hoewel de ontmoeting online zou worden gehouden, was het volgens artsen belangrijker dat ze rust zou houden. De hoogbejaarde koningin heeft de afgelopen periode bij steeds meer gelegenheden verstek moeten laten gaan vanwege haar gezondheid. In juni kon ze de festiviteiten voor haar eigen 70-jarige regeringsjubileum niet bijwonen, nadat ze in mei ook de troonrede niet had kunnen uitspreken bij de opening van het parlementaire jaar. Dat was nog maar twee keer eerder gebeurd. Charles nam dit jaar de Queen's Speech voor zijn rekening. Elizabeth heeft de afgelopen jaren steeds meer problemen met lopen. Daarnaast raakte ze volgens haar lijfartsen vaker vermoeid. Zelf beaamde ze dat ze na een coronabesmetting in februari "moe en uitgeput" was geraakt.||https://nos.nl/artikel/2443787-windsors-verzamelen-zich-op-balmoral-toestand-koningin-zorgelijk
2022-09-08||Nieuwe Britse premier Truss komt met prijsplafond voor dure energie|| De nieuwe Britse premier Liz Truss heeft in het Lagerhuis een groot steunpakket aangekondigd om gezinnen en bedrijven te helpen met de hoge energiekosten. Voor huishoudens komt er met ingang van 1 oktober een plafond van maximaal 2500 pond per jaar aan energiekosten. De overheid legt het verschil met de werkelijke prijzen bij. In feite bevriest de regering de energierekening op het huidige niveau. Zou er niet worden ingegrepen, dan zou de rekening kunnen doorstijgen naar ruim 3500 pond per jaar. Verder krijgen alle huishoudens in oktober eenmalig 400 pond om te helpen de energierekening te betalen. De maatregelen voor huishoudens lopen twee jaar door en brengen voor de meeste huishoudens de energierekening weer op het niveau van vorig jaar, net onder de 2000 pond per jaar. Wat de kosten zijn van deze maatregelen wordt later deze maand bekendgemaakt. Wel heeft Truss al aangekondigd dat er geen winstbelasting geheven gaat worden op de energiebedrijven om de maatregelen te subsidiëren. Ook bedrijven worden de komende zes maanden door de overheid gecompenseerd voor de hoge energiekosten. Dat gebeurt op dezelfde manier als bij de huishoudens door het instellen van een prijsplafond. Daar heeft Truss zo'n 40 miljard pond voor uitgetrokken. Na zes maanden komt er een nieuw plan voor kwetsbare bedrijven. Hieronder vallen volgens Truss ook pubs. Er wordt ook actie ondernomen om de energiekosten in de toekomst te beperken. Er wordt onderhandeld met energieleveranciers om langetermijncontracten af te sluiten en er wordt meer haast gemaakt met het uitbreiden van groene energiebronnen. Daarnaast heeft Truss heeft ook gezegd dat er honderd nieuwe licenties worden uitgegeven voor het omstreden boren naar olie in de Noordzee en fracking.||https://nos.nl/artikel/2443786-nieuwe-britse-premier-truss-komt-met-prijsplafond-voor-dure-energie
2022-09-08||Energiebedrijf Budget Thuis krijgt boete van 1,8 miljoen voor misleiding|| Energieleverancier Budget Thuis heeft van toezichthouder Autoriteit Consument & Markt (ACM) een boete gekregen van 1,8 miljoen euro. Het bedrijf zou klanten hebben misleid bij de telefonische verkoop van energiecontracten. Volgens de ACM werden klanten door het bedrijf ertoe aangezet een energiecontract af te sluiten. Hiervoor werden tussenpersonen ingezet die bijvoorbeeld zeiden dat zij belden voor het doen van een energiemeting of een landelijke prijsverlaging. De tussenpersonen vertelden niet dat ze belden namens Budget Thuis. Dat is verboden, aldus de ACM. ACM-bestuurslid Cateautje Hijmans van den Bergh noemt het afsluiten van een energiecontract een belangrijke beslissing waar consumenten goed over voorgelicht moeten worden. "Energieleveranciers moeten duidelijk zijn over het contract dat zij aanbieden." "Ook moet het voor de consument direct duidelijk zijn dat een bedrijf belt om een energiecontract te verkopen. Omdat uit onderzoek blijkt dat Budget Thuis consumenten heeft misleid, leggen we het bedrijf een boete op", zegt Hijmans van den Bergh. Budget Thuis heeft de boete inmiddels betaald. Het bedrijf handelde eerder onder de naam NutsService en is de onderneming achter de merknamen Budget Energie en de Nederlandse Energie Maatschappij (NLE). Mediafiguur Johan Derksen kreeg voor een reclamespot van NLE ruim tien jaar geleden een Loden Leeuw voor de irritantste Bekende Nederlander. Het is voor de tweede keer dat ACM een boete oplegt aan een energieleverancier vanwege misleiding. Eerder kreeg DGB al een boete van de toezichthouder voor een vergelijkbare overtreding. Dat bedrijf kreeg een boete van 400.000 euro.||https://nos.nl/artikel/2443784-energiebedrijf-budget-thuis-krijgt-boete-van-1-8-miljoen-voor-misleiding
2022-09-08||FNV: thuiswerkvergoeding moet omhoog van 2 naar 6 euro per dag|| De belastingvrije thuiswerkvergoeding moet zo snel mogelijk omhoog van 2 naar 6 euro per dag. Dat vindt vakbond FNV, omdat door de gestegen energieprijzen mensen gemiddeld veel meer kwijt zijn aan een dag thuiswerken dan 2 euro. "Wij vinden dat de reëel gemaakte kosten van thuiswerken vergoed moeten worden en die liggen nu rond de 6 euro per dag denken wij", aldus een woordvoerder van de FNV. " Die 2 euro is nog gebaseerd op een berekening die budgetinstituut Nibud maakte in 2020. Sinds begin dit jaar mogen werkgevers een belastingvrije thuiswerkvergoeding geven aan werknemers. Die werd ingevoerd vanwege het vele thuiswerken sinds corona. In maart berekende het Nibud op eigen initiatief al dat de thuiswerkkosten waren opgelopen naar zo'n 3 euro per dag. Sindsdien is het alleen maar duurder geworden. "Gas, elektra, koffie, het is allemaal in prijs gestegen", aldus de FNV-woordvoerder. "En daarom moet zo snel mogelijk, nog voor de winter, de thuiswerkvergoeding omhoog. En als het niet eerder kan dan per januari 2023." Vooral in de winter, als je je huis een hele werkdag moet verwarmen, zullen werknemers meer kwijt zijn aan thuiswerken. "En we hebben het nu over vrijwillig thuiswerken. Maar er kunnen ook weer coronamaatregelen komen, waarbij je verplicht moet thuiswerken", aldus de bond. Het Nibud zegt binnenkort met een nieuwe berekening te komen van de kosten van thuiswerken. Het instituut doet dat dan weer op eigen initiatief, dus niet op verzoek van de Rijksoverheid. In antwoord op Kamervragen zei staatssecretaris Van Rij vorige week dat in de wet is vastgelegd dat de thuiswerkvergoeding jaarlijks wordt geïndexeerd en op basis van die indexatiemethode in 2023 zal uitkomen op zo'n 2,13 euro.||https://nos.nl/artikel/2443783-fnv-thuiswerkvergoeding-moet-omhoog-van-2-naar-6-euro-per-dag
2022-09-08||Twee lhbti-activisten in Iran ter dood veroordeeld|| Twee Iraniërs zijn ter dood veroordeeld voor "het verspreiden van corruptie" en mensensmokkel. Dat meldt het Iraanse staatspersbureau IRNA. Mensenrechtenorganisaties zeggen dat de twee vrouwen zijn veroordeeld om hun lhbti-activisme. Een van de veroordeelden is de 31-jarige Zahra Sedighi-Hamadani, een lhbti-activist die oktober vorig jaar door de autoriteiten werd opgepakt. De activist werd volgens Amnesty opgepakt vanwege haar seksuele geaardheid, genderidentiteit en uitlatingen op sociale media over lhbti-rechten. Amnesty schrijft dat ze zich niet aan gendernormen houdt. Sedighi-Hamadani werd eerst opgepakt in het Iraakse Erbil nadat ze had meegewerkt aan een BBC-documentaire over de lhbti-gemeenschap in de regio. Nadat ze was vrijgelaten, probeerde ze vanuit Iran de grens naar Turkije over te steken om asiel aan te vragen, zei Amnesty. Daar werd ze door de Iraanse Revolutionaire Garde gearresteerd. De 24-jarige vrouw Elham Chobdar is in dezelfde zaak ook ter dood veroordeeld. De twee worden beschuldigd van het smokkelen van jonge vrouwen in onder meer de Iraanse provincie West-Azerbeidzjan, zei het staatspersbureau. Amnesty zegt "diep verontwaardigd" te zijn over de straffen. De organisatie roept de Iraanse autoriteiten op om van de doodvonnissen af te zien en Sedighi-Hamadani en Chobdar vrij te laten. In de Iraanse wet is homoseksualiteit niet verboden, maar het uitdragen van homoseksuele handelingen wel. Na meerdere veroordelingen kan de doodstraf worden opgelegd. Voor lhbti-activisme staat gewoonlijk een gevangenisstraf die kan oplopen tot maximaal tien jaar. Vorig jaar zijn zeker 333 mensen geëxecuteerd, bleek uit een rapport van mensenrechtenorganisaties. Sinds het aantreden van de conservatieve president Ebrahim Raisi vorig jaar juni, is het aantal executies flink toegenomen. Hij was de hoogste rechter van het land en behoort tot de meest conservatieve vleugel van Iran. Het aantal executies is een toename van 25 procent ten opzichte van een jaar eerder. Iets meer dan een derde van de doodstraffen was voor druggerelateerde vergrijpen.||https://nos.nl/artikel/2443781-twee-lhbti-activisten-in-iran-ter-dood-veroordeeld
2022-09-08||Storing in ziekenhuis Maastricht voorbij, afspraken morgen gaan door|| De ict-storing waar het ziekenhuis Maastricht UMC+ sinds vanochtend mee kampte, is voorbij. De afspraken die voor morgen gepland staan, gaan gewoon door. "Het hele systeem werkt weer. Het duurde nog even omdat we veiligheidstesten moesten uitvoeren, maar die zijn nu ook afgerond", zegt een woordvoerder van het ziekenhuis. De storing kwam door een technische oorzaak. "Maar verder onderzoek is vereist om te weten wat nou precies heeft gezorgd voor deze storing." Volgens de woordvoerder is er geen aanleiding om te vermoeden dat het gaat om een hack. Vanwege de storing was het Maastrichtse ziekenhuis de hele dag digitaal en telefonisch slecht bereikbaar. Medewerkers konden niet bij de patiëntendossiers, waardoor de meeste polikliniekafspraken voor de rest van de dag zijn afgezegd. Volgens een woordvoerder van het ziekenhuis zijn enkele duizenden patiënten getroffen door de storing. Acute behandelingen gaan vandaag wel door. "Net als behandelingen van patiënten die al opgenomen zijn of zullen worden in het ziekenhuis", zei de woordvoerder eerder vandaag tegen 1Limburg. Patiënten die een afspraak hadden op een poli van het ziekenhuis, werd gevraagd thuis te blijven. Patiënten die vonden dat hun afspraak noodzakelijk was, werden opgevangen in het ziekenhuis. Per patiënt werd gekeken wat er mogelijk was. Afspraken voor opnames gingen gewoon door. Door de storing was het Maastrichtse ziekenhuis telefonisch en online slecht bereikbaar. Artsen konden hun patiënten niet zelf afbellen, omdat het telefoonsysteem eruit lag en ze konden niet bij de patiëntengegevens in het digitale systeem. De storing werd rond 09.15 uur ontdekt. Voor afspraken die vandaag zijn afgezegd, zoekt het ziekenhuis een nieuwe datum.||https://nos.nl/artikel/2443780-storing-in-ziekenhuis-maastricht-voorbij-afspraken-morgen-gaan-door
2022-09-08||Tientallen kinderen Gambia overleden door nierfalen, mogelijk door paracetamol|| De regering in Gambia is een onderzoek gestart naar de dood van tientallen kinderen. Zij hadden last van nierfalen, mogelijk door het gebruik van een lokaal verkochte paracetamolsiroop. Afgelopen juli werd een piek vastgesteld van kinderen jonger dan 5 jaar oud met acute nierproblemen. Ze hadden moeite met plassen en kregen last van koorts. "In de afgelopen maanden zijn tientallen kinderen overleden", zegt de directeur van de gezondheidsdienst van het West-Afrikaanse land tegen persbureau Reuters. Hij stelt dat autopsieën erop wijzen dat het gebruik van paracetamol de oorzaak is. Bij overmatig gebruik van paracetamol kan nierfalen optreden. Dat kan gebeuren wanneer er meerdere weken achter elkaar meer dan vijf tabletten van 500 mg per dag worden genomen. De directeur zegt dat het waarschijnlijk gaat om een lokaal verkochte siroop van het middel. Het is niet duidelijk of er meerdere merken van het medicijn worden onderzocht. Vorige maand zei de gezondheidsdienst nog dat er meerdere oorzaken mogelijk zijn bij dit soort symptomen. De poepbacterie E. coli kan mogelijk ook de oorzaak zijn, zegt de directeur. Het totaal aantal sterfgevallen tot en met vorige maand liep op tot 28, maar volgens de directeur zijn het er inmiddels veel meer. Hoeveel precies is niet duidelijk. Dat wordt de komende dagen bekend.||https://nos.nl/artikel/2443777-tientallen-kinderen-gambia-overleden-door-nierfalen-mogelijk-door-paracetamol
2022-09-08||Drijvende lng-installatie Eemshaven moet gastekort deze winter voorkomen|| Nederland verdubbelt vandaag de mogelijkheid om gas van buiten Europa te importeren door de ingebruikname van een drijvende fabriek in de Groningse Eemshaven. Tot nu toe kon vloeibaar gas (lng) alleen in de Gate Terminal in Rotterdam weer omgezet worden in 'gewoon' aardgas; nu kan dat dus ook in Groningen. De nieuwe terminal bestaat uit twee grote, door de Gasunie gehuurde fabrieksschepen. Die verruimen de capaciteit om vloeibaar gas in te nemen van 12 naar 20 miljard kubieke meter. Door ook de bestaande terminal op de Tweede Maasvlakte uit te breiden, wordt de totale capaciteit in Nederland 24 miljard kuub. Het jaarlijkse verbruik in Nederland ligt normaal gesproken op zo'n 40 miljard kuub aardgas. Vanwege de extreme prijzen is dat nu ongeveer 30 miljard kubieke meter. Lng uit onder meer de Verenigde Staten en het Midden-Oosten moet Europa minder afhankelijk maken van Rusland en een einde maken aan de energiecrisis. Die wordt veroorzaakt door de verminderde levering van Russisch gas, in reactie op de westerse sancties vanwege de oorlog in Oekraïne. Rusland kan Europa chanteren, omdat de handel in aardgas een regionale markt is, in tegenstelling tot olie waarvoor een wereldwijde markt is. Dat komt omdat gas over het algemeen via pijpleidingen getransporteerd wordt en olie met grote tankers. Maar ook gas kan dus met tankers vervoerd worden, al is dat wel een stuk duurder dan transport via een pijpleiding. Onder de huidige omstandigheden zijn de meerkosten van lng te verkiezen boven de onzekere toevoer van Russisch aardgas uit een van de pijpleidingen tussen Rusland en Europa. Er is alleen één groot probleem: het tekort aan capaciteit om lng weer om te zetten in 'gewoon' aardgas, dat via het bestaande distributiesysteem naar huizen en bedrijven kan. Overal in Europa worden nu lng-terminals gebouwd: Vanochtend vaart de eerste lng-tanker de Groningse Eemshaven binnen. De Murex heeft een capaciteit van ruim 173.000 kubieke meter vloeibaar gas. Het schip is vertrokken uit de haven van Port Arthur in Texas. Het Amerikaanse gas is daar afgekoeld tot een temperatuur van -162 graden Celsius, waardoor het vloeibaar en in volume 600 keer kleiner wordt. Hierdoor kan het in grote koeltanks aan boord van het schip de Atlantische Oceaan over. In de Eemshaven zijn de afgelopen dagen ook de lng-fabrieksschepen aangekomen: de Belgische S188, omgedoopt in Eemshaven LNG en de Amerikaanse Golar Igloo. Ze vormen samen de drijvende installatie die het vloeibare gas uit de Verenigde Staten weer omzet in gewoon aardgas. Als het schip vol zit, is dat ruim 104 miljoen kubieke meter aardgas. De precieze hoeveelheden zijn commercieel bedrijfsgeheim. De afgelopen twee maanden is hard gewerkt aan de infrastructuur die de fabrieksschepen aan de kade in de Eemshaven verbindt met de bestaande infrastructuur van Gasunie Transport Services. Er wordt onder meer gebruik gemaakt van restwarmte van de grootste kolencentrale in Nederland van RWE om de lng weer op te warmen. De Gasunie verwacht op jaarbasis zo'n tachtig lng-tankers te ontvangen uit de Verenigde Staten en het Midden-Oosten. De totale capaciteit van acht miljard kubieke meter aardgas van de drijvende lng-fabriek in de Eemshaven is al verkocht. Zeven miljard ervan gaat naar Shell Western LNG en het Tsjechische CEZ. De laatste miljard kuub gaat naar het Franse energiebedrijf Engie. Niet al het gas dat aankomt in de Eemshaven blijft dus in Nederland. Net als het gas uit Groningen, Noorwegen en Rusland wordt de omgezette lng onderdeel van de totale gasvoorraad, die verhandeld wordt op de energiemarkt. Het gas helpt ook Duitsland en Tsjechië, dat zelf geen havens heeft. Om het belang van de drijvende lng-installatie te benadrukken heeft Tsjechië premier Petr Fiala naar de officiële opening gestuurd, vanmiddag in de Eemshaven. De huidige voorzitter van de Europese Unie is ontvangen door de Nederlandse minister voor Energie en Klimaat, Rob Jetten. De verwachting is dat de extra capaciteit om lng om te zetten genoeg is om een echt gastekort deze winter in Nederland te voorkomen, maar garanties daarvoor geeft de Gasunie niet. Morgen buigen Jetten en zijn collega's in de EU zich onder Tsjechisch voorzitterschap over een oplossing voor de extreem hoge prijzen van gas en elektriciteit in Europa.||https://nos.nl/artikel/2443772-drijvende-lng-installatie-eemshaven-moet-gastekort-deze-winter-voorkomen
2022-09-08||Medewerkers streekvervoer leggen werk neer in zuiden van het land|| Voor de derde dag op rij leggen buschauffeurs en machinisten van het regionale streekvervoer het werk neer. Ditmaal staken medewerkers in het zuiden van het land voor een betere cao. Niet alle medewerkers doen mee aan de staking. Het is onduidelijk om hoeveel chauffeurs en machinisten het precies gaat. Streekvervoerder Hermes meldt vanochtend dat een deel van de chauffeurs in het zuidoosten van Noord-Brabant staakt. Een verslaggever van Omroep Brabant omschrijft de situatie op Eindhoven Centraal vanochtend als "licht chaotisch". Volgens de omroep was de actie bij de meeste reizigers wel bekend. De staking heeft gevolgen voor PSV-supporters die vanavond met het openbaar vervoer naar het Philips Stadion willen komen. De Eindhovense club speelt een Europa Leaguewedstrijd tegen het Noorse FK Bodø/Glimt. Hermes geeft aan overlast op de buslijnen naar het stadion zoveel mogelijk te willen voorkomen. De treinen van Arriva in Limburg rijden donderdag helemaal niet. De vervoerder meldt dat bussen "grotendeels wel" rijden, maar adviseert reizigers de reisplanner te checken voordat ze op pad gaan. Hoeveel bussen er precies rijden in Limburg, is volgens 1Limburg niet duidelijk. Een verslaggever zag amper bussen op het busstation in Meijel. In Heerlen daarentegen rijden de meeste bussen wel. Volgens Arriva rijden de bussen in het zuiden van de provincie nog best redelijk, maar in Noord-Limburg nauwelijks. Ook in Gelderland wordt gestaakt. Volgens Omroep Gelderland rijden er "amper treinen en bussen". Daardoor was sprake van een drukke ochtendspits in de provincie. Op vrijdag 16 september is er een landelijke staking in het streekvervoer. Op die dag is het de bedoeling dat er nergens streekbussen en regionale treinen rijden. Vrijdag rijden er in het hele land geen treinen van NS.||https://nos.nl/artikel/2443767-medewerkers-streekvervoer-leggen-werk-neer-in-zuiden-van-het-land
2022-09-08||Vietnamese noedelverkoper opgepakt omdat hij 'salt bae' nadeed|| Het was maar een grapje. Maar de Vietnamese politie zag het toch heel anders. Bui Tuan Lam, een activist en noedelverkoper van 38, zit nu achter de tralies. Hij had namelijk een filmpje online gezet waarbij hij lenteuitjes uit zijn handen liet vallen en over zijn onderarm liet glijden, voordat ze in de noedelsoep vielen. Daarmee bekritiseerde Bui de minister van Publieke Veiligheid in Vietnam. Die ging in november vorig jaar tijdens een werkbezoek dineren bij het peperdure restaurant Nusr-et in Londen. Dat wordt gerund door de zogenoemde salt bae, de Turkse internetbekendheid die zijn in bladgoud gedoopte biefstukken afmaakt door zout over zijn onderarm te laten glijden. De minister werd overladen door kritiek van Vietnamese activisten. De biefstukken in dat restaurant kosten meer dan het maandsalaris van iemand in het Vietnamese kabinet. Foto's van de gouden biefstuk etende minister werden op sociale media gedeeld met kritische opmerkingen als: "Vietnam is nog altijd arm, maar de minister is zo luxe dat hij van dit soort extravagantie kan genieten". Maar de video van Bui Tuan Lam ging de Vietnamese overheid blijkbaar veel te ver. 'Onion Leaf Bae', zoals hij zich op de video noemt, is opgepakt omdat hij volgens de politie artikel 117 van het Vietnamese wetboek van strafrecht heeft overtreden. Daarin staat het verbod beschreven om "materialen te maken, bewaren en verspreiden die tegen de Socialistische Republiek Vietnam zijn". Mensenrechtenorganisatie Human Rights Watch is verbolgen over het oppakken van Bui. "Iemand bespotten is een legitieme manier om je te uiten en zou niet moeten worden gezien als een misdaad." Voor HRW is dit een voorbeeld van hoe slecht het eenpartijregime in Vietnam tegen kritiek kan. "Regelmatig definiëren de Vietnamese autoriteiten elke opmerking die hen niet bevalt als 'propaganda tegen de staat'. Daarmee is de regering Vietnam een van de meest lichtgeraakte ter wereld als het om openbare kritiek gaat." Volgens verschillende mensenrechtenorganisaties zitten er op dit moment tussen de 150 en 300 politieke gevangenen vast in Vietnam. Als Bui Tuan Lam voor zijn grap wordt veroordeeld op basis artikel 117, kan hij een celstraf van 5 tot 20 jaar krijgen.||https://nos.nl/artikel/2443766-vietnamese-noedelverkoper-opgepakt-omdat-hij-salt-bae-nadeed
2022-09-08||Ontsnapt paard dood bij aanrijding in Friesland|| Een ontsnapt paard is vannacht doodgereden tijdens een botsing met een auto in het Friese Burdaard. Rond 05.00 uur zag een bestuurder vier ontsnapte paarden op de weg. Volgens Omrop Fryslân kon de vrouw een paard ontwijken, maar raakte ze daarna een ander paard. Dat dier was volgens de omroep op slag dood. Volgens de politie raakte de bestuurder niet gewond. Wel raakte de auto zwaar beschadigd. Een ander paard raakte gewond bij het ongeluk. Het is onduidelijk hoe het inmiddels met de drie paarden gaat.||https://nos.nl/artikel/2443765-ontsnapt-paard-dood-bij-aanrijding-in-friesland
2022-09-08||Energieminister Jetten ondanks kritiek niet bij Algemene Beschouwingen|| Minister Jetten voor Klimaat en Energie zal definitief niet aanwezig zijn bij de Algemene Politieke Beschouwingen, het grote debat in de Tweede Kamer over de Miljoenennota, direct na Prinsjesdag. Premier Rutte schrijft aan de Tweede Kamer dat Jetten op dat moment bij een internationale bijeenkomst over schone energie in de VS is. Volgens Rutte vindt het kabinet het in het Nederlands belang dat ons land daar door een minister vertegenwoordigd wordt. "Het is een belangrijke bijeenkomst voor de samenwerking bij energietransitie", schrijft hij. "De minister wil de komende tijd investeren in de samenwerking met andere landen ter voorbereiding op onder meer de VN-klimaattop in november." Verschillende Kamerleden, onder wie Pieter Omtzigt en PVV-leider Geert Wilders, hebben zich kwaad gemaakt over de aangekondigde afwezigheid van Jetten bij het debat. Zij wijzen erop dat het ongepast is dat de minister voor Energie verstek laat gaan, terwijl de hoge energierekeningen veel Nederlanders in financiële problemen brengen. Daar zal het debat voor een groot deel over gaan. Het is traditie dat bij de Algemene Politieke Beschouwingen alle ministers en staatssecretarissen in de Tweede Kamer zitten, ook al is de premier de enige die het woord voert namens het kabinet. De anderen zijn ondertussen vaak met andere dingen bezig, zoals het tekenen van stukken of het ronddelen van dropjes. Rutte kondigt in zijn brief aan dat er dit jaar nog meer bewindslieden niet aanwezig zullen zijn. Minister Hoekstra van Buitenlandse Zaken en minister Schreinemacher voor Buitenlandse Handel en Ontwikkelingssamenwerking zijn bij de jaarvergadering van de Verenigde Naties in New York. Dat de minister van Buitenlandse Zaken bij het debat afwezig is, komt vaker voor. Dit jaar zijn de Algemene Politieke Beschouwingen voor de tweede keer in de tijdelijke nieuwbouw van de Tweede Kamer. Daar is minder ruimte dan aan het Binnenhof, waardoor er waarschijnlijk geen plek zal zijn voor alle staatssecretarissen, laat Rutte weten. Vorig jaar was dat geen probleem, omdat er vanwege corona minder mensen in de zaal aanwezig mochten zijn. Er is nog overleg met de Tweede Kamer over welke staatssecretarissen dit jaar wel of geen stoel zullen krijgen. "Uiteraard staat de afwezigheid van de genoemde bewindslieden niet in de weg aan de inbreng van het kabinet in de beraadslagingen tijdens de Algemene Politieke Beschouwingen", verzekert de premier de Kamerleden.||https://nos.nl/artikel/2443764-energieminister-jetten-ondanks-kritiek-niet-bij-algemene-beschouwingen
2022-09-08||Stichting niet vervolgd in zaak tegen Sywert van Lienden en compagnons|| Het Openbaar Ministerie heeft het strafrechtelijk onderzoek naar de omstreden mondkapjesdeal rondom de Stichting Hulptroepen Alliantie (SHA) en Hulptroepen Alliantie BV (HA BV) geseponeerd. Het onderzoek gaat wel door naar de drie voormalige bestuurders van de stichting en de bv, Sywert van Lienden, Bernd Damme en Camille van Gestel. De drie bestuurders en ondernemingen die aan hen worden gelinkt, blijven verdachten in de zaak. Maar volgens het OM ontbreekt het maatschappelijk belang om SHA en HA BV verder te vervolgen. Die organisaties waren slechts "het vehikel" voor de bestuurders die worden verdacht van oplichting, verduistering en witwassen, zegt het OM. De twee organisaties zijn volgens het OM "door de tegen hen ontstane verdenking al voldoende getroffen". "Bovendien heeft het nieuwe bestuur aangegeven 'schoon schip' te willen maken nadat het oude bestuur ontslagen is via een civiele procedure", aldus het OM. Van Lienden en Damme werden in juni ontslagen na een besluit van de rechter. Van Gestel stapte al eerder op. Van Lienden sloot aan het begin van de coronacrisis een deal van 100 miljoen euro met de overheid voor het leveren van mondkapjes. Hij beloofde dat kosteloos te doen, maar hij en twee zakenpartners richtten kort na het sluiten van de deal een bedrijf op waarmee ze wel degelijk winst maakten. Volgens het OM gaat het om zo'n 30 miljoen euro. Na belastingaftrek keerde Van Lienden zichzelf 9 miljoen euro uit, zijn zakenpartners ieder 5 miljoen euro. Vorige maand legde de FIOD opnieuw beslag op eigendommen van de drie voormalige bestuurders. In april werd al beslag gelegd voor een totaalbedrag van 11,5 miljoen euro. Met het beslag van vorige maand is dat verhoogd tot 18 miljoen euro, zei het OM eerder.||https://nos.nl/artikel/2443762-stichting-niet-vervolgd-in-zaak-tegen-sywert-van-lienden-en-compagnons
2022-09-08||Vermeer paste Melkmeisje aan: schilderij toonde eerst vuurmand en rek met kannen|| Op het schilderij Het Melkmeisje van Johannes Vermeer was eerst een vuurmand en een rek met kannen te zien, voordat de meester zijn kunstwerk 350 jaar geleden overschilderde. Dat is duidelijk geworden na nieuw onderzoek van het Rijksmuseum in Amsterdam in samenwerking met het Mauritshuis in Den Haag. Door geavanceerde onderzoeksmethodes en scans kwam de onderschets van het schilderij tevoorschijn. Die schets brengt nieuwe inzichten in Vermeers werkwijze. Volgens het Rijksmuseum wordt algemeen aangenomen dat Vermeer altijd langzaam en uiterst zorgvuldig te werk ging. Dat blijkt nu toch anders te liggen. Onder de linkerarm van het melkmeisje is een in allerhaast aangebrachte dikke streep zwarte verf te zien. Daaruit valt op te maken dat Vermeer zijn voorstelling eerst vlug in lichte en donkere tonen opzette, voordat hij de details verder uitwerkte. Door de scans is te zien dat er op de muur achter het meisje een rek met enkele kannen was geschetst. Dat werd niet verder uitgewerkt en verdween uit het uiteindelijke kunstwerk. Een dergelijke plank bevond zich ook in het huis van Vermeer. Eerder werd al ontdekt dat er rechtsonder op het schilderij een mand te zien was. Nu blijkt dat het een vuurmand van wilgenteen was, die in de zeventiende eeuw vaak te vinden was in huizen. Een kom met gloeiende kolen werd in de mand geplaatst om pasgeboren baby's warm te houden en hun luiers te drogen. Vermeer zelf had er ook eentje in zijn eigen woning. Hij verborg de vuurkorf door er een stoof, Delfts blauwe tegels en de vloer overheen te schilderen. Directeur Taco Dibbits van het Rijksmuseum spreekt van een bijzondere ontdekking. "Er is al zo veel onderzoek gedaan naar Het Melkmeisje dat we niet verwacht hadden nog zoiets duidelijks te ontdekken. Dankzij moderne technieken is dat toch gelukt." Dezelfde techniek werd ook al gebruikt bij het onderzoek naar en de restauratie van De Nachtwacht van Rembrandt. Volgens Dibbits geeft de ontdekking een verrassend beeld van Vermeers artistieke beslissingen. "Zo zorgt het overschilderen van het rek met kannen en de vuurmand voor meer rust en verstilling in de kamer van het melkmeisje. Niets leidt meer af van haar geconcentreerde bezigheid." Het onderzoek naar de collectie van Vermeer is gedaan in aanloop naar een grote expositie die volgend jaar in het Rijksmuseum te zien is. Bezoekers kunnen dan zeker 27 van de 35 kunstwerken bewonderen die Vermeer in zijn leven maakte.||https://nos.nl/artikel/2443760-vermeer-paste-melkmeisje-aan-schilderij-toonde-eerst-vuurmand-en-rek-met-kannen
2022-09-08||Asieldebat in teken van beperken gezinshereniging|| Het Kamerdebat over de asielplannen van het kabinet spitst zich toe op de maatregelen om de gezinshereniging te beperken. De Kamer debatteert vandaag de hele dag met staatssecretaris Van der Burg en minister De Jonge over de voorstellen die het kabinet twee weken geleden heeft aangekondigd. Volgens de plannen van het kabinet komen onder meer extra woonplekken in gemeenten voor vluchtelingen met een verblijfsvergunning, zodat die sneller kunnen doorstromen uit de overvolle asielzoekerscentra. Verder wil het kabinet ook de instroom beperken: een van de maatregelen is dat statushouders hun gezin niet meer mogen laten nareizen als ze geen huis hebben. Als in een individueel geval 15 maanden zijn verstreken zonder dat een woning is gevonden, krijgen de gezinsleden alsnog een visum. Een deel van de Kamer vindt de maatregelen niet ver genoeg gaan, volgens een ander deel zijn ze juist te hardvochtig. De regeringspartijen VVD, CDA, D66 en ChristenUnie steunen de maatregelen, de een enthousiaster dan de ander. Veel Kamerleden hekelden de plannen rond de gezinshereniging. "Het deugt van geen kanten, moreel, maar ook juridisch gezien", zei PvdA-Kamerlid Piri. Zij wees erop dat ook ambtenaren van het ministerie hun zorgen hebben uitgesproken. Zij en andere leden van de oppositie willen dat het kabinet nog advies vraagt aan de Raad van State over de juridische houdbaarheid. VVD en CDA zien daar weinig in. Maar D66 en ChristenUnie zouden het vragen van zo'n advies niet onlogisch vinden, nu er kennelijk zoveel juristen vraagtekens bij zetten. Ze willen nu eerst het antwoord van Van der Burg afwachten. Die heeft steeds gezegd dat de maatregel juridisch wél door de beugel kan. D66-Kamerlid Podt en haar ChristenUnie-collega Ceder zeiden allebei dat ze eigenlijk niet voor de beperking van de gezinshereniging zijn, maar dat ze zich als lid van de coalitie wel kunnen vinden in het totale pakket. Een deel van de Kamer wil advies van de Raad van State: In het debat vielen vaak grote woorden. Verschillende oppositiepartijen leggen de schuld van de problemen bij het kabinet, dat veel te laat in actie zou zijn gekomen. GroenLinks-Kamerlid Kröger sprak van een schandvlek voor Nederland en Partij voor de Dieren-woordvoerder Teunissen had het over het zakken onder een morele ondergrens. Denk-leider Azarkan vindt de afspraken een "vies compromis". Volgens hem is in de de coalitie koehandel gepleegd over de ruggen van mensen. PVV'er Markuszower heeft geen goed woord over voor de plannen. Maar hij wil juist dat de grenzen worden gesloten voor alle asielzoekers en voor alle immigranten uit niet-westerse landen. JA21, de groep-Van Haga en BBB pleitten nog eens voor een tijdelijke asielstop. Volgens het kabinet is zo'n maatregel in strijd met verdragen. Kamerlid Brekelmans van regeringspartij VVD, die het daar ook al vaker over heeft gehad, zei liever te willen spreken van een "tijdelijke procedurestop". Volgens hem is daar juridisch ruimte voor, omdat er sprake is van een noodsituatie. "Maar de grenzen dicht en geen opvang meer, dat kan niet", zei Brekelmans. Hij noemde de plannen van het kabinet "een stap naar een oplossing". Van veel kanten is er ook kritiek op het besluit van het kabinet om de gemeente Tubbergen te verplichten asielzoekers op te nemen. Ook de VVD en het CDA vinden dat onwenselijk.||https://nos.nl/artikel/2443759-asieldebat-in-teken-van-beperken-gezinshereniging
2022-09-08||Man doodt zeker vier mensen in urenlange moordtocht door Memphis || Een man heeft gisteren urenlang schietend door de Amerikaanse stad Memphis getrokken. In twintig uur tijd heeft hij zeker vier mensen gedood en drie mensen verwond, meldt de politie. Beelden van zeker een van de schietpartijen plaatste hij op Facebook. De 19-jarige man werd na een lange zoektocht opgepakt door de politie. Hij zat met twee wapens in een gestolen auto. Hij is aangeklaagd voor moord met voorbedachten rade. Door de schietpartijen werd een lockdown in de stad afgekondigd en inwoners werd opgeroepen om thuis te blijven. De universiteit van Memphis sloot de deuren en het openbaar vervoer werd stilgelegd. In de ochtend schoot de tiener een eerste man dood. Aan het einde van de middag begon hij aan zijn tweede schietpartij. Na in totaal vier schietpartijen, waarbij hij twee mensen doodde en er twee verwondde, begon de politie met een urenlange klopjacht. Voor de schutter gevonden werd schoot hij nog drie andere mensen neer. Ook stal hij auto's van zijn slachtoffers. De 19-jarige man is een bekende van de politie. Twee jaar geleden werd hij opgepakt voor moord en zware mishandeling en kreeg een celstraf van drie jaar opgelegd. Afgelopen maart kwam hij vervroegd vrij na een gevangenisstraf van elf maanden. Over een motief voor de moordtocht is nog niets bekend. ||https://nos.nl/artikel/2443757-man-doodt-zeker-vier-mensen-in-urenlange-moordtocht-door-memphis
2022-09-08||Bolsonaro grijpt viering 200-jarig bestaan Brazilië aan om campagne te voeren|| De Braziliaanse president Bolsonaro heeft de viering van het 200-jarig bestaan van het land aangegrepen om campagne te voeren. Hij uitte bij een nationale feestdag onder meer kritiek op zijn tegenstander bij de presidentsverkiezingen in oktober, Lula da Silva. De president, die sinds 2019 aan de macht is, woonde in meerdere steden in het land militaire shows bij en sprak zijn aanhangers toe. In zijn toespraak in Rio de Janeiro noemde de president zijn tegenstander een "gangster" en vergeleek hij Lula met machtige linkse leiders in Venezuela en Nicaragua. Bolsonaro voert onder meer campagne met de belofte de hoge benzineprijzen en voedselprijzen aan te pakken. Lula legt het zwaartepunt onder meer op het terugdringen van werkeloosheid door banen te creëren in de industriële sector. Bolsonaro werd bij zijn speech hartstochtelijk toegejuicht: De rechts-populistische Bolsonaro ligt in de peilingen ver achter op de linkse Lula, hoewel hij de laatste weken iets meer terrein lijkt goed te winnen. De president liet tijdens de viering echter weten geen waarde te hechten aan peilingen. Eerder trok Bolsonaro al de betrouwbaarheid van het Braziliaanse digitale stemsysteem in twijfel. Tegenstanders vrezen dat de president zich niet al neerleggen bij verkiezingsverlies. Tijdens de viering van de onafhankelijkheid repte de president echter niet over mogelijke verkiezingsfraude. In hoofdstad Brasilia, waar hij ook sprak voor duizenden aanhangers zei hij niets over de worsteling van het land om onafhankelijk te worden, maar vertelde hij vooral over de dingen die hij als president had bereikt. Hij werd hartstochtelijk toegejuicht door zijn aanhangers, die zich in de nationale kleuren groen en geel hadden gehuld. Lula, die president was tussen 2003 en 2010 zei als reactie dat hij als president nooit de nationale feestdag had gebruikt voor politiek gewin. Ook andere presidentskandidaten waren kritisch over de manier waarop Bolsonaro zich presenteerde op de nationale onafhankelijkheidsdag. Meerdere leiders van oppositiepartijen spraken over een mogelijk gerechtelijk onderzoek naar de gang van zaken. Na zijn toespraak in Brasilia woonde Bolsonaro nóg een militaire show bij op het strand van Copacabana. Er werden onder meer kanonschoten afgevuurd en kwamen vliegtuigen laag overgevlogen. De president hield een toespraak op de aanhanger van een vrachtwagen. Achterop hing een vlag met daarop geschreven "schone en transparante verkiezingen". Toen Bolsonaro eind juli bekendmaakte opnieuw president te willen worden, riep hij zijn aanhangers al op om massaal te komen naar de viering van Onafhankelijkheidsdag om hem te steunen.||https://nos.nl/artikel/2443754-bolsonaro-grijpt-viering-200-jarig-bestaan-brazilie-aan-om-campagne-te-voeren
2022-09-08||VS: bewijs voor 'filteren' en deporteren door Rusland van honderdduizenden Oekraïners|| De VS zegt bewijs in handen te hebben dat Rusland honderdduizenden Oekraïense burgers in 'filterkampen' heeft ondervraagd en Oekraïners onder dwang naar geïsoleerde gebieden in het oosten van Rusland heeft gedeporteerd. De VS schat hun aantal op 900.000 tot 1,6 miljoen. Daaronder zouden ook burgers zijn die hun land vanwege de oorlog vrijwillig hebben verlaten. "Deze operaties zijn bedoeld om de mensen te vinden die zich in Russische ogen onvoldoende aan het Russische gezag willen onderwerpen", zei de VS-ambassadeur bij de VN-Veiligheidsraad. "En er is groeiend bewijs dat de mensen die pro-Oekraïens zouden zijn 'verdwijnen' of gevangen worden gezet." Haar Russische collega deed de beschuldigingen onmiddellijk af als "fantasie" en een nieuw voorbeeld van westerse desinformatie. Volgens hem zijn 3,7 miljoen Oekraïners gevlucht naar Rusland of naar door Russische separatisten gecontroleerd gebied. Ze worden niet gevangengehouden, zei hij. "Ze leven in vrijheid en zijn vrijwillig in Rusland, ze kunnen gaan waar ze willen en niemand houdt ze tegen als ze het land willen verlaten." De Amerikaanse ambassadeur vroeg Rusland om de VN en ngo's toegang tot de Oekraïners te geven. "Laat de wereld zien wat daar gebeurt." Ze wil ook toegang tot Oekraïners die krijgsgevangen worden gehouden. De oproep wordt ondersteund door het VN-bureau voor mensenrechten. Ook daar is vastgesteld dat Rusland Oekraïense burgers grondig onderzoekt. "Mensen worden gefouilleerd, waarbij ze zich volledig moeten uitkleden, en scherp ondervraagd over hun achtergrond, familiebanden, politieke opvattingen en vrienden en kennissen", zei assistent secretaris-generaal voor Mensenrechten Ilze Brands Kehris. "Ze doorzoeken persoonlijke bezittingen, ook telefoons, en verzamelen persoonsgegevens, foto's en vingerafdrukken." Oekraïners die banden hebben met de Oekraïense strijdkrachten of de Oekraïense overheid werden in sommige gevallen vastgezet en gemarteld of verdwenen spoorloos. Ook is ze bang dat Oekraïense kinderen die zonder ouders in Russisch gebied zijn beland aan Russische adoptieouders worden toegewezen. De Oekraïense autoriteiten zeiden in april al dat Rusland 'filtratiekampen' had opgezet. De Organisatie voor Veiligheid en Samenwerking in Europa erkende toen dat er berichten waren over gedwongen evacuaties uit door Rusland veroverde gebieden. Het Rode Kruis sprak toen nog van een "punt van zorg". Human Rights Watch publiceerde begin deze maand een rapport waarin verklaringen van 54 mensen waren opgenomen die het filtratieproces hadden moeten ondergaan of van wie familie of vrienden naar Rusland waren gebracht. In de meeste gevallen ging het om mensen uit de regio's Marioepol en Charkov. De Oekraïense president Zelensky zegt dat het Oekraïense leger vooruitgang boekt bij het tegenoffensief. "Er is goed nieuws uit de regio Charkov", zei hij. Het Oekraïense leger zou bij de plaats Ballaklejja meerdere dorpen hebben heroverd. Nadere informatie wilde hij niet geven. Berichten op sociale media suggereren dat het Oekraïense leger over een breed front oprukt. Volgens de legerleiding wordt ook in het zuiden vooruitgang geboekt. Dit is evenmin door onafhankelijke waarnemers bevestigd. Vandaag komen op een legerbasis in Duitsland militairen van vijftig landen bijeen om te bespreken hoe Oekraïne verder geholpen kan worden.||https://nos.nl/artikel/2443753-vs-bewijs-voor-filteren-en-deporteren-door-rusland-van-honderdduizenden-oekrainers
2022-09-08||Overheidsfunctionaris Las Vegas verdacht van moord journalist|| De politie in de Amerikaanse stad Las Vegas heeft een gekozen overheidsfunctionaris van die stad opgepakt. Hij wordt verdacht van de moord op een journalist. Die schreef artikelen over de functionaris voorafgaand aan zijn verlies in de laatste verkiezingen. Het slachtoffer van de moord is Jeff German, een doorgewinterd politiek verslaggever voor een regionale krant. Hij deed onderzoek naar Robert Telles, die in 2018 werd verkozen om voor de Democratische Partij als overheidsfunctionaris te werken. In die rol is Telles verantwoordelijk voor het beheer van eigendommen van mensen die sterven zonder nabestaanden. In juni verloor hij de verkiezingen voor zijn zetel. Zijn termijn loopt op 31 december af. In de weken voorafgaand aan de verkiezingen schreef journalist German verschillende artikelen over klachten over Telles. Die zou vriendjespolitiek bedrijven en zijn medewerkers pesten. Ook zou hij een relatie hebben met een ondergeschikte. Telles sprak alle aantijgingen tegen. Hij noemde de journalist een pestkop en in juni beschuldigde hij de verslaggever ervan dat die "geobsedeerd" was door hem. De beschuldigingen zouden afkomstig zijn van rancuneuze ondergeschikten. German werd afgelopen zaterdag dood gevonden bij zijn woning. Op zijn lichaam werden meerdere steekwonden aangetroffen. Op een video was een verdachte te zien met een opvallende auto, een rode SUV met verchroomde handgrepen. Eerder werden er foto's in de krant gepubliceerd waarop Telles een soortgelijke auto aan het wassen was op de oprit van zijn woning. Hij werd gisteren opgepakt nadat de politie zijn huis was binnengevallen. Een leidinggevende van de krant zegt dat de redactie "zowel opgelucht als woedend" is dat Telles is aangehouden. "We zijn opgelucht dat hij vastzit en woedend dat het erop lijkt dat een collega is vermoord voor verslaggeving over een gekozen functionaris." Dodelijk geweld tegen Amerikaanse journalisten is zeldzaam in hun thuisland. De laatste keer dat er journalisten werden gedood om hun werk was in 2018, toen een schutter het vuur opende op de redactie van een lokale krant in de staat Maryland. De dader schoot vijf personen dood nadat hij de krant eerder had beticht van smaad.||https://nos.nl/artikel/2443747-overheidsfunctionaris-las-vegas-verdacht-van-moord-journalist
2022-09-08||Meer treinen met minder personeel: waarom het NS-personeel staakt in cijfers|| Minder hoge werkdruk en een hoger loon: het is de kern van wat de vakbonden willen in de nieuwe cao voor NS-personeel. Vandaag gaan de bonden en de NS met elkaar aan tafel. De NOS dook in de cijfers van het aantal medewerkers, reiskilometers, loonontwikkeling en meer om te achterhalen waarop de eisen zijn gebaseerd. Bij de NS werken bijna 19.000 mensen. Zoals te zien op onderstaande afbeelding zijn dat er 3000 minder dan tien jaar geleden. Dat komt volgens het spoorwegbedrijf vooral doordat busvervoer Qbuzz en een deel van de winkels op stations zijn verkocht. Voor het inzetten van treinen is het aantal mensen volgens NS juist toegenomen. Tussen 2020 en 2024 zullen er door bezuinigingen nog eens 2000 banen verdwijnen. De grootste klappen vallen volgens NS op het hoofdkantoor, een deel wordt opgelost door een groot aantal NS'ers dat de komende jaren met pensioen gaat. Volgens vakbond VVMC wordt er bij bezuinigingsrondes vaak juist eerst naar het spoorpersoneel gekeken, en is de binding die er vroeger tussen kantoor- en spoorpersoneel was steeds minder aanwezig. Los van het vertrekkend personeel, staan er ook nog zo'n 1100 vacatures open - waarvan 500 opleidingsplekken voor conducteurs en machinisten. Er zijn per rijdende trein - de organisatie en planning niet meegerekend - minimaal twee mensen nodig: een machinist en een conducteur. Of er meer nodig zijn is afhankelijk van de vertrektijd, het type en de lengte van de trein. Door het personeelstekort rijden er tegenwoordig vaak kortere treinen en vallen er zelfs treinen uit. Vanaf december gaat de nieuwe dienstregeling in, die vanwege het personeelstekort 10 procent kleiner is dan in 2019. Het is een veelgehoorde klacht van NS'ers: meer werken met minder personeel. Minder personeel, dat klopt dus. Maar hoe zit het met het werk? Het aantal reizigerskilometers is tussen 2012 en 2019 met 2 miljard toegenomen, zoals te zien is op de afbeelding hieronder. Reizigerskilometers zijn het aantal treinkilometers die alle treinreizigers samen afleggen. Tijdens corona halveerde dit cijfer, maar dat betekent niet dat er minder treinen reden. De overheid wilde namelijk dat de dienstregeling zoveel mogelijk intact bleef. Daarom kreeg de NS een beschikbaarheidsvergoeding, zodat de hoeveelheid treinen niet werd aangepast aan het sterk gekrompen aantal reizigers. Dat het aantal reizigerskilometers is afgenomen, wil dus niet per se zeggen dat het werk is afgenomen. De omzet van de NS is in tien jaar meer dan 1,5 keer gestegen (zie afbeelding hieronder). Een groot deel daarvan komt door uitbreiding in het buitenland. In de coronajaren verminderde de omzet niet dankzij de overheidssteun. Naast NOW-steun voor winkelmedewerkers op stations, ontving het spoorwegbedrijf ook miljoenen voor beschikbaarheidsvergoedingen: 93 procent van de kosten werd vergoed om treinen te laten doorrijden. Voor coronasteun moest de NS dus een tegenprestatie leveren. In januari 2023 lopen deze vergoedingen af. Dat is ook een argument dat de NS inzet bij de onderhandelingen: de steun valt weg, terwijl het aantal reizigers niet op hetzelfde niveau is als voor corona. Daarom staat er ook een structurele kostenbesparing van 250 miljoen op de planning, die voor 2024 gerealiseerd moet zijn. De NS hoopt dit onder meer op te lossen met kostenbesparingen op het hoofdkantoor. Kijk je naar het onderliggende bedrijfsresultaat (afbeelding hieronder), dan zijn grote winsten en megaverliezen te zien. Het onderliggende bedrijfsresultaat is de uitkomst van alle inkomsten (kaartjes, vervoerscontracten) min de uitgaven (treinen, personeel, investeringen). In deze cijfers zijn overigens ook de buitenlandse opbrengsten meegenomen. Winst die gemaakt is in het buitenland (de NS is ook actief in Duitsland en Engeland) mag de NS niet zomaar in het binnenland steken en andersom. De enige aandeelhouder van de NV Nederlandse Spoorwegen is de Nederlandse Staat. Het werk en de omzet van de NS zijn de afgelopen tien jaar dus toegenomen. Tegelijkertijd staan er 1100 vacatures open. De toegenomen werkdruk is dan ook een van de actiepunten van het stakende NS-personeel. Wat daar een rol in speelt is het relatief hoge ziekteverzuim. "Ook los van corona kent het verzuim bij NS een oplopende trend", valt te lezen in het jaarverslag van 2021. "De uitval als gevolg van psychosociale belasting is hoger en een ouder wordende populatie leidt tot een hoger langdurig verzuim." Vakbond VVMC wijt de hoge werkdruk, naast het voortdurend moeten bijspringen om gaten in het rooster te dichten, ook aan het afbouwen van de ticketservicebalies op stations. De NS doet dat omdat steeds meer mensen hun kaartjes online kopen. Maar omdat reizigers soms wel informatie nodig hebben, worden daar steeds vaker machinisten en conducteurs voor aangesproken. Dat leidt volgens de vakbond tot minder pauze en rennen naar de volgende trein. Nog een belangrijke eis van de bonden: meer loon. In de afbeeldingen hieronder is te zien hoeveel een machinist en conducteur gemiddeld en maximaal verdienen. Boven op het vaste salaris zijn er onregelmatigheidsvergoedingen voor afwijkende diensten. Beide jaarsalarissen liggen hoger dan het modale jaarinkomen van 38.000 euro bruto. Maar, werpen de bonden tegen, er zijn weinig doorgroeimogelijkheden. Deze gemiddelde salarissen zijn daarbij ook hoog, omdat het NS-personeel relatief oud is en ze er vaak lang werken. Zo zit meer dan de helft van het treinpersoneel in de hoogste salarisschaal. De startsalarissen liggen volgens vakbond FNV veel lager. Hun leden hebben jaarsalarissen van gemiddeld zo'n 10.000 euro lager dan hieronder geschetst. De afbeelding hieronder toont de loonontwikkeling van NS-personeel van de afgelopen tien jaar. De cao's beslaan meerdere jaren, vandaar dat in 2014 geen loonstijging te zien is, want die is al meegerekend in 2013. Als je de cao-stijging met de inflatie vergelijkt (afbeelding hieronder), dan valt op dat het loon en de inflatie niet altijd gelijklopen. In de periode 2012 tot 2021 was de loonontwikkeling 18,6 procent en bedroeg de inflatie 16,6 procent. Tellen we daar de recordinflatie van dit jaar bij (van januari tot en met augustus stegen de prijzen met 9 procent) dan kantelt het plaatje. Als de bonden op het meest recente NS-bod ingaan, namelijk een loonstijging van 5 procent, dan trekken de inflatie en loonontwikkeling de afgelopen tien jaar in totaal redelijk gelijk op. Mochten de prijzen in de resterende maanden van dit jaar nog meer toenemen, dan haalt de inflatie de loonontwikkeling in.||https://nos.nl/artikel/2443744-meer-treinen-met-minder-personeel-waarom-het-ns-personeel-staakt-in-cijfers
2022-09-08||Actieplan kabinet: tot 60.000 extra studentenwoningen in acht jaar tijd|| Het kabinet presenteert vandaag een actieplan waarin staat dat er tot 60.000 betaalbare studentenwoningen extra gerealiseerd moeten worden. Het Landelijk actieplan studentenhuisvesting 2022-2030 werd gemaakt in samenwerking met gemeenten, onderwijsinstellingen, woningcorporaties, particuliere beleggers en studenten. De partijen hopen zo het groeiende woningtekort van studenten te kunnen verminderen. In het actieplan staat dat er wordt ingezet op onder meer het versneld bouwen van 37.500 flexwoningen tussen 2022 en 2024. Ook moet hospitaverhuur meer gestimuleerd worden. Uit vandaag gepubliceerde cijfers van het Kenniscentrum Studentenhuisvesting (Kences) blijkt dat het tekort aan studentenwoningen licht is gestegen ten opzichte van vorig jaar tot bijna 27.000. Het kenniscentrum verwacht dat dat tot 2030 oploopt tot 44.800. Onderdeel van het plan is ook om onderwijsinstellingen meer sturingsmogelijkheden te geven om de instroom van internationale studenten te beteugelen. Volgens Kences wordt de toename van het tekort voor 95 procent verklaard door het toenemend aantal internationale studenten. Op dit moment is het eigenlijk nog niet toegestaan voor onderwijsinstellingen om buitenlandse studenten te weren. De Universiteit van Amsterdam kondigde deze week in NRC al een experiment aan voor volgend jaar waarbij bij een aantal studies het aantal plekken voor buitenlandse studenten wordt beperkt. Minister Dijkgraaf van Onderwijs, Cultuur en Wetenschap zegt dat voor hem vaststaat dat er iets moet gebeuren aan het kamertekort omdat studentenkamers belangrijk zijn voor de ontwikkeling van een student. "Daar vind je de rust en ruimte om te ontdekken wie je bent én wat je met je leven wilt doen. Elke student verdient zo'n plek. Met dit actieplan kunnen we samenwerken om de grote uitdagingen rond studentenhuisvesting aan te pakken." Naast het inperken van het aantal buitenlandse studenten, moet het plan er ook voor zorgen dat de buitenlandse studenten die nog wel komen beter beschermd worden tegen woningmarktdiscriminatie. Vaak betalen zij nu veel voor hun kamers en hebben zij zogenoemde shortstay-huurcontracten die weinig transparant zijn over de huurprijs.||https://nos.nl/artikel/2443742-actieplan-kabinet-tot-60-000-extra-studentenwoningen-in-acht-jaar-tijd
2022-09-08||Lichaam van vermiste matroos Moerdijk gevonden|| De politie heeft in de haven van Moerdijk het lichaam gevonden van een matroos die sinds gisteravond vermist was. Het gaat om een Oost-Europese man, meldt de politie. De matroos verbleef op een schip dat in de zeehaven ligt en hij was sinds gisterenavond niet meer gezien. De kapitein heeft de matroos naar de achterkant van het schip zien lopen, maar daarna is hij niet meer teruggekomen. Woensdagavond werden verschillende hulpdiensten ingeschakeld. Er werd met een drone en een sonarboot naar de man gezocht. Omdat het donker werd, is de zoektocht gisterenavond gestaakt. Vanochtend werd er verder gezocht en is de man door het Dregteam SOAD (Stichting Opsporings Apparatuur Drenkelingen) gevonden. De politie probeert via de ambassade in contact te komen met de nabestaanden, meldt Omroep Brabant. De Arbeidsinspectie onderzoekt de toedracht.||https://nos.nl/artikel/2443741-lichaam-van-vermiste-matroos-moerdijk-gevonden
2022-09-08||Veel inhaalhuwelijken: duizenden trouwerijen meer dan in coronatijd|| In de eerste zeven maanden van dit jaar zijn er meer huwelijken gesloten dan in dezelfde periode in de jaren hiervoor. Volgens het Centraal Bureau voor de Statistiek gaven tot en met juli dit jaar ruim 40.000 stellen elkaar het ja-woord. In de twee coronajaren lag dat aantal flink lager: op 30.000 vorig jaar en 25.000 in 2020. Het waren er nu ook meer vergeleken met 2019, het laatste jaar voor corona. Toen waren er in de eerste zeven maanden van het jaar nog geen 36.000 huwelijken. Volgens het CBS wordt de hausse veroorzaakt door veel inhaalhuwelijken na de corona-periode. Mensen stelden hun huwelijk uit omdat er door lockdowns geen trouwfeest mocht worden geven. Daarnaast merkt het CBS op dat er een populaire trouwdatum in de onderzochte periode viel: 22-02-2022. Van de 4000 huwelijken die in februari werden gesloten, waren er bijna 1200 op die 22ste. In de eerste zeven maanden van dit jaar nam het aantal geregistreerde partnerschappen juist iets af, naar ruim 14.000. Het CBS zegt dat deze vorm van samenleven al jaren toeneemt maar in het tweede coronajaar extra populair was: van 12.500 in 2019 en 13.000 een jaar later naar 15.300 in 2021. Volgens het CBS lijken mensen vooral uit praktische overwegingen een geregistreerd partnerschap aan te gaan: meer dan de helft van de stellen maakt in het jaar erna een belangrijke verandering door, zoals een geboorte of een verhuizing. Bij huwelijken was dit bij nog geen derde van de stellen het geval.||https://nos.nl/artikel/2443736-veel-inhaalhuwelijken-duizenden-trouwerijen-meer-dan-in-coronatijd
2022-09-08||Omwonenden: bereikbaarheid Schiphol lijdt niet onder minder vluchten|| Schiphol kan krimpen tot 250.000 vluchten per jaar zonder dat de bereikbaarheid van Nederland wordt aangetast. Dat stelt een werkgroep van omwonenden op basis van gegevens die mede afkomstig zijn van het ministerie van Infrastructuur en Waterstaat. De Werkgroep Toekomst Luchtvaart (WTL) maakte de nieuwe berekeningen naar aanleiding van de stikstofperikelen rondom de luchthaven. Schiphol, KLM en de luchtvaartsector voelen helemaal niets voor krimp. Op dit moment voldoet Schiphol niet aan de stikstofregels. Om te blijven bestaan heeft de luchthaven een natuurvergunning nodig. Daarvoor moet de stikstofuitstoot fors omlaag. Een lastige kwestie waarover binnen het kabinet grote zorgen zijn, zoals de NOS al eerder berichtte. De WTL, die ruim tien jaar geleden werd opgericht door bezorgde omwonenden van Schiphol, gaat ervan uit dat de luchtvaart voor een natuurvergunning net als andere sectoren zijn stikstofuitstoot moet halveren. Dat betekent dat Schiphol van 500.000 vliegtuigbewegingen (starts en landingen) terug moet naar 250.000. De luchtvaartsector stelt dat een dergelijke krimp funest is voor de bereikbaarheid van ons land, waardoor de economie grote schade zou oplopen. Met een kleiner netwerk zou ons land immers minder aantrekkelijk zijn voor de vestiging van grote ondernemingen. De ingenieurs van de Werkgroep Toekomst Luchtvaart komen tot een andere conclusie. Het huidige netwerk is met 330 rechtstreekse bestemmingen veel groter dan Nederland en het vestigingsklimaat nodig hebben, zeggen zij. Het ministerie van I&W heeft bijna 180 bestemmingen uit 2019 geselecteerd die zakelijk van belang zijn. De WTL stelt dat daarnaast ook populaire vakantieoorden, Suriname en de Antillen direct bereikbaar moeten blijven. Tezamen leidt dit al tot een daling van het aantal vluchten tot ver onder het komende plafond van 440.000 vliegtuigbewegingen dat minister Harbers wil instellen. De WTL leidt uit het coalitieakkoord af dat het bestemmingennetwerk vooral in dienst moet staan van reizigers van en naar thuismarkt Nederland. Op intercontinentale vluchten zijn de meeste passagiers echter juist overstappers, die met korte vluchten vanuit elders in Europa naar Schiphol worden vervoerd. Door op verre bestemmingen het aantal wekelijkse vertrekken te verminderen zijn op intercontinentale vluchten ook minder overstappers nodig om stoelen te vullen en hoeven er ook minder Europese vluchten te worden uitgevoerd. Zo kan Schiphol volgens de WTL toe met iets meer dan 300.000 vluchten. Waarbij alle geselecteerde bestemmingen nog steeds bereikbaar zijn. Daarnaast kunnen in Europa 40.000 vluchten door snelle treinen overgenomen worden. Ook kunnen nog eens 20.000 vluchten vervallen naar geselecteerde zakelijke bestemmingen waarmee Nederland feitelijk te weinig handelsverkeer onderhoudt. Zo kom je met behoud van een goede bereikbaarheid van Nederland voor de thuismarktpassagiers uit op 206 rechtstreekse bestemmingen, 250.000 vluchten en 35 miljoen passagiers, grotendeels afkomstig uit of bestemd voor Nederland. "Er zijn minder overstappers nodig", meent voorzitter Hans Buurma van de WTL. "Schiphol blijft een kleinere hub met een groot netwerk. Het internationaal vervoer van Nederland komt niet in de knel." Reductie van het aantal vluchten beperkt uiteraard niet alleen uitstoot van stikstof, maar ook van CO2. En het leidt tot veel minder fijnstof, geluidoverlast en slaapverstoring. Eerder dit jaar concludeerde de WTL dat Schiphol prima kan voortbestaan met ongeveer 225 directe bestemmingen en 350.000 vluchten, maar dat was nog zonder rekening te houden met de stikstofopdracht. Vertegenwoordigers van bewonersgroepen rond de luchthaven en natuur- en milieuorganisaties denken er grofweg hetzelfde over. Ook minister Harbers van Infrastructuur en Waterstaat is van mening dat Schiphol moet krimpen, maar hij gaat veel minder ver. Eind juni maakte hij bekend dat Schiphol medio volgend jaar sowieso terug moet naar 440.000 vluchten, alleen al om de geluidoverlast voor omwonenden terug te dringen. "Schiphol kan het internationale netwerk van bestemmingen behouden", beloofde Harbers daarbij. Volgens de WTL kan dat prima met 250.000 vluchten. "Het verschil van 190.000 vluchten levert geen extra bereikbaarheid op, maar wel onnodig veel overstappers en extreem goedkope citytrips", denkt Buurma. "Nederland ondervindt er slechts grote nadelen van voor de omgeving, de natuur en het klimaat. Een gemiste kans om de slaapverstoring van volwassenen en kinderen rond Schiphol nu echt op te lossen met nachtsluiting tussen 23.00 uur en 07.00 uur." KLM reageerde geschrokken op het voornemen van minister Harbers. De luchtvaartmaatschappij vreest dat het netwerk in gevaar komt en redeneert andersom: de Nederlandse passagiers profiteren juist mee van het grote internationale netwerk dat de maatschappij onderhoudt. Volgens de luchthaven Schiphol leiden de krimpplannen tot grote onzekerheid. "Schiphol is niet voor groei om de groei, maar ook niet voor krimp om de krimp", aldus Schiphol aan het begin van de zomer. De luchtvaartsector kondigde aan met het kabinet in overleg te gaan.||https://nos.nl/artikel/2443735-omwonenden-bereikbaarheid-schiphol-lijdt-niet-onder-minder-vluchten
2022-09-08||Wekdienst 8/9: Kamerdebat over asielbeleid • Chauffeur N-Beijerland voorgeleid|| Goedemorgen! De Tweede Kamer gaat in debat over de asielcrisis en de Europese Centrale Bank kondigt waarschijnlijk een renteverhoging aan om de inflatie af te remmen.  We beginnen met het weer: eerst op veel plaatsen buien, lokaal ook met onweer. Geleidelijk vanuit het zuiden droger en opklaringen. Later in de middag opnieuw buien met kans op onweer. Het wordt 20 tot 22 graden bij een matige zuidwestenwind. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De verdachte van een reeks steekpartijen het afgelopen weekend in Canada is dood. Hij overleed kort nadat hij was aangehouden. De politie kwam Myles Sanderson na tips gisteren op het spoor, zo'n 100 kilometer ten zuidwesten van de plaats waar de aanvallen hadden plaatsgevonden. Sanderson zou de aanvallen samen met zijn broer hebben gepleegd. Het lichaam van de broer werd maandag al gevonden met wonden die hij zelf niet kan hebben veroorzaakt. De politie onderzoekt of Myles Sanderson iets met de dood van zijn broer te maken heeft. Goed nieuws voor de millenials: de Teletubbies zijn weer bij elkaar. Tinky Winky, Dipsy, Laa-Laa en Po maken een comeback op Netflix. En het zijn geen herhalingen. Vanaf november beleeft het vrolijke viertal nieuwe avonturen. Fijne donderdag!||https://nos.nl/artikel/2443734-wekdienst-8-9-kamerdebat-over-asielbeleid-chauffeur-n-beijerland-voorgeleid
2022-09-08||Oud-Shell-topman Benschop verschijnt voor parlementaire enquête || De voormalige president-directeur van Shell-Nederland, Dick Benschop, wordt vandaag verhoord door de parlementaire enquêtecommissie gaswinning in Groningen. Shell is samen met het Amerikaanse oliebedrijf ExxonMobil eigenaar van het gas in de Groningse bodem. De multinationals blijven ook eigenaar van het gas als de gaswinning in Groningen helemaal stopt. Uit vertrouwelijke notulen van het zogenoemde Gasgebouw, die eerder dit jaar uitlekten bij onder meer de NOS, bleek dat Benschop in zijn tijd bij Shell (2011-2015) een belangrijke rol speelde bij hoe er met het Groningse gas is omgesprongen. Ook bleek de verstrengeling tussen de Staat, Shell en ExxonMobil groter dan gedacht. Met het Gasgebouw wordt de publiek-private samenwerking bedoeld die in de jaren zestig is opgetuigd voor de winning van het gas. Daarmee is Dick Benschop een van de hoofdrolspelers in het Groningse gasdossier. Zeker omdat de ceo van ExxonMobil weigert te verschijnen voor de parlementaire enquête, zal de enquêtecommissie het extra belangrijk vinden om Benschop wel te kunnen verhoren. Ceo Joost Van Roost van Exxon beroept zich op zijn Belgisch staatsburgerschap, waardoor hij niet verplicht is om te komen. Commissievoorzitter Tom van der Lee noemde dit "uitermate teleurstellend". De commissie wil onder meer graag horen hoe ver de invloed reikte van de olie- en gasbedrijven op het beleid in Den Haag. Bijvoorbeeld bij het politieke besluit om af te wijken van het dringende advies van het Staatstoezicht op de Mijnen (SodM) in 2013, om de gaswinning na de zwaarste aardbeving tot nu toe snel te verlagen. Uit de notulen van het Gasgebouw, volgend op die sterke beving bij Huizinge in 2012, blijkt dat Dick Benschop meerdere keren heeft geprobeerd het ministerie zo ver te krijgen dat het het Staatstoezicht niet serieus zou nemen. Zo vond Benschop het onwenselijk dat het Staatstoezicht zou adviseren om minder gas te winnen. "De heer Benschop betoogt dat Staatstoezicht dit niet zou moeten doen", is een citaat. Tijdens de vergadering werden inzichten besproken van het SodM, dat de aardbevingen door gaswinning steeds gevaarlijker werden. Benschop reageerde op een uitspraak van een topambtenaar van het ministerie van Economische Zaken. Die zei dat áls er een advies van het SodM zou komen, hij ook daadwerkelijk in actie moest komen. Er waren veel van dit soort gesprekken tussen Benschop en ambtenaren. Toen het gasveld in Groningen eind jaren vijftig werd ontdekt, was dat het grootste ter wereld. Afgesproken werd dat Shell en Exxon het aardgas uit de grond mochten halen, en dat het grootste deel van de opbrengst naar de Staat ging. Dat leverde voor alle drie de partijen veel op. Sinds begin jaren 60 is er meer dan 400 miljard euro verdiend, waarvan het overgrote deel naar de schatkist vloeide. Maar Shell en ExxonMobil verdienden er ook flink aan: samen hielden zij er 65 miljard euro aan over, beide ruim 32 miljard. Dat kwam eerder dit jaar ter sprake in de NOS-podcast Gronings gas: gewonnen of verloren?. In het wetsvoorstel om de Groningse gaswinning te stoppen, staat wat over die beëindiging is afgesproken met de olie- en gasbedrijven: "Met de vergunninghouder en eigenaar van het gas uit het Groningenveld is afgesproken dat de gaswinning op zo kort mogelijke termijn wordt beëindigd." Tegelijk is ook geformuleerd hoelang de oliebedrijven via dochteronderneming NAM nog betrokken zullen blijven bij de monitoring van het gasveld. Tot dertig jaar na beëindiging van de winning zullen aardbevingen geregistreerd blijven en de bodemdaling gemonitord. In antwoord op vragen van de NOS zegt het ministerie van Economische Zaken: "Zoals eerder aangekondigd wil het kabinet de gaswinning in Groningen in 2023, uiterlijk 2024 stoppen. Daarvoor is een wet in de maak. Vanaf 1 oktober gaat het veld op de waakvlam."||https://nos.nl/artikel/2443732-oud-shell-topman-benschop-verschijnt-voor-parlementaire-enquete
2022-09-08||'Asieldeal dupeert met name alleenstaande minderjarige asielzoeker'|| Honderden alleenstaande minderjarige asielzoekers (amv'ers) die een aanvraag voor gezinshereniging hebben ingediend, zullen straks nog langer moeten wachten op de komst van hun ouders naar Nederland. Dit is een gevolg van de nieuwe asielplannen van staatssecretaris Eric van der Burg die bedoeld zijn om de asielcrisis te bezweren. De wachttijd voor gezinshereniging wordt tijdelijk langer, omdat statushouders de rest van het gezin niet mogen laten overkomen als er nog geen woonruimte is geregeld. Vandaag debatteert de Tweede Kamer over de plannen. Volgens deskundigen worden de amv'ers het hardst getroffen door de asielvoorstellen. "In de zogeheten asieldeal is helemaal geen rekening gehouden met de alleenstaande vluchtelingenkinderen", zegt Elianne Zijlstra van het Expertisecentrum Kinderen en Vreemdelingenrecht van de Rijksuniversiteit Groningen. Hoe groot de getroffen groep amv'ers is, is niet bekend. Naar schatting hebben honderden kinderen nu al een procedure lopen om familie hierheen te laten komen. Dat laat stichting Nidos weten, die volgens de laatste cijfers 5074 kinderen en jongeren onder voogdij heeft staan. De IND noemt deze schatting aannemelijk. De maatregelen gelden ook voor alleenstaande minderjarige asielzoekers die gezinshereniging hebben aangevraagd, maar waarover nog geen beslissing is genomen. Een van de maatregelen die de alleenstaande vluchtelingenkinderen treffen, betreft de beslistermijn voor de asielaanvraag. Zo wordt de tijd die de Immigratie- en Naturalisatiedienst (IND) heeft om te beoordelen of asielzoekers een status krijgen, opgerekt van zes maanden naar maximaal vijftien maanden. Daarnaast gaat de gezinsherenigingsprocedure op de schop. Nu is het nog zo dat als de IND een positief oordeel geeft, de familieleden direct naar Nederland mogen komen, waarna ze worden opgevangen door het Centraal Orgaan opvang asielzoekers (COA). Pas daarna wordt er naar een passende woning voor het gezin gezocht. Straks krijgt de IND zes maanden de tijd om een beslissing te nemen, maar er wordt pas een visum verstrekt als er een woning is gevonden. Als dit alles langer dan vijftien maanden duurt, mogen de nareizigers alsnog naar Nederland komen. Mohammad Alkalefa (18) weet als geen ander hoe het is om lang je ouders te missen, want hij kwam in het verleden al in een vertraagde procedure terecht. Toen Alkalefa 14 was vluchtte hij samen met zijn grote broer uit Syrië. "In januari 2019 ben ik in Nederland aangekomen en negen maanden later heb ik asiel gekregen. Een maand later heb ik meteen gezinshereniging aangevraagd voor mijn familie." Het duurde uiteindelijk nog ruim twee jaar voordat zijn moeder en zijn kleine zusje mochten overkomen. "Dat was echt heel lastig voor mij. Ik miste heel erg de liefde en de steun. Toen ik alleen was voelde ik mij heel slecht", vervolgt hij. Alleen zijn oudere zus zit nu nog in Syrië. "De IND zegt tegen ons dat ze goed is opgeleid en dat ze daar zelf kan werken, dat ze voor zichzelf kan zorgen. Maar het is daar oorlog en alles is daar ook duur. Mijn zus is nu ook ziek." De bezwaarprocedure tegen het besluit loopt op dit moment nog. "Ik hoop dat het echt heel snel gaat gebeuren, dat ze hierheen komt." Als de nieuwe maatregelen van kracht worden zal het vaker voorkomen dat kinderen lang op hun familie moeten wachten. Volgens onderzoeker Zijlstra heeft dit grote gevolgen voor de ontwikkeling van het kind. Een lange periode zonder ouders leidt er volgens haar toe dat een kind veel stress ervaart, met alle gevolgen van dien. "Het heeft invloed op de ontwikkeling, het is van invloed op je concentratie. Daarnaast worden kinderen neerslachtig en kunnen er depressieve gevoelens ontstaan." De maatregelen uit de asieldeal duren tot 2024 en gaan dus gelden voor alle alleenstaande minderjarige vreemdelingen die in deze periode naar Nederland komen. In de afgelopen maanden zag de IND een forse toename van het aantal alleenreizende minderjarigen dat naar Nederland komt. Bekend is dat de meesten gezinshereniging aanvragen.||https://nos.nl/collectie/13898/artikel/2443731-asieldeal-dupeert-met-name-alleenstaande-minderjarige-asielzoeker
2022-09-08||Duizenden demonstranten eisen het vertrek van premier van Haïti|| In Haïti zijn duizenden mensen de straat op gegaan om te demonstreren voor veiligheid op straat en betaalbare levensmiddelen. Betogers in de hoofdstad Port-au-Prince en andere grote steden in het land eisten het vertrek van premier Ariel Henry. Demonstranten in de hoofdstad liepen langs wegblokkades met borden met daarop teksten als: 'Ariel vertrek!'. Ook staken ze autobanden in brand en er was geweervuur te horen: Ook andere steden werden lamgelegd door de protesten. De politie zette traangas in om de menigtes uiteen te drijven. Er zijn geen berichten over gewonden. Het aantal demonstraties is sterk toegenomen in Haïti, dat al maanden in de greep is van bendegeweld, waardoor het aantal moorden en ontvoeringen is gestegen. Als gevolg van de onrust zijn basisgoederen duurder geworden, is er een tekort aan brandstof en is de inflatie opgelopen tot 30 procent. Na de moord op president Jovenel Moïse op 7 juli 2021 is het land in een neerwaartse spiraal terechtgekomen. Bendes hebben gebruikgemaakt van het machtsvacuüm dat ontstond en vechten tegen elkaar om hun territorium uit te breiden. In een reactie op de protesten zei Henry deze week dat hij zich bewust is van de ernstige situatie waarin de Haïtianen zich bevinden. Hij kondigde maatregelen aan zoals het invoeren van sociale programma's tegen de extreme armoede en het beschikbaar stellen van voldoende brandstof. Henry beloofde bij zijn aantreden vorig jaar al dat hij de orde zou herstellen, maar daar is niet veel van terechtgekomen. Zijn regering weigert intussen een nieuwe datum te kiezen voor algemene verkiezingen die eigenlijk voor vorig jaar al gepland stonden.||https://nos.nl/artikel/2443730-duizenden-demonstranten-eisen-het-vertrek-van-premier-van-haiti
2022-09-08||Verdachte fatale steekpartijen Canada overlijdt na arrestatie|| De verdachte van een reeks steekpartijen in Canada is dood. De man overleed kort nadat hij door agenten was aangehouden. Myles Sanderson werd sinds zondag gezocht in verband met de aanvallen op dertien verschillende locaties in de provincie Saskatchewan. Daarbij kwamen tien mensen om het leven, er vielen achttien gewonden. Sanderson zou de aanvallen samen met zijn broer hebben gepleegd, die werd eerder al dood teruggevonden. De politie kwam Myles Sanderson na tips gisteren op het spoor. Hij kon worden aangehouden in de buurt van de plaats Rosthern, zo'n 100 kilometer ten zuidwesten van de plek waar de aanvallen waren. Een bron laat aan persbureau AP weten dat zijn gestolen auto werd geramd door de politie, waarna hij zich overgaf. De geramde auto langs de weg, kort na de arrestatie: Een politiewoordvoerder kon nog geen mededelingen doen over hoe Sanderson om het leven is gekomen, dat wordt nog onderzocht. Op een persconferentie zei ze dat de verdachte in medische nood naar het ziekenhuis is gebracht en daar is overleden. Mogelijk was Sanderson al gewond voordat agenten hem te pakken kregen. Er zijn berichten dat hij inbrak in een auto om een ehbo-doos te stelen. Politiebronnen zeiden eerder tegen het Canadese Global News dat hij zelfmoord had gepleegd, maar dat is niet bevestigd. Zondag kreeg de politie vroeg in de ochtend een melding over een steekincident in James Smith Cree Nation, een gemeenschap van oorspronkelijke bewoners van Canada waar zo'n 3400 mensen wonen. Daarna kwamen er ook meldingen van slachtoffers uit het nabijgelegen dorpje Weldon. Deze reeks aanvallen is een van de dodelijkste in Canada van de afgelopen jaren. Over een motief is nog niets bekend. Volgens de politie lijkt het erop dat sommige slachtoffers doelbewust waren uitgekozen, waar andere slachtoffers willekeurig lijken. Myles Sanderson wordt samen met zijn oudere broer Damien verantwoordelijk gehouden voor de aanvallen. Damien Sanderson werd maandag dood gevonden in James Smith Cree Nation. Zijn lichaam had wonden die volgens de politie niet door hemzelf kunnen zijn veroorzaakt. De politie onderzoekt of zijn broer iets met zijn dood te maken heeft. Al voor de aanvallen werd Myles Sanderson gezocht door de politie, omdat hij zich niet had gemeld bij zijn reclasseringsambtenaar. Hij heeft een lang strafblad met tientallen veroordelingen, vaak voor geweld. Dinsdag werd gemeld dat hij mogelijk gezien was in het reservaat, maar een urenlange zoektocht leverde niets op. Al is de klopjacht op de daders nu voorbij, er blijven nog veel vragen over. Behalve dat nog duidelijk moet worden hoe de beide broers precies om het leven zijn gekomen en wat hun motief was voor de golf van geweld, zal er ook worden gekeken hoe Myles Sanderson voorlopig vrij kon komen ondanks zijn ellenlange strafblad. ||https://nos.nl/artikel/2443729-verdachte-fatale-steekpartijen-canada-overlijdt-na-arrestatie
