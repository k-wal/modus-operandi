2022-07-27||Meta ziet omzet voor het eerst dalen door zwakke advertentiemarkt|| De omzet van Meta, eigenaar van Facebook en Instagram, is voor het eerst sinds de oprichting van het bedrijf gedaald. Het gaat om een omzetdaling van slechts 1 procent, maar het is geen goed nieuws voor de techgigant, die immer wil blijven groeien en flinke concurrentie heeft van TikTok. De totaalomzet van Meta drijft grotendeels op advertentie-inkomsten, maar de digitale advertentiemarkt zit door de hoge inflatie in het slop. Afgelopen kwartaal kwam er bij Meta 28,82 miljard dollar binnen. In dezelfde periode vorig jaar was dat nog 29,08 miljard dollar. De omzetverwachting voor het volgende kwartaal is ook lager dan wat analisten hadden verwacht. Meta rekent op een omzet tussen 26 en 28,5 miljard dollar, analisten gingen uit van 30,52 miljard dollar. De nettowinst van het bedrijf daalde met 36 procent een stuk harder dan de omzet. De winst betrof 6,69 miljard dollar tegenover 10,39 miljard dollar vorig jaar. In Europa neemt ook het aantal maandelijks actieve gebruikers van Facebook af. Het zijn er nu 407 miljoen. Het aantal dagelijks actieve gebruikers van Facebook daalt overigens minder snel.||https://nos.nl/artikel/2438576-meta-ziet-omzet-voor-het-eerst-dalen-door-zwakke-advertentiemarkt
2022-07-27||Boer die knotwilgen omzaagde in Krimpenerwaard overtrad geen regels|| De boerenactie waarbij vorige maand honderd knotwilgen werden omgezaagd in de Krimpenerwaard blijft onbestraft. Uit onderzoek van de gemeente blijkt dat er geen regels zijn overtreden. Eind juni zaagde veehouder en actievoerder Floor de Jong met hulp van andere boeren honderd knotwilgen om in Bergambacht, als protest tegen het stikstofbeleid van het kabinet. De knotwilgen werden net onder de knot afgezaagd, als symbool van het kaalslagbeleid van de regering. Op de actie volgden uit het hele land woedende reacties. Als gevolg van alle ophef stapte De Jong, die voor de SGP in de gemeenteraad zat, op als raadslid. De gemeente Krimpenerwaard startte na de actie een onderzoek en daarbij is gekeken naar drie dingen: of De Jong een kapvergunning had moeten hebben, of hij beschermde vogels of dieren in gevaar heeft gebracht en of hij de Wet Natuurbescherming heeft overtreden. Op alle drie de vragen is het antwoord nee. Wat hierin meespeelt, is dat de knotwilgen op de eigen grond van de boer stonden. De gemeente onderneemt daarom geen actie tegen De Jong, schrijft Omroep West. De Jong laat aan Omroep West weten het nieuws "een prettig bericht" te vinden. Het nieuws komt ook niet als een verrassing, zegt hij. "Ik zaag elk jaar knotwilgen om en plant dan nieuwe, dus het verbaasde me wel dat er nu ineens raar werd gedaan. Natuurlijk zijn de knotwilgen een soort cultuurhistorisch erfgoed, maar dat zijn de boeren voor mij ook", zegt De Jong. "Het waren natuurlijk een heleboel bomen, maar alles bij elkaar nog geen promille van wat er in de Krimpenerwaard staat." Boer Floor de Jong heeft inmiddels contact gehad met zijn buren en volgens hem zijn sommigen wel blij met het weidse uitzicht wat ze hebben nu de knotwilgen weg zijn. "Als andere buren iets anders willen, zal ik deze winter nieuwe knotwilgen planten", zegt hij. Hij betreurt het vooral dat de ophef over de omgezaagde bomen de aandacht juist weghaalde van het doel van de actie: protest tegen het stikstofbeleid van het kabinet. Een van zijn buren heeft zelfs aangifte tegen hem gedaan. Nu de gemeente geen consequenties aan de actie verbindt, gaat De Jong er vanuit dat ook het Openbaar Ministerie die zaak zal seponeren.||https://nos.nl/artikel/2438573-boer-die-knotwilgen-omzaagde-in-krimpenerwaard-overtrad-geen-regels
2022-07-27||Amerika stelt Rusland gevangenenruil voor in zaak topbasketbalster|| De Verenigde Staten hebben Rusland een gevangenenruil voorgesteld om twee Amerikanen vrij te krijgen. Het gaat om de vrouwelijke topbasketballer Brittney Griner en de voormalige marinier Paul Whelan. Griner zit vast op verdenking van drugssmokkel en Whelan is veroordeeld voor spionage. De Amerikaanse minister van Buitenlandse Zaken Anthony Blinken wil niet ingaan op details van de gevangenenruil. Hij meldt alleen dat het voorstel een paar weken terug is gedaan. CNN meldt op basis van diplomatieke bronnen dat de gevangene die Rusland in ruil voor Griner en Whelan krijgt wapenhandelaar Viktor Bout is. Bout zit een straf van 25 jaar cel uit in de VS. Het voornemen om hem te ruilen ligt mogelijk politiek gevoelig. Binnen de Amerikaanse regering is geen eensgezindheid over het aanbieden van Bout als ruilmiddel, schrijft CNN. Het ministerie van Justitie zou tegen zijn, terwijl het ministerie van Buitenlandse Zaken en het Witte Huis voor zouden zijn. De Russische wapenhandelaar, met als bijnaam de koopman des doods, werd tijdens een operatie van Amerika in 2008 gepakt omdat hij wapens wilde verkopen aan agenten die zich voordeden als leden van de extreemlinkse Colombiaanse beweging FARC. De wapens zouden worden gebruikt om Amerikanen in Colombia aan te vallen, werd gezegd. Russische media speculeerden er al eerder op dat Viktor Bout de beoogde prijs was voor Whelan en Griner. Amerika probeert al maanden de basketbalster vrij te krijgen. Ze werd in februari opgepakt in Moskou met cannabisolie in haar bagage. Haar hangt een celstraf van tien jaar boven het hoofd. Volgens Amerika zit ze onterecht vast en is ze het slachtoffer van wat ook wel gijzeldiplomatie wordt genoemd. De families van Griner en Whelan vonden echter dat Amerika nog niet genoeg deed. Landen als Rusland, China en Iran zetten met regelmaat buitenlanders vast om verzonnen of zwaar overdreven overtredingen om vervolgens een drukmiddel te hebben richting een andere regering. Juist om die reden was Amerika lange tijd terughoudend met het ruilen van gevangenen, omdat ze op die manier worden beloond, was de redering. De regering van Biden lijkt een koerswijziging te hebben ingezet, ook ingegeven door de succesvol afgeronde gevangenenruil van ex-marinier Trevor Reed, eerder dit jaar. Reed werd in 2020 tot negen jaar cel veroordeeld voor het mishandelen van Russische agenten. Hij zei zich niks van het voorval te kunnen herinneren omdat hij dronken was. Volgens zijn familie was hij tijdens een feestje aangezet tot het drinken van veel wodka, waar mogelijk ook andere middelen in zaten. In ruil voor Reed werd de Russische piloot Konstantin Jarosjenko vrijgelaten. Hij werd in 2011 in Liberia aangehouden vanwege drugssmokkel. Volgens CNN was Biden bang dat die ruil bekritiseerd zou worden door de Republikeinen, maar er bleek sprake van brede steun. Die zou hem hebben gesterkt in het idee vaker gevangenen te ruilen, als daar noodzaak toe is.||https://nos.nl/artikel/2438569-amerika-stelt-rusland-gevangenenruil-voor-in-zaak-topbasketbalster
2022-07-27||Vogelgriep op bedrijf in Dalfsen: tienduizenden eenden afgemaakt|| Op een vleeseendenbedrijf in het Overijsselse Dalfsen is vogelgriep vastgesteld. Volgens het ministerie van Landbouw gaat het waarschijnlijk om de hoogpathogene variant van het virus en om verspreiding ervan te voorkomen worden alle ongeveer 88.000 eenden daar afgemaakt. In een zone van drie kilometer van het besmette bedrijf liggen zes andere pluimveebedrijven. Zij zullen door de NVWA worden onderzocht om te zien of daar ook vogelgriep is. In een straal van tien kilometer liggen nog 26 andere pluimveebedrijven, waarvoor per direct een vervoersverbod geldt, meldt RTV Oost. Dat betekent dat er geen vogels, eieren, mest, gebruikt strooisel en andere producten die van pluimveebedrijven komen, mogen worden vervoerd. Ook gelden regels voor de jacht: het is in het gebied onder andere verboden te jagen op eenden of te jagen in gebieden waar dat watervogels kan verstoren. Komen we ooit nog van de vogelgriep af? We leggen het uit in deze video: De hoogpathogene vogelgriep van het type H5N8 is sinds 2016 in Nederland. In voorgaande jaren was het virus tijdens het voorjaar het land uit. Nu is het virus er nog steeds: het is endemisch geworden. Sinds de eerste uitbraken in oktober vorig jaar zijn miljoenen dieren geruimd. Op zeker vijftig pluimveebedrijven is de ziekte vastgesteld. Sinds eind oktober geldt een landelijke ophokplicht voor pluimvee. Vorig maand werd die ophokplicht in de oostelijke regio's, waaronder het gebied waar het bedrijf ligt, opgeheven. In het gebied van tien kilometer rondom de besmette locatie is opnieuw een ophok- en afschermplicht van kracht, maar die geldt niet voor de hele regio.||https://nos.nl/artikel/2438568-vogelgriep-op-bedrijf-in-dalfsen-tienduizenden-eenden-afgemaakt
2022-07-27||Honderden doden door hevigste regenval ooit in zuiden van Pakistan|| Na weken van regen en overstromingen zijn in Pakistan 340 mensen om het leven gekomen. Naar verwachting loopt dit aantal nog verder op. Ook blijft het de komende dagen regenen. De regenval in de zuidwestelijke provincie Baluchistan en in Karachi, de grootste stad van het land, is nooit eerder zo hevig geweest, meldt de de hoofdmeteoroloog van het land. In Karachi is bijna drie keer zoveel regen gevallen als gemiddeld in deze maand. Reddingswerkers en het leger proberen met boten en helikopters zeker 50.000 gezinnen in Baluchistan te bereiken, die door de overstromingen niet weg kunnen. Sinds half juni hebben de stortbuien in de provincie bruggen en wegen onbegaanbaar gemaakt. Ook zijn duizenden huizen beschadigd geraakt. Miljoenen mensen hebben last van de overstromingen. Het leger heeft medische kampen opgezet in de overstroomde gebieden om de verspreiding van cholera tegen te gaan. De afgelopen maanden zijn 28 mensen aan cholera overleden en duizenden mensen ziek geworden. De ziekte wordt vooral overgedragen in het moessonseizoen, als mensen geen toegang hebben tot schoon drinkwater. De Wereldgezondheidsorganisatie is deze week begonnen met een vaccinatiecampagne. In de moessonperiode, die loopt van juli tot september, is hevige regenval niet ongewoon in Pakistan, maar volgens deskundigen is de grote hoeveelheid regen die nu valt toe te schrijven aan klimaatverandering. De Pakistaanse minister van klimaatverandering noemde deze maand klimaatverandering een existentiële bedreiging voor het land. Volgens verschillende internationale klimaatorganisaties staat Pakistan in de top tien van landen die wereldwijd het hardst getroffen wordt door klimaatverandering.||https://nos.nl/artikel/2438565-honderden-doden-door-hevigste-regenval-ooit-in-zuiden-van-pakistan
2022-07-27||Hoofdprijs in loterij VS niet gevallen, jackpot nu 1 miljard dollar|| De hoofdprijs van de Mega Millions-loterij in de Verenigde Staten staat sinds woensdag (Nederlandse tijd) op 1,02 miljard dollar, omgerekend zo'n 1,01 miljard euro. Het is een van de hoogste prijzen die ooit door een Amerikaanse loterij in het vooruitzicht zijn gesteld. De jackpot is zo groot geworden omdat er sinds de trekking van 15 april geen winnaar van de hoofdprijs was, ook al is er twee keer per week een trekking en zijn er sinds 15 april 29 trekkingen geweest. Vorig jaar viel een prijs van 1,05 miljard dollar op loten van vier spelers in Michigan. De grootste Mega Millions-prijs was 1,537 miljard dollar. Die werd in 2018 gewonnen in South Carolina. Het hoogste gewonnen bedrag in een Amerikaanse loterij viel in 2016 in de Power Ball: 1,586 miljard dollar. Dat is nog altijd het recordbedrag voor een loterij in de VS. Niet alle spelers maken kans op het bedrag in de Mega Millions. Alleen mensen die ervoor kiezen om hun geld in termijnen te laten uitbetalen over een periode van 29 jaar komen in aanmerking. De mensen die deze optie niet hebben, kunnen ongeveer 602 miljoen dollar winnen bij de komende loterij. De kans op de hoofdprijs is hoe dan ook zeer klein: 1 op 302,5 miljoen. Om mee te doen, moeten vijf nummers worden gekozen tussen de 1 en 70 en een Mega Ball-nummer tussen de 1 en 25. Mensen kunnen de nummers ook willekeurig laten kiezen. Als alle zes de nummers overeenkomen, win je de jackpot. Loten kosten 2 dollar. De volgende trekking in de Mega Millions-loterij is vrijdag.||https://nos.nl/artikel/2438564-hoofdprijs-in-loterij-vs-niet-gevallen-jackpot-nu-1-miljard-dollar
2022-07-27||Moeder van mishandelde jongen (5) uit azc Katwijk: 'Hij reageert anders'|| Het gaat nog altijd niet goed met de 5-jarige jongen die eind mei zwaar werd mishandeld bij het asielzoekerscentrum in Katwijk. Dat vertelt zijn moeder aan Omroep West. De jongen ontwaakte na enkele weken uit een coma, maar de zorgen blijven. "Hij gedraagt zich anders dan normaal." In de nacht van 28 mei was de 5-jarige Adam een paar uur vermist. Toen hij na een zoektocht in de buurt van het asielzoekerscentrum werd gevonden, bleek hij ernstig te zijn mishandeld. Hij werd zwaargewond naar het ziekenhuis gebracht. De politie beschouwt een 11-jarige jongen die sinds kort in het azc woonde als verdachte. Moeder Ibtissem woont na de mishandeling van haar zoon tijdelijk met haar twee kinderen in een pand van ARQ Centrum'45, een centrum voor complexe psychotraumaklachten en traumabehandeling in Oegstgeest. De Marokkaanse vluchtte via Libië naar Nederland, onder meer om een gedwongen huwelijk te ontlopen. Zij maakt zich zorgen om haar zoon. "Adam is anders dan normaal. Hij loopt anders en hij kijkt anders. Zijn verwondingen kun je ook nog steeds zien. In totaal heeft hij drie weken in coma gelegen. Ik was bang dat hij het niet zou halen of dat hij nooit meer iets zou zien. Toen hij bijkwam uit zijn coma kon hij een week lang niks zien." Wat er die bewuste zaterdagavond precies is gebeurd, is nog steeds onduidelijk. De politie heeft het onderzoek nog niet afgerond. Tegen Omroep West wil de politie geen mededelingen doen, omdat de verdachte minderjarig is. Ibtissem beschrijft wat ze zelf nog weet van de avond. "Het was een normale zaterdagavond, de kinderen waren allemaal voetbal aan het kijken. Op een gegeven moment was Adam weg, waarop iedereen hem ging zoeken. Uiteindelijk hebben we camerabeelden bekeken, maar niks gezien." Later werd de politie ingeschakeld en werd er een zoektocht georganiseerd, maar Adam bleef spoorloos. Op andere camerabeelden zag de politie dat Adam met een jongen was, vertelt Ibtissem. Deze jongen woont ook op het azc in Katwijk. "Ze gingen naar de kamer van die jongen, maar die lag inmiddels te slapen. Hij had andere kleding aan gedaan. Eerst wilde hij niks zeggen, maar later vertelde hij toch waar we Adam konden vinden. Dat gebeurde pas na aandringen van de politie." Over de verdachte is niet veel bekend. Op het azc wordt gezegd dat het om een 11-jarige jongen gaat uit een Afghaans gezin. Hij zou nog maar een paar weken in Nederland zijn. Ibtissem vertelt dat het ook met haar niet goed gaat. "Ik ben gevlucht uit een onveilig land, maar nu is het hier misschien wel erger. Het COA heeft Veilig Thuis ingeschakeld voor Adam. Proberen ze te zeggen dat ik niet goed voor mijn kinderen zorg? Of proberen ze zo te voorkomen dat er iets mis is met de beveiliging op het terrein hier?" Ze heeft ook kritiek op het COA en vindt dat het terrein van het azc in Katwijk niet veilig is. "Niks is afgesloten van de openbare weg. Het is geen plek waar kinderen leuke dingen kunnen doen. En er komt ook niemand langs om te vragen hoe het gaat met ons." Omroep West heeft het COA om een reactie gevraagd op de kritiek, maar het COA wil niet reageren. Plannen voor de toekomst heeft Ibtissem voorlopig niet. Het enige wat ze zeker weet, is dat ze niet terug wil naar het azc Katwijk. "Ik wil gewoon menselijkheid voelen, dat is tot nu toe niet gebeurd. Ik voel me alleen en niemand helpt me. Het is onmenselijk om Adam terug te brengen naar de plek waar het gebeurd is." Bovendien maakt ze zich zorgen over de toekomst van haar zoon. "Ik had de hoop dat hij zou gaan studeren, maar ik denk dat hij nu naar een speciale school moet omdat hij misschien hersenletsel heeft", zegt Ibtissem. "Hij gedraagt zich bijvoorbeeld agressief richting zijn jongere zusje. Ik weet hoe hij eerder was, maar nu reageert hij anders."||https://nos.nl/artikel/2438562-moeder-van-mishandelde-jongen-5-uit-azc-katwijk-hij-reageert-anders
2022-07-27||Aanhangers sjiitische geestelijke al-Sadr bestormen parlement in Bagdad|| Honderden aanhangers van Moqtada al-Sadr, een van de belangrijkste sjiitische geestelijken van Irak, hebben het parlement in Bagdad bestormd. Ze zijn het niet eens met een kandidaat voor het premierschap die is voorgedragen door andere sjiitische partijen. Op het moment van bestorming waren er geen parlementariërs aanwezig. Veiligheidstroepen grepen daarom ook niet direct in. Bij de bestorming werden anti-Iraanse leuzen geroepen. Ondanks zijn sjiitische achtergrond is al-Sadr ontevreden over zowel de Amerikaanse als Iraanse bemoeienis met Irak. Het Iraakse parlement kan het al bijna 300 dagen niet eens worden over een nieuwe regering, president en premier. In oktober vorig jaar werden verkiezingen gehouden, waarbij de partij van al-Sadr de grootste werd. Hij behaalde 74 van de 329 zetels. Toen het hem niet lukte om een coalitie te vormen met soennitische en Koerdische partijen, trok hij vorige maand zijn parlementariërs terug uit het parlement. De bestorming in beeld: Die zetels zijn nu ingenomen door rivaliserende sjiitische partijen, die de steun hebben van Iran. Ondanks het terugtrekken van zijn parlementariërs liet al-Sadr weten de formatie van een regering die hem niet zint tegen te houden. De door Iran gesteunde sjiitische partijen schoven in eerste instantie Nouri al-Maliki naar voren als premier, tot onvrede van al-Sadr. Al-Maliki was al eerder acht jaar lang premier. In een tweet beschuldigde al-Sadr hem van corruptie. Daarna werd Mohammed Shiya al-Sudani voorgesteld, maar al-Sadr ziet hem als een verlengstuk van al-Maliki. Ook over een president is nog geen overeenstemming. Sinds dictator Saddam Hoessein in 2003 werd verdreven, is de premier altijd sjiitisch, de president Koerdisch en de voorzitter van het parlement soennitisch. Maar de Koerdische partij die sinds 2003 de president levert en de Koerdische partij die vorig jaar de meeste stemmen kreeg, kunnen het niet eens worden over wie er president moet worden. De president bekrachtigt vervolgens de keuze voor een premier. Buitenlandse waarnemers maken zich zorgen over de situatie in Irak, dat feitelijk in een permanente politieke crisis is verzand. In mei waarschuwde de Nederlandse VN-gezant Hennis-Plasschaert dat er op straat gewelddadige protesten konden uitbreken, zoals ook in 2019 gebeurde.||https://nos.nl/artikel/2438560-aanhangers-sjiitische-geestelijke-al-sadr-bestormen-parlement-in-bagdad
2022-07-27||Brits jongetje (11) gered uit opblaasboot op zee|| De Britse vrijwillige reddingsbrigade heeft een 11-jarige jongen gered die in zijn opblaasboot de zee op was gedreven. Dat gebeurde op 19 juli bij een badplaats in de buurt van Dover, vandaag werden beelden van de reddingsactie gedeeld. De jongen werd ruim anderhalve kilometer van de kust gevonden. De jonge Brit was met zijn familie op het strand en speelde in zee met een opblaasbaar bootje. Zijn moeder zag hoe hij door de wind en de stroming in hoog tempo verder de zee op dreef. 'Ik schreeuwde naar hem dat hij in het bootje moest blijven zitten. Hij luisterde, maar op dat moment was ik bang dat ik hem kwijt zou raken", zegt zijn moeder in een nieuwsbericht van de reddingsbrigade. Familieleden belden de kustwacht en probeerden de jongen en zijn bootje zo lang mogelijk in zicht te houden. De reddingsbrigade slaagde erin om de jongen niet veel later op te pikken. De brigade gaf vandaag deze beelden vrij van de reddingsactie: "Toen we hem aan boord haalden, was hij bang en heel koud, maar verder was hij in orde. We hebben hem opgewarmd met dekens, koekjes en een drankje en hebben hem toen naar zijn ouders teruggebracht", zegt vrijwilliger Stuart Richardson. Volgens de reddingsbrigade heeft de jongen goed gehandeld door in zijn opblaasboot te blijven zitten totdat er hulp was gearriveerd. De brigade benadrukt dat opblaasbare objecten snel kunnen afdrijven op zee en adviseert strandgangers altijd de windrichting en stroming in de gaten te houden.||https://nos.nl/artikel/2438556-brits-jongetje-11-gered-uit-opblaasboot-op-zee
2022-07-27||Oekraïners vertellen over martelingen in Russische 'filtratiekampen'|| Burgers die massaal selectieprocedures moeten ondergaan, urenlang ondervraagd worden en onder erbarmelijke omstandigheden vastzitten, soms wekenlang. Gruweldaden en verdwijningen komen ook voor. Dat gebeurt allemaal in zogenoemde filtratiekampen die de Russen hebben ingericht in bezet gebied in het zuidoosten van Oekraïne. Vandaag vertelden overlevenden van de kampen en familieleden van gedetineerden hun verhaal aan de Organisatie voor Veiligheid en Samenwerking in Europa (OVSE) in Wenen. "Bij het checkpoint in Manhoesj kwamen mijn dochter en ik door de controle heen, maar ze namen mijn man en zoon mee," zegt Haljna (pseudoniem). "Ze werden uitgekleed, gecontroleerd op tatoeages. Mijn zoon droeg een slaaphemd van het Oekraïense leger. Hij werd teruggebracht, terwijl ze hem onder schot hielden." Haljna is een van de getuigen die gehoord is door het meldpunt Media Initiative for Human Rights (MIHR) in Kiev, dat zijn onderzoeksbevindingen in Wenen presenteerde. Een andere getuige, Joeri Berezovsky, vertelt over zijn ervaringen tijdens een zogenoemde pre-check op het politiebureau van Starobilsk in Lugansk: "Ze sloegen me in het gezicht, bedreigden me met een celstraf. Ze sloegen me op mijn hele lichaam en zeiden dat ik moest meekomen voor filtratie." Rusland zegt met de filtratieprocedures te willen voorkomen dat "Oekraïense nationalisten" weten te ontglippen. Critici spreken van een politieke zuivering van de bevolking van het bezette gebied. De meeste burgers die door de filtratie komen, worden al dan niet onder dwang naar Rusland overgebracht. Burgers die de filtratiekampen hebben meegemaakt spreken van wreedheden en verdwijningen. "Mijn man was voor mij aan de beurt," vertelt Victoria uit Marioepol, over het kamp in de nabijgelegen plaats Bezimenne. "Ze checkten zijn papieren en namen zijn paspoort in." 's Nachts kwam een militair haar man ophalen. "Het was de laatste keer dat ik hem zag," zegt Victoria. "Zijn moeder probeerde er achter te komen waar ze hem vasthielden. Daar kreeg ze geen antwoord op. Ze zeiden dat hij vast zou worden doodgeschoten. Voordat ze hem meenamen, kreeg hij te horen dat hij zich moest voorbereiden op marteling." Onbekend is hoeveel mensen niet door de filtratie komen. Familieleden vrezen voor de levens van weggevoerden. Verhalen over marteling zoals vandaag te horen waren, komen mondjesmaat naar buiten. Mogelijk zullen de gedetineerden worden gebruikt voor eventuele uitruil met Russische gevangenen in Oekraïne. Volgens de OVSE zijn er in door Rusland bezet gebied zeker 18 kampen. De meeste bevinden zich in de Donbas en rondom Marioepol. Hieronder een kaart van de kampen. Wie door de filtratie komt en naar Rusland gaat, krijgt huisvesting aangeboden, soms in gebieden ver van Oekraïne, zoals Siberië of de noordelijke havenstad Moermansk. De Russische autoriteiten zeggen dat er ruim anderhalf miljoen vrijwillig geëvacueerd zijn naar Rusland. Volgens de OVSE zijn 1,3 miljoen Oekraïners tegen hun wil naar Rusland gebracht. Nog eens tienduizenden mensen zitten in filtratiekampen in Oekraïne. Uit de detentiecentra, de derde stap in het filtratiesysteem, komen eveneens gruwelverhalen naar buiten. De centra zijn overvol, vies en gevaarlijk. Gedetineerden krijgen onvoldoende slaapruimte, eten, water en verse lucht. Getuigen spreken van martelingen zoals elektrische schokken en bedreigingen met extreem seksueel geweld. Eerder deze maand publiceerde de OVSE een uitvoerig rapport over de filtratie in Oekraïne.||https://nos.nl/artikel/2438555-oekrainers-vertellen-over-martelingen-in-russische-filtratiekampen
2022-07-27||A1 bij Voorst voorlopig dicht, meeste andere wegen weer open na branden|| Op verschillende snelwegen zijn afgelopen avond weer branden gesticht. Onder meer langs de A2 bij Breukelen en op de A50 ter hoogte van Apeldoorn leidden aangestoken hooibalen tot oponthoud. Inmiddels zijn de meeste wegen weer open. Ook op de A1 kreeg verkeer te maken met branden in de berm. Hoewel die inmiddels zijn geblust, ligt er nog steeds puin op de snelweg bij het Gelderse Voorst. Dat vuil, achtergelaten door demonstranten, wordt vannacht zeer waarschijnlijk ook niet meer opgeruimd.  Rijkswaterstaat verwacht dat de A1 tussen Voorst en knooppunt Beekbergen daarom vannacht dicht blijft. De kans is groot dat de weg ook tijdens de ochtendspits nog niet open kan, zegt een woordvoerder. Op sociale media hadden actievoerders opgeroepen tot een 'rooksignalenactie', waarbij mensen in de buurt van boerderijen met kleine vuurtjes hun steun konden uiten aan de boeren. Of de hooibranden op de snelwegen daarmee te maken hadden, is onbekend. Deze hooibalen lagen op een afrit van de A1: Dat het puin op de A1 vannacht niet kan worden opgeruimd, komt volgens Rijkswaterstaat door intimidaties. De wegbeheerder had bedrijven ingehuurd die het afval zouden opruimen, waaronder asbesthoudende materialen, maar die bedrijven werden onder meer telefonisch bedreigd. "Mensen die het afval voor ons moeten opruimen, voelen zich dusdanig geïntimideerd dat ze het niet meer willen opruimen", vertelt de woordvoerder van Rijkswaterstaat. De wegbeheerder heeft geen eigen auto's die het afval kunnen opruimen en is afhankelijk van andere bedrijven. Rijkswaterstaat zelf kan de veiligheid van de ingehuurde bedrijven ook niet waarborgen, zegt een woordvoerder. "Dan moeten we een beroep doen op de politie. Op het moment dat je je geïntimideerd voelt als bedrijf, moet je de politie inschakelen." Er wordt gezocht naar bedrijven die het puin wel willen ruimen, maar dat is volgens de woordvoerder lastig. Ook probeert Rijkswaterstaat de personen te achterhalen die het afval achterlieten, om de kosten op hen te verhalen. "Maar onze prioriteit ligt nu bij het vrijmaken van de weg."  Beelden van de blokkades van vanochtend: De blokkades van de boeren zijn bedoeld als protest tegen de stikstofplannen van het kabinet. Er werden tientallen blokkades opgeworpen, ook op de A12, de A28, de A30 en de A35. De politie Oost-Nederland, Rijkswaterstaat en verschillende veiligheidsregio's riepen de boeren op om te stoppen met acties die gevaarlijke situaties opleveren.||https://nos.nl/artikel/2438554-a1-bij-voorst-voorlopig-dicht-meeste-andere-wegen-weer-open-na-branden
2022-07-27||Rusland en Israël ruziën over voorgenomen verbod op Joodse organisatie|| Een Israëlische delegatie is vandaag naar Moskou gevlogen om te praten over het voorgenomen verbod op een Joodse organisatie met banden met de Israëlische regering. Het Joods Agentschap helpt wereldwijd veel Joden met hun immigratie naar Israël. In de loop der jaren zijn honderdduizenden Joden uit de Sovjet-Unie, en daarna Rusland en andere voormalige Sovjetstaten met behulp van het agentschap verhuisd naar Israël. Volgens Rusland overtreedt de organisatie de wet door persoonsgegevens van Russen te verzamelen en die door te spelen aan de Israëlische regering. Israël zegt dat er gewoon sprake is van het in alle openheid noteren van persoonsgegevens van Joden die willen emigreren. Morgenochtend Russische tijd buigt de rechter zich over de zaak. Op de achtergrond lijken meerdere zaken een rol te spelen bij het voornemen van het Kremlin. De laatste jaren is er in het land sprake van een structurele inperking van vrijheden van Russische activisten, media en oppositie, maar ook van buitenlandse ngo's en mensenrechtenorganisaties die actief zijn in het land. Ze krijgen te maken met allerlei strenge regels of worden verboden. Daarnaast lopen de spanningen tussen Rusland en Israël sinds de oorlog in Oekraïne sterk op, hoewel de banden van oudsher goed zijn. Er wonen 1,3 miljoen Joden uit Rusland en voormalige Sovjetstaten in Israël, ze maken zo'n 15 procent van de bevolking uit. Israël wil de banden met Rusland ook warm houden vanwege de situatie in buurland Syrië. Operaties om aan Iran gelieerde milities in Syrië te bombarderen door Israël, worden gecoördineerd met Rusland, dat het luchtruim in Syrië beheerst. Israël heeft in tegenstelling tot het Westen geen sancties ingesteld tegen Rusland, maar zich wel uitgesproken tegen de oorlog en Russische oorlogsmisdaden, en civiele hulp gestuurd naar Oekraïne. Ook heeft de migratie van Russische Joden naar Israël sinds de oorlog een vlucht genomen. Er zijn sinds eind februari al zo'n 20.000 Russen officieel naar Israël vertrokken en 37.000 Russen verblijven er op een toeristenvisum om de uitkomst van de oorlog af te wachten, of met het oog op een definitief verblijf. Velen van hen zijn goed opgeleid, en ook een aantal vermogende Russische Joden is vertrokken. Onder de migranten is ook de opperrabbijn van Moskou, Pinchas Goldschmidt, die weigerde zijn steun uit te spreken voor de oorlog in Oekraïne. Goldschmidt en zijn familie spreken van een ballingschap. Ook zo'n 16.000 Oekraïense Joden zijn naar Israël gevlucht. In mei liepen de banden ook al een deuk op toen de Russische minister van Buitenlandse Zaken Lavrov een extreemrechtse complottheorie echode door te beweren dat Adolf Hitler Joods bloed had en Joden zelf de grootste antisemieten zijn. De Russische president Poetin bood daar later zijn verontschuldigingen voor aan. Concrete gevolgen voor de relatie tussen Israël en Rusland waren er toen niet. Mocht Rusland de ban op het Joods Agentschap echter doorzetten, dan treft Israël vergeldingsmaatregelen. "We zullen dit niet stilletjes accepteren, dit is niet als het sluiten van McDonald's", zegt een Israëlische functionaris tegen de krant Yedioth Ahronoth. Yair Lapid, de demissionaire premier van Israël, rept van "ernstige gevolgen voor onze bilaterale relatie". Gisteren kondigde Israël al aan de humanitaire hulp voor Oekraïne uit te breiden. Rusland zegt ondertussen dat er slechts sprake is van een juridische kwestie. Kremlinwoordvoerder Peskov: "De situatie moet niet politiek gemaakt worden of worden geprojecteerd op het geheel van de Russisch-Israëlische relaties."||https://nos.nl/artikel/2438545-rusland-en-israel-ruzien-over-voorgenomen-verbod-op-joodse-organisatie
2022-07-27||'Opruimen is landverraad': bedrijven die boerenblokkades weghalen, worden geïntimideerd|| Verschillende aannemers die vandaag door Rijkswaterstaat zijn ingeschakeld om blokkades van zand, mest en puin op te ruimen, hebben dreigtelefoontjes ontvangen, blijkt uit een rondgang van de NOS. Een aantal aannemers heeft daarom besloten geen troep van boerenprotesten meer op te ruimen. Een aannemer die alleen anoniem zijn verhaal wil doen, zegt dat hij vanmorgen tientallen anonieme dreigtelefoontjes heeft ontvangen. Daarin werd hij onder meer uitgescholden voor NSB'er. Een andere aannemer vertelt dat zijn bedrijf telefonisch een doodsbedreiging kreeg. In chatgroepen van radicale boeren en sympathisanten circuleren lijsten met bedrijfsnamen. In de groepen worden onder meer foto's en video's van bedrijfsauto's gepost, terwijl die bedrijven op de weg bezig zijn met opruimen. Bedrijfsnaam en telefoonnummer worden er in de chats bij vermeld. Het gaat om aannemers die werken in opdracht van Rijkswaterstaat. Vannacht en vanmorgen zijn op tientallen snelwegen blokkades opgeworpen. Op verschillende plaatsen werd mest, hooi en asbest gestort en brand gesticht. Ook huishoudelijk afval, autobanden en betonblokken werden op het wegdek gedumpt. Op de A32 bij Meppel-Noord leidde dat tot een ongeluk. Een auto reed op een oprit naar de snelweg tegen een paar balken en rommel. De blokkades in beeld:  Een bedrijf dat in opdracht van Rijkswaterstaat troep verwijderde, laat weten voortaan alleen nog asbest te willen opruimen, vanwege het gevaar dat het oplevert voor andere weggebruikers: "Dat gaat me aan het hart". Het gaat om een gespecialiseerd bedrijf dat ervaring heeft met asbestverwijdering, maar ook was ingeschakeld om hooi weg te halen. Daar ziet de aannemer voorlopig van af, vanwege de druk die op het bedrijf is uitgeoefend. In een verklaring die werd gedeeld op chatdienst Telegram laat een andere ondernemer weten: "Ik ben naar de bewuste locatie gereden en daar aan de werkzaamheden begonnen. Dit alles zonder goed te beseffen wat de gevolgen hiervan waren. Toen ik bezig was. kreeg ik veel nare reacties en bedreigingen over me heen. Daardoor voelde ik me genoodzaakt de werkzaamheden te beëindigen." Van wie de telefoontjes precies komen, is niet duidelijk. In de chatgroepen gaat het niet alleen om boeren, maar ook om actievoerders die hun steun aan de boeren uitspreken. De blokkadeacties zijn het werk van zo'n 250 radicale boeren, melden bronnen aan de NOS. Gisteren stuurde bemiddelaar Johan Remkes de officiële uitnodigingsbrief aan boeren- en natuurorganisaties om met het kabinet te gaan praten. Die brief is niet de directe aanleiding voor de actie, aldus de bronnen. De radicale boeren geven aan dat ze vinden dat ze met de rug tegen de muur staan en daarom naar deze acties moeten grijpen. De bedreigde bedrijven zijn gevestigd op het platteland en treden op als 'calamiteitenaannemers': "Zij komen het jaar rond in actie als er bijvoorbeeld ongevallen zijn, maar ook als er schade aan de weg is. We kunnen ze dan oproepen om te helpen", zegt Rijkswaterstaat. De wegbeheerder krijgt nu ook signalen van aannemers die uit zichzelf niet meer met de organisatie willen werken. Een aantal van hen geeft aan sympathie te hebben voor de boeren en ook achter hun standpunten te staan. En veel van hun klanten zijn bovendien boerenbedrijven. De afspraken met het Rijk plaatsen hen voor een dilemma, zeggen de aannemers. De boeren en de overheid hebben tegengestelde belangen en de troep van de acties opruimen, werkt de boerenacties tegen, zo redeneren sympathisanten. "Meewerken is landverraad", klinkt het dan ook op Telegram. Een tijdlijn van de boerenprotesten: Rijkswaterstaat zegt dat het een groot netwerk heeft van aannemers, maar dat nu naar bedrijven elders in het land moet worden gezocht, die het werk wel willen uitvoeren. Dat komt volgens de organisatie nooit voor. De politie Oost-Nederland, Rijkswaterstaat en verschillende veiligheidsregio's lieten vanmiddag een verklaring uitgaan waarin ze oproepen te stoppen met acties die "levensgevaarlijke situaties voor weggebruikers" opleveren. Omdat er zoveel verschillende materialen worden gedumpt, heeft Rijkswaterstaat veel tijd nodig om de wegen weer schoon te krijgen. Dat er ook asbest is achtergelaten, bemoeilijkt die opruimwerkzaamheden.||https://nos.nl/artikel/2438543-opruimen-is-landverraad-bedrijven-die-boerenblokkades-weghalen-worden-geintimideerd
2022-07-27||Zanger Shawn Mendes annuleert concertreeks vanwege mentale gezondheid|| De Canadese zanger Shawn Mendes zet een streep door zijn wereldwijde tour. Concerten in de Verenigde Staten en Europa gaan niet door. Mendes zegt op Instagram dat zijn mentale gezondheid hem parten speelt. "Ik ben deze tour heel enthousiast begonnen omdat ik na een lange pauze door de pandemie eindelijk weer live kon optreden. Maar de realiteit is dat ik niet voorbereid was op hoe zwaar het toeren na zo'n lange tijd zou zijn", schrijft de zanger.  De 23-jarige Mendes kondigde eerder deze maand aan dat hij drie weken pauze zou nemen in zijn tourschema. Toen noemde hij het besluit om weer volop te gaan optreden "prematuur". "Nu ik meer gesproken heb met mijn fantastische team van medisch professionals is het nog duidelijker dat ik tijd voor mezelf moet nemen, wat ik nooit eerder gedaan heb, om dichterbij mezelf te komen en sterker te kunnen terugkeren", schrijft hij nu. Op 15 en 16 juli volgend jaar zou Mendes met zijn Wonder World Tour in de Ziggo Dome in Amsterdam staan. Die concerten gaan dus niet door. Mendes belooft zijn fans dat hij weer zal optreden als hij voldoende tijd gehad heeft om te herstellen. De zanger zal ondertussen wel nieuwe muziek blijven maken. De zanger is onder meer bekend van het nummer Treat You Better:||https://nos.nl/artikel/2438539-zanger-shawn-mendes-annuleert-concertreeks-vanwege-mentale-gezondheid
2022-07-27||Vrouwelijke werknemers op forse achterstand in conservatief Japan|| "Ik weet niet of ik me wel groenten kan veroorloven," zucht Sayaka Satoh terwijl ze in de supermarkt naar een kwartstuk van een kool staart. Op de verpakking is een grote rode kortingssticker geplakt. De kool is nu een paar cent goedkoper, maar voor Sayaka is dat een wereld van verschil. Ze moet van minder dan 40 euro per maand haar twee kinderen voeden. Ongeveer negen van de tien alleenstaande ouders in Japan, voornamelijk moeders, hebben het financieel moeilijk. En dat terwijl ze in een land wonen met de derde grootste economie ter wereld. Tijdens de verkiezingen, begin juli, beloofde premier Fumio Kishida dat hij stevige economische hervormingen zou doorvoeren. Het dichten van de groeiende inkomenskloof tussen de hogere inkomens en middeninkomens enerzijds en de minima anderzijds was daarbij zijn belangrijkste speerpunt. Maar de afgelopen tien jaar, terwijl zijn Liberaal Democratische Partij (LDP) in de regering zat, is de positie van vrouwen verslechterd. Toen oud-premier Shinzo Abe (ook LDP) in 2012 aan de macht kwam, wilde hij met zijn 'Womenomics'-beleid meer vrouwen aan het werk krijgen. "Het is geen keuze meer voor Japan, het is een noodzaak," verklaarde hij in een speech bij de Verenigde Naties. Het lukte Abe inderdaad om de deelname van vrouwen aan de arbeidsmarkt te verhogen. Vorig jaar werkte 52 procent (29,8 miljoen) van de Japanse vrouwen, maar de ongelijkheid op de werkvloer nam ook toe. In 2019 werkte meer dan de helft van de werkende vrouwen in parttime baantjes met lage lonen, zonder pensioenopbouw of zorgverzekering. Onder mannen geldt dat voor één op de vijf. Onder de 970.000 mensen die in de eerste maand van de coronapandemie in Japan werden ontslagen, waren meer dan 710.000 vrouwen. Ze werden door bedrijven en de overheid geloosd om de economische coronaschok te dempen. "Vrouwen moeten de kinderen opvoeden, mannen moeten werken. Die culturele waarde is nog diepgeworteld in Japan," zegt Tomohiro Imai van de steunorganisatie Skuru. In de 75 jaar na de Tweede Wereldoorlog is de Japanse economie sterk gegroeid en een van de grootste pijlers onder die naoorlogse economie was de taakverdeling tussen mannen en vrouwen. Mannen hadden een baan voor het leven en dankzij die zekerheid konden vrouwen thuisblijven en voor de kinderen zorgen. Maar de levenslange baangarantie bestaat niet meer en nu de economie stagneert en de bevolking krimpt, is dat systeem niet meer houdbaar. Daarom probeert de LDP om meer vrouwen aan het werk te krijgen, maar het beeld dat vrouwen thuishoren bij de kinderen is niet verdwenen. De nieuwe werklast vervangt dus niet de huishoudelijke taken, maar komt er bovenop. Die conservatieve waarden vertalen zich ook naar de politiek: het zijn voornamelijk mannen die de toekomst van Japan bepalen. Minder dan 10 procent van het Japanse Lagerhuis is vrouw. Alhoewel er een recordaantal vrouwen is gekozen bij de laatste Hogerhuisverkiezingen, is het totale aantal blijven steken op een derde. Om die reden scoort het land laag op de internationale ranglijst wat betreft de vertegenwoordiging van vrouwen in de politiek. In 2021 stond Japan op de 147e plek van de 155 landen op de lijst, vrijwel onderaan, dus. Dat het huidige economische systeem niet houdbaar is, wordt duidelijk door de groeiende inkomenskloof in Japan. De zogenaamde Japanse 'middenklasse-samenleving' van de 20e eeuw bestaat niet meer als gevolg van demografische veranderingen en opeenvolgende economische crises. Hoewel de Japanse inflatiecijfers onder die van Europa en de VS blijven, is ruim 70 procent van de producten in de supermarkt in prijs gestegen. De Japanse yen staat op het laagste niveau in decennia, waardoor het importeren van producten aanzienlijk duurder is geworden. Het land is voor zijn fossiele energie vrijwel volledig afhankelijk van het buitenland en ook de gas- en olieprijzen gaan nu door het dak. De Bank van Japan voorspelt dat 99 procent van de Japanse huishoudens het financieel moeilijker krijgt in de komende jaren. Daarom schermt premier Kishida met de introductie van zijn 'nieuwe kapitalisme', al heeft hij nog weinig concrete plannen aangekondigd. Na de laatste verkiezingen heeft de regerende LDP een meerderheid in het Lager- en het Hogerhuis. Dat betekent dat de weg voor Kishida vrij is om zijn hervormingen in te voeren. Sayaka heeft er weinig vertrouwen in. "Politici zien ons altijd over het hoofd. Wij zijn niet belangrijk genoeg." Toch houdt ze de moed erin. "Ik heb op een vrouw gestemd. Mijn kandidaat heeft laten zien dat zij mijn problemen begrijpt. Hopelijk kan ze wat veranderen."||https://nos.nl/artikel/2438534-vrouwelijke-werknemers-op-forse-achterstand-in-conservatief-japan
2022-07-27||Kinderwagen met kind rijdt Haagse gracht in|| In Den Haag kreeg een moeder vanmorgen de schrik van haar leven toen ze de kinderwagen met haar kind erin de gracht in zag rijden. Ze sprong er direct achteraan en kreeg de peuter met de hulp van omstanders snel weer op de kant. Volgens de politie maakt het kind het goed. "De vrouw had haar auto geparkeerd en de buggy niet op de rem gezet", vertelt getuige Peter Duivesteijn tegen Omroep West. "De kade loopt iets schuin af, toen is die zo het water ingereden. Het is een ongeluk waarbij je denkt: als het mij maar niet overkomt", voegt hij eraan toe. Duivesteijn woont aan de andere kant van de Bierkade en hoorde toen hij vanmorgen de straat op ging, iemand om hulp schreeuwen. Hij zag een vrouw in het water liggen en wist gelijk dat het foute boel was. Terwijl hij naar de overkant rende, riep hij naar iemand om 112 te bellen. Ondertussen was een andere vrouw die voorbijfietste de gracht al in gesprongen om de moeder te helpen het kind te redden. Samen met twee omstanders slaagden ze erin de peuter veilig aan de kant te krijgen. "Gelukkig zat het kind vast in de buggy, daardoor was het makkelijk om hem uit het water te krijgen", aldus Duivesteijn. De vrouw is op de kade opgevangen met warmtedekens. Het kind is ter controle naar het ziekenhuis gebracht, maar maakt het volgens de politie goed.||https://nos.nl/artikel/2438521-kinderwagen-met-kind-rijdt-haagse-gracht-in
2022-07-27||Als je Instagram opent, moet je denken dat het TikTok is|| Verander Instagram niet in TikTok, was de strekking van een bericht op Instagram dat deze week veel rondgaat. De post heeft al 2 miljoen likes en kreeg steun van Kylie Jenner (360 miljoen volgers op het platform) en Kim Kardashian (326 miljoen). Genoeg reden voor Instagram-baas Adam Mosseri om aan damage control te doen. Zijn boodschap: ja we testen een nieuw ontwerp, maar het is nog niet af. Vanavond komen de nieuwe kwartaalcijfers van Instagrams moederbedrijf Meta. Het concern staat voor grote uitdagingen. Het bedrijf heeft onder meer last van een privacymaatregel van Apple, waardoor gepersonaliseerde advertenties minder effectief zijn. Dat kost miljarden dollars, al verwacht het bedrijf dit wel aan te kunnen. De grootste uitdaging voor Meta is de concurrentie. De oproep op Instagram en de reactie van Mosseri zijn exemplarisch voor een grote verandering waaraan binnen Meta wordt gewerkt. Simpel gesteld: TikTok is een enorme bedreiging voor Instagram en Facebook. De Chinese video-app is al heel groot, de nummer drie wereldwijd van sociale media, en de vrees groeit dat TikTok de platforms gaat overschaduwen. De groei van TikTok in Nederland, vergeleken met Facebook en Instagram: De oplossing? TikTok op het hoofdkantoor van Meta door de kopieermachine halen. Het is niet de eerste keer dat het schip wordt bijgestuurd. In 2016 was het Snapchat dat werd gezien als de grootste bedreiging. Vooral de verdwijnende berichten, die we nu allemaal kennen als Stories, werden gezien als revolutionair. Het model werd succesvol overgenomen in de vorm van Instagram Stories en daarna ook geïntroduceerd op Facebook; het zorgde er vooral voor dat gebruikers geen behoefte hadden om over te stappen. Destijds reageerde het bedrijf dus op tijd. Nu wil Meta hetzelfde bereiken met Reels. Zo heten de korte video's die zowel op Instagram als Facebook al heel belangrijk zijn en nog belangrijker worden. De Instagram-app zit er al vol mee en er loopt nu een test waarmee de app nog meer het uiterlijk van TikTok aanneemt. Dat merk je direct: je kunt nu bij Instagram vrij snel langs berichten scrollen. TikTok zet je elke keer even 'stil'. Dat test Instagram nu ook. Allemaal manieren om het succes van de Chinese video-app na te bootsen. Voor influencer Sakuraflor is TikTok inmiddels belangrijker dan Instagram: Het betekent een belangrijke verandering voor een app die tien jaar geleden begon als platform voor het delen van foto's met leuke filters. Nu zegt Instagram-baas Adam Mosseri dat foto's weliswaar niet zullen verdwijnen, maar dat video wel steeds belangrijker wordt. Dat zal bepaalde makers aanspreken, maar zeker niet iedereen. De auteur van het bericht waarin wordt opgeroepen Instagram niet te veranderen in TikTok, is fotograaf van beroep. Die beroepsgroep gebruikt het platform als een portfolio voor hun werk, maar ziet zich steeds vaker genoodzaakt om iets met video te doen. De reden is simpel: het algoritme 'vindt' dat interessanter. De grote verandering op Facebook is inmiddels ingezet. Vorige week kondigde het bedrijf aan dat gebruikers die straks de app openen uitkomen op een pagina die gericht is op 'ontdekking', met een hoofdrol voor video. Berichten van vrienden en familie zijn een tabje verplaatst. Het is een grote verandering voor het platform, dat vanaf het begin heeft gedraaid om de mensen om je heen. Die zijn niet weg, maar ze zijn duidelijk minder belangrijk in de strategie. De hele strategie van Meta draagt de kenmerken van een overlevingsmodus. En zo gedraagt topman Mark Zuckerberg zich nu ook: de doelen moeten agressiever. "Realistisch gezien is er een groep mensen [bij het bedrijf, red.] die hier niet hoort", zei hij volgens techsite The Verge eind juni. Ofwel: als je niet voldoende presteert, moet je weg. Op de beurs maakt Meta moeilijke tijden door: Die boodschap, gecombineerd met de dalende aandelenkoers (medewerkers worden deels betaald in aandelen) zorgen voor onrust binnen het bedrijf. The Verge meldt dat uit onderzoek van Meta zelf blijkt dat een meerderheid van de ondervraagde medewerkers inmiddels pessimistisch is over de toekomst. Voor een bedrijf dat juist die medewerkers hard nodig heeft om het schip te keren, is dat geen goede ontwikkeling.||https://nos.nl/artikel/2438517-als-je-instagram-opent-moet-je-denken-dat-het-tiktok-is
2022-07-27||Aanslag op huis Den Bosch vermoedelijk vergissing, gezin met de schrik vrij|| De politie heeft sterke vermoedens dat een ander huis in Den Bosch het eigenlijke doelwit was van de explosie die afgelopen nacht plaatsvond. Volgens betrouwbare bronnen was het explosief bedoeld voor de woning van Grada K., die sinds kort de vriendin is van Klaas Otto, oud-kopstuk van No Surrender, schrijft Omroep Brabant. De politie liet al weten rekening te houden met een vergisaanslag. De explosie was bij een rijtjeshuis in de wijk Maaspoort waar een gezin met twee jonge kinderen lag te slapen. Het huis raakte zwaar beschadigd. Het ligt enkele honderden meters af van de woning die het vermoedelijke doelwit was. Beide straten liggen parallel aan de Maaspoortweg en hebben hetzelfde huisnummer. Grada K. is enkele jaren geleden veroordeeld voor onder andere witwassen en een gewelddadige caféruzie. Ze was al vaker het doelwit van aanslagen. In 2017 werd het raam aan de voorkant van haar huis nog doorzeefd met kogels. Sindsdien is de woning voorzien van camera's. Klaas Otto werd onlangs in hoger beroep veroordeeld tot drie jaar cel voor leidinggeven aan een criminele organisatie. De ravage na de explosie was groot, zo is op deze beelden te zien: Omwonenden zeiden vanochtend al dat de dader(s) van de aanslag zich waarschijnlijk in het adres hebben vergist. In de woning in de wijk Maaspoort sliep volgens hen een "doodnormaal" gezin. "De kans dat die mensen ergens iets mee te maken hebben is minder dan één procent", zei een bekende van de familie. De politie zegt nadrukkelijk rekening te houden met dit scenario, maar plaatst daar wel een kanttekening bij tegenover Omroep Brabant. "Het is nog veel te vroeg om daar definitieve conclusies aan te verbinden. Het onderzoek richt zich dan ook, zoals gebruikelijk, op vele mogelijke scenario's." Over het mogelijk beoogde doelwit maakt de politie niks bekend. De bewoners van het huis bleven ongedeerd en zijn na de explosie ergens anders ondergebracht. Ook andere woningen in de buurt zijn uit voorzorg ontruimd. Wanneer iedereen weer terug naar huis kan, was vanochtend nog niet duidelijk. Forensisch rechercheurs doen onderzoek. ||https://nos.nl/artikel/2438513-aanslag-op-huis-den-bosch-vermoedelijk-vergissing-gezin-met-de-schrik-vrij
2022-07-27||Limburgse tenniscoach 12 jaar geschorst wegens matchfixing|| Tenniscoach Max Wenders is voor twaalf jaar geschorst wegens matchfixing. De 26-jarige coach uit het Limburgse Brunssum heeft volgens The International Tennis Integrity Agency meerdere aanklachten wegens matchfixing toegegeven. Ook zou de coach hebben bekend dat hij bewijsmateriaal heeft vernietigd. The International Tennis Integrity Agency ziet erop toe dat alles in het internationale tennis eerlijk verloopt. Niet eerder is een Nederlandse sporter of trainer zo lang geschorst voor matchfixing als Wenders. Wenders stond in het verleden ook dubbelspecialiste Demi Schuurs bij. De 28-jarige Schuurs is momenteel de nummer 18 van de wereld in het dubbelspel. Drie weken geleden stond ze nog met haar partner Arianne Hartono op het gras van Wimbledon. Researchjournalist Ben Meindertsma sprak eerder voor zijn podcast Gefixt met Max Wenders en vertelt daarover in NOS Radio Langs de Lijn. Wenders kreeg in de internationale tenniswereld enige bekendheid toen de Amerikaanse tennister Sofia Kenin vorig jaar bekende maakte een relatie te hebben met Wenders, die toen ook haar trainer was. Kenin was op dat moment een top-10 speelster. Wenders speelt ook een rol in de NOS-podcast Gefixt, waar hij onherkenbaar te horen is. Meerdere personen beschuldigen hem in de podcast van het benaderen van spelers van Jong Roda JC, met het verzoek om een wedstrijd bewust te verliezen. In de podcast ontkent Wenders iets met matchfixing te maken te hebben. Volgens Wenders werd hij gechanteerd door andere matchfixers, maar had hij zelf nooit spelers benaderd. Het interview vond plaats in mei 2021, een maand nadat hij in een hoorzitting van de International Tennis Integrity Agency had toegegeven betrokken zijn geweest bij matchfixing in het tennis - zo blijkt nu.||https://nos.nl/artikel/2438512-limburgse-tenniscoach-12-jaar-geschorst-wegens-matchfixing
2022-07-27||Politie en Rijkswaterstaat manen boeren te stoppen met onveilige acties|| De politie Oost-Nederland, Rijkswaterstaat en verschillende veiligheidsregio's roepen actievoerende boeren op om te stoppen met acties die gevaarlijke situaties opleveren. Dat schrijven de instanties in een gezamenlijke verklaring, in een reactie op de bergen zand, mest en puin die vannacht op een aantal snelwegen werden neergelegd. Die blokkades zagen er zo uit: De ondertekenaars zeggen dat demonstreren een grondrecht is en dat ze begrijpen dat de actievoerders een signaal willen afgeven. "Maar acties zoals vannacht brengen de verkeersveiligheid ernstig in gevaar en kunnen leiden tot levensgevaarlijke situaties voor weggebruikers. Het kan ongelukken en brand veroorzaken en dat laatste kan vooral met deze droogte vergaande gevolgen hebben." Bij een van de blokkades gebeurde vanochtend een ongeluk. Op de A32 bij Meppel-Noord reed een auto op een toerit naar de snelweg op een paar balken en rommel. Voor zover bekend is niemand gewond geraakt. Rijkswaterstaat heeft de auto geborgen. Beelden van vanochtend:  De instanties wijzen er verder op dat de blokkades hulpdiensten belemmeren en schade aan de weg kunnen veroorzaken. "Met het bewust in brand steken van strobalen, het dumpen van afval waaronder ook asbesthoudende materialen en het uitrijden van mest veroorzaken zij schade en onveilige (verkeers)situaties." Door de politie wordt onderzocht wie de verantwoordelijken zijn, staat in de verklaring. Ook Kamerlid Van der Plas, voorvrouw van de BoerBurgerBeweging die volgens de Peilingwijzer op enorme winst staat, vraagt de boeren te stoppen met gevaarlijke acties. Uit de Peilingwijzer blijkt dat BBB op dit moment electoraal nadrukkelijk van de stikstofcrisis profiteert.||https://nos.nl/artikel/2438511-politie-en-rijkswaterstaat-manen-boeren-te-stoppen-met-onveilige-acties
2022-07-27||Peilingwijzer: BBB schiet verder omhoog|| In de nieuwste Peilingwijzer boekt de BoerBurgerBeweging, nu met 1 zetel vertegenwoordigd in de Tweede Kamer, verdere winst. Waar de partij een maand geleden al uitkwam op 9 tot 13 zetels, is dat aantal opgelopen tot 14 tot 19. Daarmee is BBB in de Peilingwijzer, een gewogen gemiddelde van de zetelpeilingen van I&O Research, Ipsos/EenVandaag en Kantar, ongeveer even groot als de PVV (14 tot 18 zetels) en D66 (13 tot 17 zetels). En duidelijk groter dan andere gevestigde partijen als GroenLinks (9-13), de PvdA (8-12), de SP (7-9) en het CDA (6-10). De enige die daar nog bovenuit steekt is de VVD, al heeft die de afgelopen maanden net als de meeste andere coalitiepartijen verder terrein moeten prijsgeven. De partij van premier Mark Rutte komt nu op 24 tot 29 zetels, een terugval van zo'n 7 zetels ten opzichte van het huidige aantal in de Tweede Kamer. De VVD verliest volgens onderzoek van I&O Research en Ipsos/EenVandaag onder meer zetels aan BBB, net als overigens het CDA. Beide partijen zien in beperktere mate ook kiezers naar andere rechtse partijen als JA21 vertrekken, dat eveneens in de plus zit op 5 tot 9 zetels. BBB boekt nog altijd de meeste winst onder mensen die bij de verkiezingen van vorig jaar niet zijn gaan stemmen. Volgens politicoloog Tom Louwerse, de maker van de Peilingwijzer, is in het beschikbare onderzoek te zien dat overstappers niet alleen het leiderschap van Van der Plas waarderen, maar profiteert BBB ook nadrukkelijk van de stikstofcrisis, die momenteel de politieke agenda beheerst. "Het wordt interessant om te zien wat er gebeurt als de aandacht daarvoor weer iets wegzakt en bijvoorbeeld immigratie weer een groot issue wordt. Een issue dat rechtse kiezers meer associëren met partijen als PVV, Forum voor Democratie en JA21." Een andere aanhoudende trend is de afnemende steun voor drie van de vier coalitiepartijen. Alleen de ChristenUnie weet zich daaraan te onttrekken, op 5 tot 7 zetels. Bij de linkse/progressieve partijen doet de Partij voor de Dieren het goed op 8 tot 10 zetels. Volt komt op 2 tot 5 uit, Denk op 2 tot 4 en Bij1 op 0 tot 2. Aan de andere kant van het politieke spectrum wordt FVD gehalveerd en komt uit op 3 tot 5 zetels. Ook de SGP komt uit op 3 tot 5 zetels en 50Plus blijft stabiel op 0 tot 2.||https://nos.nl/artikel/2438502-peilingwijzer-bbb-schiet-verder-omhoog
2022-07-27||Zeldzame roze diamant gevonden in Angola, grootste in 300 jaar|| In Angola hebben mijnwerkers een grote roze diamant gevonden. De zeldzame edelsteen heet The Lulo Rose, vernoemd naar de mijn waar de vondst is gedaan. Volgens de Australische Lucapa Diamond Company, exploitant van de Angolese mijn, gaat het om de grootste roze diamant die in de laatste driehonderd jaar is gevonden. De edelsteen is van 170 karaat, zo'n 34 gram, en van het zeldzame type IIa. Dat wil zeggen dat het de zuiverste soort is. De Lulo Rose zal worden verkocht op een internationale veiling, maar zal eerst geslepen worden om zijn hoogste waarde te krijgen. Daarbij kan de helft van het gewicht verloren gaan. De regering van Angola is als partner betrokken bij de mijn waar de diamant is gevonden en zal meeprofiteren van de verkoop. De duurste diamant die tot nu toe is verkocht is de Pink Star. Die diamant van 59.6 karaat werd gevonden in Zuid-Afrika. In 2017 werd de Pink Star geveild voor een recordbedrag van 71 miljoen dollar in Hong Kong. De grootste diamant ter wereld die ooit werd gevonden is de Cullinan. De edelsteen van 3106 karaat werd in 1905 opgegraven in Zuid-Afrika. Hij werd gesplitst tot negen grote en 96 kleine diamanten. Die werden verwerkt in de kroonjuwelen van het Britse koningshuis.||https://nos.nl/artikel/2438498-zeldzame-roze-diamant-gevonden-in-angola-grootste-in-300-jaar
2022-07-27||Reizigers gestrand op Duitse luchthavens door staking bij Lufthansa|| In Duitsland zijn vandaag meer dan duizend Lufthansa-vluchten geannuleerd door een staking. Het grondpersoneel eist betere arbeidsvoorwaarden. De staking werd gisteren aangekondigd en de luchtvaartmaatschappij riep de meer dan 100.000 reizigers op om niet naar de luchthaven te komen. Het lijkt erop dat de meesten daaraan gehoor hebben gegeven. Wel zijn er reizigers gestrand die vanuit een ver buitenland onderweg waren en in bijvoorbeeld Frankfurt of München zouden overstappen: Vakbond Verdi wil een loonsverhoging van 9,5 procent of ten minste 350 euro per maand voor de komende twaalf maanden. Dat is volgens de bond nodig om de hoge inflatie te compenseren voor de 20.000 werknemers. Het laatste loonbod van Lufthansa is een verhoging van 150 euro per maand tot eind dit jaar en per 2023 nog eens 100 euro. Ook zou personeel er vanaf medio volgend jaar 2 procent bij krijgen, mits de financiële toestand van de luchtvaartmaatschappij dit toelaat. Volgens het bedrijf is het een riant loonbod, dat de waardering voor het personeel toont. De staking duurt tot morgenochtend 06.00 uur. Verdi dreigt met nieuwe stakingen als Lufthansa niet met een beter loonvoorstel komt.||https://nos.nl/artikel/2438495-reizigers-gestrand-op-duitse-luchthavens-door-staking-bij-lufthansa
2022-07-27||Zesde verdachte aangehouden voor moord op Peter R. de Vries|| De politie heeft een zesde verdachte aangehouden die betrokken zou zijn geweest bij de moordaanslag op Peter R. de Vries. Het gaat om een Curaçaose Nederlander van 27, die gisteravond werd opgepakt in een huis in Helmond. Volgens het Openbaar Ministerie zat de man vermoedelijk in een bende die voor geld zwaar geweld gebruikte op verzoek van een of meer opdrachtgevers. Hij zit vast in beperkingen, wat betekent dat hij alleen contact mag hebben met zijn advocaat. Het OM meldt ook dat de verdachte van 26 die twee weken geleden vanuit Spanje naar Nederland werd gebracht, nog zeker negentig dagen blijft vastzitten. Eerder werd ook het voorarrest van een 27-jarige man die op Curaçao was aangehouden met die periode verlengd. Beide verdachten hebben de Nederlandse nationaliteit. Daarnaast werd een 27-jarige Pool aangehouden, die wordt gezien als de man die de moord aanstuurde. Er loopt ook een rechtszaak tegen de twee vermoedelijke uitvoerders van de moord op De Vries. Delano G. en Kamil E. werden al kort na de aanslag aangehouden. Het vonnis zou oorspronkelijk op 14 juli worden uitgesproken, maar werd uitgesteld omdat een nieuwe getuige verklaringen heeft afgelegd. Een nieuwe datum is nog niet bekendgemaakt. Misdaadjournalist Peter R. de Vries werd op 6 juli vorig jaar neergeschoten in het centrum van Amsterdam. Hij overleed negen dagen later in het ziekenhuis.||https://nos.nl/artikel/2438492-zesde-verdachte-aangehouden-voor-moord-op-peter-r-de-vries
2022-07-27||Zuid-Holland gaat boerenprotestvlaggen en spandoeken verwijderen|| Vlaggen en spandoeken die in Zuid-Holland zijn opgehangen uit protest tegen het stikstofbeleid van de overheid worden verwijderd. Een deel ervan is al verwijderd door de provincie, omdat ze een direct gevaar vormden of op een hinderlijke plek hingen. De eerste afgescheurde vlag is al op een auto terechtgekomen en daarom is het volgens de provincie tijd voor maatregelen. "Hoe langer de vlaggen en spandoeken blijven hangen, hoe groter de kans dat deze op enig moment losraken en daarmee een gevaar zijn voor de verkeersveiligheid." Gedeputeerde Frederik Zevenbergen (VVD) zegt dat demonstreren een groot goed is in Nederland, maar dat het recht wel grenzen kent. "Waar de veiligheid van anderen in het geding komt, waar het eigendom van een ander zonder toestemming wordt gebruikt, stopt dit recht", stelt de provincie. De mensen die de vlaggen en spandoeken ophingen is nu gevraagd om ze weer te verwijderen. Ze krijgen daar tot 5 augustus de tijd voor. "De vlaggen en spandoeken die na deze datum nog hangen worden verwijderd." De kosten daarvoor lopen op tot tienduizenden euro's. Om de vlaggen weg te halen moeten nog bedrijven worden gezocht die dat gaan doen. Daarom is 5 augustus gekozen als datum waarop ze verwijderd worden. Een andere reden is dat de provincie mensen de tijd wil geven om hun eigendommen terug te halen. De omgekeerde Nederlandse vlaggen hangen door het hele land aan lantaarnpalen, langs snelwegen en achter op vrachtwagens. Het is een steunbetuiging aan de boeren en een symbool van verzet geworden tegen de stikstofmaatregelen. In de gemeente Nieuwkoop, in Zuid-Holland, wordt al een tijdje geklaagd over de vlaggen. De gemeente Hoogeveen verwijderde twee weken terug vlaggen maar na ophef die daardoor ontstond is besloten om ze te laten hangen. Niet iedereen is blij met de vlaggen die overal hangen: Vandaag waren er opnieuw boerenacties langs snelwegen. Rijkswaterstaat meldt dat er tientallen blokkades zijn op de A1, de A12, de A28, de A30, de A35 en de A50. Op verschillende plaatsen is er mest, hooi of afval gestort en is brand gesticht. Een aantal wegen is volledig geblokkeerd. Het opruimen is in volle gang. De acties gaan te ver, zegt het ministerie van Landbouw, Natuur en Voedselkwaliteit. Rijkswaterstaat spreekt van een zeer onwenselijke situatie.||https://nos.nl/artikel/2438491-zuid-holland-gaat-boerenprotestvlaggen-en-spandoeken-verwijderen
2022-07-27||Thriller- en scenarioschrijver Felix Thijssen (88) overleden|| In zijn woonplaats in Zuid-Frankrijk is auteur Felix Thijssen op 88-jarige leeftijd overleden. Hij schreef tientallen boeken in uiteenlopende genres, maar is vooral bekend van zijn thrillers en scenario's voor film en tv. Zo schreef hij in de jaren 90 mee aan de scripts voor de politieserie Bureau Kruislaan en de opvolger Unit 13. Eerder had hij met succes zijn eigen roman Wildschut bewerkt tot de gelijknamige film, die midden jaren 80 vanwege het expliciete geweld het nodige stof deed opwaaien. Ook bewerkte hij romans van anderen tot filmscenario's, zoals de komedie Help, de dokter verzuipt! (1974) en de Baantjer-film Moord in Extase (1984). Thijssen werd meermaals genomineerd voor vakprijzen en won twee keer. Voor Cleopatra kreeg hij in 1999 de Gouden Strop, de prijs voor het beste spannende boek. Cleopatra was het eerste boek met privédetective Max Winter als hoofdpersoon. Volgens de jury destijds "een sympathieke held die met aangenaam cynisme verslag doet van zijn belevenissen". In 2006 ontving hij de Diamanten Kogel, de Vlaamse tegenhanger van de Gouden Strop, voor zijn boek Het diepe water. Zijn werk voor film en tv had hem geholpen om betere verhalen te schrijven, zei hij in 2006 een interview met thriller-expert Jos van Cann. "Ik ontdekte dat er bij het schrijven veel meer kwam kijken: de geheimen van plot en structuur en ritme, en voor de kunst van het snoeien, weggooien en louteren." Hij vergeleek een tv-serie met een hoog gebouw, dat instort als er onderin iets niet klopt. "Elke wending in het verhaal moet, hoe verrassend ook, achteraf een logische verklaring krijgen en kloppen. De karakters moeten consistent zijn, reacties begrijpelijk, emoties invoelbaar." Hoewel Thijssen als tiener al zijn eerste verhalen schreef, verdiende hij zijn boterham aanvankelijk als journalist. Pas begin jaren 70 besloot hij zich volledig toe te leggen op de literatuur, nadat hij zich op een boerderij in Frankrijk had gevestigd. Zijn grote doorbraak, ook financieel, kwam met de Marc Stevens-cyclus, een serie sciencefictionboeken over een ruimteverkenner. "Ik leef van mijn boeken", zei hij in een interview in het Nieuwsblad van het Noorden in 1975. "Ik heb tot nu toe elk jaar twee boeken geschreven, en elk jaar twee herdrukken gehad. Voor een Nederlandse auteur is dat toch wel bijzonder."||https://nos.nl/artikel/2438488-thriller-en-scenarioschrijver-felix-thijssen-88-overleden
2022-07-27||Bijna halve ton voor Cleo (7) na kanodrama Veluwemeer|| Een inzamelingsactie voor de enige overlevende van het kano-ongeluk van een Duits gezin op het Veluwemeer vorige week heeft tienduizenden euro's opgeleverd. Voor het 7-jarige meisje Cleo was rond 11.00 uur vanochtend zo'n 45.000 euro opgehaald. Het gezin van vriendinnetje Enya, ook 7, zette de inzamelingsactie zondag op touw. Vader Marc heeft het doel van de actie al twee keer verhoogd, omdat de interesse maar blijft aanhouden. Op de inzamelingswebsite bedankt hij alle mensen die gedoneerd hebben. "We hadden nooit verwacht zo'n hoog bedrag te bereiken. We willen gewoon doen wat we kunnen voor Cleo." Hij voegt daaraan toe dat hij donateurs op de hoogte zal houden van wat er met het geld gebeurt. Een woordvoerder van de Duitse gemeente Wuppertal zei gisteren tegen De Stentor er alles aan te zullen doen om Cleo te helpen. Volgens de regionale krant is er vanuit de gemeente van alles beschikbaar: "Traumahulp, psychische hulp, een pony, wat maar nodig is om het meisje te helpen dit trauma te verwerken en haar en haar familie te ondersteunen." De gemeente zegt dat veel inwoners geraakt zijn door het ongeval. Donderdag sloeg de kano waarin het gezin uit Wuppertal zat door onbekende oorzaak om. De 32-jarige moeder, de 42-jarige vader en een dochter van 5 kwamen om het leven. Volgens de politie gaat het vrijwel zeker om een eenzijdig ongeluk. De gezinsleden hadden geen zwemvesten aan. Hoe het nu met Cleo gaat, is niet bekendgemaakt.||https://nos.nl/artikel/2438486-bijna-halve-ton-voor-cleo-7-na-kanodrama-veluwemeer
2022-07-27||Wekdienst 27/7: Istanbul coördineert export Oekraïens graan • EuroGames beginnen in Nijmegen|| Goedemorgen! Er zijn weer boerenacties op de wegen. In Istanbul wordt een coördinatiecentrum geopend voor de export van graan uit Oekraïne. En de EuroGames - een groot sportevenement voor lhbti'ers - gaan van start in Nijmegen.  Maar eerst het weer: Vandaag zijn er perioden met zon. Ook ontstaan er stapelwolken. In het noorden kan nog een buitje vallen. Het wordt 19 tot 22 graden en er waait een matige noordelijke wind. Morgen kan het een paar graden warmer worden. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. In Afghanistan zijn de rechten van miljoenen vrouwen en meisjes drastisch ingeperkt sinds de machtsovername door de Taliban van vorig jaar. Dat zegt mensenrechtenorganisatie Amnesty International in een rapport dat vandaag verschenen is. Volgens Amnesty worden vrouwen in bijna alle aspecten van hun leven onderdrukt. Zo moeten ze hun gezicht weer bedekken als ze over straat gaan en mogen ze niet meer naar school. Ook worden vrouwen vastgezet voor kleine overtredingen en is het aantal gedwongen huwelijken toegenomen. Amnesty wil sancties en reisverboden tegen de Taliban. In Abu Dhabi in de Verenigde Arabische Emiraten is een hondensportschool geopend. Hier kunnen honden naar hartenlust de energie uit hun lijf rennen. Dan hoeven ze dat niet te doen in de hitte en de zon. Fijne woensdag!||https://nos.nl/artikel/2438467-wekdienst-27-7-istanbul-coordineert-export-oekraiens-graan-eurogames-beginnen-in-nijmegen
2022-07-27||Kwart grootste familiebedrijven nog niet in anti-witwasregister|| Grote familiebedrijven in Nederland, zoals Jumbo, BCD Travel en De Heus, zijn niet vindbaar in het eigenaarsregister van de Kamer van Koophandel (KvK). Uit onderzoek van de NOS naar de dertig grootste familiebedrijven blijkt dat een kwart van de eigenaren nog ontbreekt. Een deel van de bedrijven zegt dat dat komt door achterstanden bij de KvK. Nederlandse bedrijven moesten vóór 27 maart hun eigenaren inschrijven. Dit zogenoemde UBO-register is in de hele Europese Unie ingevoerd om witwassen, fraude en het financieren van terrorisme makkelijker op te sporen. Ook helpt het bij de controle op het naleven van sancties. Van de bedrijven die wel in het zogeheten UBO-register staan, heeft een deel pseudo-eigenaren ingevuld, waardoor de echte eigenaren verhuld blijven. Dat is niet verboden, maar leidt er wel toe dat het register niet optimaal werkt. De familiebedrijven zijn daarmee typerend voor de relatief stroeve invoering van het UBO-register in Nederland, blijkt uit een internationale vergelijking van accountantskantoor PwC na navraag van de NOS. "Terwijl het heel belangrijk is", zegt Jesse Renema, projectleider bij Open State Foundation. "Malafide constructies worden blootgelegd door dit soort registers. Denk aan de mondkapjesdeal van Sywert van Lienden of Russen die hun eigendom verhullen." Door vertraging bij de KvK zijn nog niet alle inschrijvingen terug te vinden in het register. Zelfs als die verwerkingsachterstand is ingelopen, heeft nog maar 64 procent van de organisaties hun eigenaar doorgegeven, schatte het ministerie van Financiën. Honderdduizenden eigenaren zijn hierdoor in overtreding. "We hebben alle vereiste informatie voor BCD Group bij de Kamer van Koophandel geregistreerd", zegt een woordvoerder van het zakenreisimperium van miljardair John Fentener van Vlissingen. Dat hij en zijn zoon Robert-Jan niet te vinden zijn in het register komt volgens de woordvoerder door de verwerkingstijd bij de KvK. "Ze hebben ons geïnformeerd dat de verwerkingstijd kan oplopen tot wel 20 weken." Ook andere onvindbare familiebedrijven als supermarktketen Jumbo, diervoederconcern Koninklijke de Heus en zuivelbedrijf Hoogtweg wijzen naar de KvK. Van autoconcern Louwman en bandendistributeur Inter-Sprint kreeg de NOS geen reactie. Zelfs als de bedrijven zich wel ingeschreven hebben, blijft de eigenaar soms onbekend. Nederlands grootste familiebedrijf SHV heeft bijvoorbeeld vier directeuren opgegeven als 'pseudo-UBO's', terwijl de familie Fentener van Vlissingen de werkelijke eigenaar is. SHV heeft niet gereageerd op vragen van de NOS over waarom er pseudo-UBO's zijn ingevuld. Voor de hand ligt dat geen van de familieleden meer dan 25 procent van de aandelen heeft. Als er geen eigenaar is aan te wijzen, mag een bedrijf directeuren doorgeven. "Dat is een van de struikelpunten van de uitvoering van dit register", zegt Renema van Open State Foundation. "Het is nu heel makkelijk om er misbruik van te maken. Ons pleidooi: verlaag die grens naar 5 procent van de aandelen. Dan wordt het heel moeilijk om je te verschuilen achter pseudo-UBO's." In Europa zijn er grote verschillen in hoe voortvarend landen te werk gaan. "Van de vijf landen waarvan we weten hoeveel bedrijven zich hebben ingeschreven, is het percentage in Nederland met 64 procent duidelijk het laagst", zegt PwC-onderzoeker Mitra Tydeman-Yousef. In landen als Gibraltar, België, Ierland en Luxemburg hebben bijvoorbeeld ongeveer 90 procent van de bedrijven zich ingeschreven in het register. Van de andere Europese landen zijn geen data beschikbaar. Dat Nederland het relatief slecht doet, komt mogelijk doordat Nederland nog geen boetes oplegt aan bedrijven die hun eigenaren niet opgeven. "Je proeft dat Nederland wil wachten op de zaak bij het Europees Hof van Justitie", zegt Tydeman-Yousef. Die zaak gaat over de vraag of een openbaar UBO-register het recht op privacy buitenproportioneel schendt. Twee derde van de EU-landen wacht niet op die zaak, blijkt uit het PwC-onderzoek. Zo legde Luxemburg deze maand een boete van 2500 euro op aan een bedrijf. In België is de eerste golf met waarschuwingsboetes van 500 euro uitgedeeld. Nederland stuurt vooralsnog alleen kleine aantallen waarschuwingsbrieven.||https://nos.nl/artikel/2438466-kwart-grootste-familiebedrijven-nog-niet-in-anti-witwasregister
2022-07-27||Boeren dumpen afval, mest en hooi op snelwegen, ministerie veroordeelt acties|| Op snelwegen hebben boeren opnieuw actiegevoerd tegen de stikstofplannen van het kabinet. Vanochtend werden er tientallen blokkades opgeworpen op de A1, de A12, de A28, de A30, de A35 en de A50. Op verschillende plaatsen werd mest, hooi, asbest en ander afval gestort en brand gesticht. Op de A32 bij Meppel-Noord gebeurde een ongeluk door een blokkade. Een auto reed daar op een toerit naar de snelweg op een paar balken en rommel. Voor zover bekend is niemand gewond geraakt. Rijkswaterstaat heeft de auto geborgen. Op de A50 bij Apeldoorn hadden boeren vanochtend een berg mest, hooibalen en ander afval gedumpt en in brand gestoken: Het ministerie van Landbouw, Natuur en Voedselkwaliteit vindt dat de acties te ver gaan, zegt een woordvoerder. "Protesteren mag, maar binnen de grenzen van de wet. Dat is dit niet. Dit is ook niet de manier om met elkaar verder te komen. Gisteren heeft Remkes de uitnodigingen de deur uit gedaan. Kom daar op gesprek, dat is de plek om zorgen, ideeën en suggesties te delen en met elkaar verder te komen." De politie Oost-Nederland, Rijkswaterstaat en verschillende veiligheidsregio's roepen actievoerende boeren op om te stoppen met acties die gevaarlijke situaties opleveren. De acties leidden tot veel files. Een aantal wegen was volledig geblokkeerd. Het opruimen is in volle gang. Op de A1 bij Voorst in beide richtingen moeten automobilisten via de vluchtstrook, meldt Rijkswaterstaat. Dat geldt verder op de A28 richting Hoogeveen bij knooppunt Lankhorst en de A50 richting Zwolle bij Apeldoorn. Ook zijn een kleine twintig op- en afritten nog afgesloten. Een woordvoerder van de politie Midden-Nederland zegt dat het "lastig wordt" om uit te vinden wie er achter de actie zitten. "We kijken wel of we kunnen achterhalen wie er verantwoordelijk voor is. Het is niet de bedoeling dat die dingen op de weg terechtkomen." Mogelijk worden daarvoor camerabeelden bekeken. Rijkswaterstaat spreekt van een "heel onwenselijke" situatie. "Dit kan heel gevaarlijke situaties opleveren", zegt een woordvoerder in het NOS Radio 1 Journaal. "Niet alleen brandende hooibalen, maar alles wat op de weg ligt en waarvoor bestuurders moeten uitwijken." Met weginstructeurs en matrixborden wordt het verkeer voor de blokkades gewaarschuwd. Het opruimen kost op sommige plaatsen veel tijd omdat eerst de plek moet worden afgezet zodat een aannemer de troep veilig weg kan halen. "En er ligt van alles. Het is makkelijker om een balk weg te halen dan een berg zand of mest, daar is verschillend materieel voor nodig. Dan moet er nog een veegmachine worden ingezet en dan pas is de weg echt vrij", aldus de woordvoerder. Rijkswaterstaat wil de kosten van het schoonmaken verhalen op de daders. Die zegt de overheidsdienst te willen achterhalen met eigen gegevens en in overleg met de politie. Een verslaggever van RTV Utrecht bij een van de acties op de A28 bij Leusden-Zuid zei in het NOS Radio 1 Journaal vanochtend dat er geen actievoerders meer te bekennen zijn. "Maar wel gestort puin op de toe- en afritten. Het zal hier vanochtend vroeg gestort zijn. Een hele grote boomstronk op de weg en een bordje met 'sorry voor de overlast, Rutte IV drijft ons tot wanhoop', en heel groot in het rood 'help' erbij." Op de A28 bij Zwolle reageren automobilisten wisselend op de blokkades, zag een verslaggever van RTV Oost. "Sommigen steken hun duim op. Je ziet wel sympathie voor de acties, maar anderen schudden hun hoofd, want het levert wel veel vertraging op." Ook op deze plek gebeurt het opruimen in meerdere stappen, want er is zowel gft-afval, mest als zand gestort. Wie de acties heeft georganiseerd is niet duidelijk. Actiegroep Farmers Defence Force (FDF) heeft er niets mee te maken, zegt woordvoerder Marc van den Oever. "We begrijpen wel waarom ze het doen. Met een kabinet dat net voor het reces een bom laat vallen en dan op vakantie gaat terwijl het land in brand staat." Van den Oever doelt op de benoeming van Remkes als bemiddelaar en het feit dat het kabinet heeft gezegd vast te houden aan de vastgestelde doelen. "We stonden met 60.000 man in Stroe en wat is ermee gebeurd? Niks." FDF wil graag onderhandelen, maar niet met Remkes. "Dan word je of opgehangen, of onthoofd."||https://nos.nl/artikel/2438464-boeren-dumpen-afval-mest-en-hooi-op-snelwegen-ministerie-veroordeelt-acties
2022-07-27||Grote schade door explosie bij huis Den Bosch, opzet vermoed|| Bij een huis in de wijk Maaspoort in Den Bosch is afgelopen nacht een explosie geweest. Daarbij heeft de voorkant van de woning grote schade opgelopen, meldt de politie. Het gezin dat in het huis woont is op een andere plek ondergebracht. Uit voorzorg zijn ook enkele aangrenzende woningen ontruimd. De oorzaak van de explosie is nog onbekend en wordt door de politie onderzocht. Er waren veel hulpdiensten bij de woning aanwezig: Omwonenden hebben het in gesprek met Omroep Brabant over een doelgerichte actie. Volgens hen zijn er camerabeelden, waarop te zien is dat iemand een explosief aanbrengt dat uiteindelijk ontploft. De dader zou er vervolgens in een auto met enorme snelheid vandoor zijn gegaan. Buurtbewoners geven aan te denken dat het om een vergissing gaat. Zij vermoeden dat de dader een ander huis in de buurt moest hebben.||https://nos.nl/artikel/2438463-grote-schade-door-explosie-bij-huis-den-bosch-opzet-vermoed
2022-07-27||Doden, tientallen gewonden door zware aardbeving op de Filipijnen|| Het noorden van de Filipijnen is getroffen door een zware aardbeving met een kracht van 7,0. De aardschok werd gevoeld in grote delen van het grootste eiland Luzon, waaronder in de hoofdstad Manilla. Op Luzon kwamen vier mensen om het leven en raakten zeker zestig mensen gewond, zei de minister van Binnenlandse Zaken op een persconferentie. Hij zei ook dat 173 gebouwen zijn beschadigd en 58 aardverschuivingen zijn gemeld. Een van de beschadigde gebouwen is een ziekenhuis, dat gedeeltelijk instortte. Iedereen kon het gebouw op tijd verlaten. "Dit was een zware aardbeving. We verwachten stevige naschokken", zegt het Filipijnse geologische agentschap tegen een lokaal radiostation. President Marcos heeft reddingswerkers en zoekteams naar het gebied gestuurd. Hij gaat daar morgen zelf ook heen. In Manilla, dat ruim 300 kilometer zuidelijker ligt, werd uit voorzorg het sneltramverkeer stilgelegd. Volgens de Amerikaanse geologische dienst was het epicentrum zo'n 11 kilometer ten zuidoosten van de plaats Dolores in de provincie Abra, waar zo'n 250.000 mensen wonen. De Filipijnen liggen in de zogenoemde Ring of Fire, een gebied waar veel aardbevingen zijn. Bij een beving in 1990 met een kracht van 7,7 kwamen zo'n 2000 mensen om het leven.||https://nos.nl/artikel/2438462-doden-tientallen-gewonden-door-zware-aardbeving-op-de-filipijnen
2022-07-27||Amnesty luidt noodklok over situatie vrouwen en meisjes in Afghanistan|| De rechten van miljoenen vrouwen en meisjes in Afghanistan zijn sinds de machtsovername door de Taliban van vorig jaar drastisch ingeperkt. Dat zegt mensenrechtenorganisatie Amnesty International in een rapport dat vandaag verschenen is. De Taliban beloofden na de machtsovername de rechten van vrouwen te beschermen. Maar al snel bleek van die belofte weinig waar. Zo moeten vrouwen hun gezicht weer bedekken als ze over straat gaan, mogen meisjes en vrouwen niet meer naar school en is het vrouwen verboden om zonder mannelijke begeleiding te reizen. Amnesty spreekt van "draconisch beleid" door de Taliban. "Dit beleid vormt een systeem van onderdrukking dat vrouwen en meisjes discrimineert in bijna alle aspecten van hun leven. Elke dagelijkse bezigheid zoals naar school gaan, werken en het huis verlaten staat onder controle en wordt zwaar ingeperkt", zegt secretaris-generaal Agnès Callamard van de mensenrechtenorganisatie. Volgens het rapport worden de rechten van vrouwen en meisjes geschonden op het gebied van onderwijs, werk en bewegingsvrijheid. Ook is er geen goede bescherming meer tegen huiselijk geweld, worden vrouwen vastgezet voor kleine overtredingen en is het aantal gedwongen huwelijken, waaronder kindhuwelijken, toegenomen. Nieuwsuur reisde vorig jaar naar Afghanistan en ging op pad met de Taliban: De mensenrechtenorganisatie sprak voor het rapport (.pdf), dat honderd pagina's telt, met meerdere vrouwen die door de Taliban gevangen werden gezet. Zij melden dat ze een gebrek hadden aan eten, water, ventilatie, sanitaire producten en gezondheidszorg. Twee vrouwen verklaren dat ze tussen hun borsten en benen zijn geslagen, om tegen te gaan dat ze hun verwondingen zouden delen op sociale media. Een student zegt dat ze elektrische schokken kreeg over haar hele lichaam. "Ze noemden me een prostituee en een teef. De man met het geweer zei: "Ik maak je dood en niemand zal je lichaam vinden." Amnesty roept de Taliban op de rechten van meisjes en vrouwen te waarborgen, maar vraagt de internationale gemeenschap ook om actie te ondernemen. Dat zou kunnen in de vorm van sancties of reisverboden. Een uitleg over de Taliban en waar de groepering voor staat:||https://nos.nl/artikel/2438461-amnesty-luidt-noodklok-over-situatie-vrouwen-en-meisjes-in-afghanistan
2022-07-27||Drugssmokkelaar komt om bij actie Kustwacht in Caribisch gebied|| Bij een actie van de Kustwacht in het Caribisch gebied is een drugssmokkelaar om het leven gekomen en zijn vier anderen opgepakt. De drugssmokkelaar zat aan boord van een verdachte boot, een zogeheten go-fast.  De snelle boot was onderschept door het marineschip Zr.Ms. Groningen. Toen de vijf inzittenden van de drugsboot door hadden dat ze in de gaten werden gehouden, gingen ze ervandoor. Ze gooiden tijdens hun vluchtpoging meerdere pakketten overboord. De Kustwacht vuurde meerdere kogels af in een poging de boot te stoppen, waarbij een van de inzittenden van de snelle boot om het leven kwam.  In totaal is bij de actie ruim 1620 kilo aan verdovende middelen in beslag genomen. Het gaat vermoedelijk om cocaïne. De verdachten, het lichaam van de smokkelaar en de verdovende middelen zijn overgedragen aan de politie op Curaçao. ||https://nos.nl/artikel/2438460-drugssmokkelaar-komt-om-bij-actie-kustwacht-in-caribisch-gebied
2022-07-27||Presentatrice flauwgevallen tijdens debat om leiderschap Britse Conservatieven|| Het tweede debat om de leiderschapsverkiezing bij de Britse Conservatieven is vroegtijdig gestopt omdat presentatrice Kate McCann tijdens de uitzending flauwviel. Het debat was georganiseerd door de krant The Sun en de Britse zender TalkTV. De uitzending werd halverwege onderbroken toen kandidaat Liz Truss aan het woord was over Britse steun aan Oekraïne. Halverwege haar antwoord was op de achtergrond een harde val te horen. "O mijn god", riep een zichtbaar geschrokken Truss. Kort daarna werd de uitzending stopgezet en niet meer hervat. Dit is het moment waarop het misging: Volgens TalkTV gaat het goed met McCann, maar heeft een arts geadviseerd niet door te gaan met de uitzending. Het programma zou eigenlijk gepresenteerd worden door twee mensen, maar een van hen kon niet meedoen vanwege een positieve coronatest. Kandidaten Liz Truss en Rishi Sunak zijn volgens de organisatie wel in de studio gebleven om in gesprek te gaan met lezers van The Sun, die voor het debat waren uitgenodigd.  Een dag eerder gingen ze ook al in debat, toen bij de BBC. Dat debat toonde vooral grote verdeeldheid binnen de Conservatieve Partij over de opvolging van Boris Johnson. Britse media, zoals de BBC, schrijven nu dat de toon in dit debat verzoenender was.||https://nos.nl/artikel/2438459-presentatrice-flauwgevallen-tijdens-debat-om-leiderschap-britse-conservatieven
