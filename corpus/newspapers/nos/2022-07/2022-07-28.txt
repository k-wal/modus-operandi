2022-07-28||VS looft 10 miljoen uit voor informatie over Russische inmenging in verkiezingen || De Amerikaanse regering heeft een beloning tot 10 miljoen dollar uitgeloofd voor informatie over Russen die zich mogelijk hebben gemengd in Amerikaanse verkiezingen, inclusief de presidentsverkiezingen van 2016.  Vorige maand loofde het ministerie van Buitenlandse Zaken al een beloning uit voor 'buitenlandse inmenging', maar daar werden nog geen namen of nationaliteiten van verdachten genoemd. In een nieuwe oproep wordt specifiek vermeld dat het om Russen gaat van het Internet Research Agency (IRA). Deze groepering werd gefinancierd door oligarch en Poetin-vertrouweling Jevgeni Viktorovitj Prigozjin. In april werd hij op de sanctielijst van de EU gezet vanwege zijn steun aan de oorlog in Oekraïne. Hij staat ook op de lijst van gezochte criminelen van de FBI voor zijn mogelijke inmenging in de verkiezingen.  Naast Prigozjin worden nog twaalf andere Russen die gezocht worden, bij naam genoemd. Tegen hen en anderen van deze IRA-groep die in media en door Amerikaanse politici werd bestempeld als 'trollenfabriek' zijn al eerder sancties door de VS ingesteld. Volgens Amerikaanse geheime diensten was deze groep cruciaal in Russische pogingen om de presidentsverkiezingen van 2016, die werden gewonnen door Donald Trump, te beïnvloeden. De groep zou met behulp van vele accounts onder meer via sociale media valse informatie hebben verspreid om verdeeldheid te zaaien. Ook daarna bleef de groep actief.||https://nos.nl/artikel/2438679-vs-looft-10-miljoen-uit-voor-informatie-over-russische-inmenging-in-verkiezingen
2022-07-28||Grote brand op industrieterrein in Beesd na uren onder controle, pand verloren|| In Beesd heeft een grote brand gewoed op een industrieterrein. Vanwege rookoverlast is in de omgeving een NL-Alert verstuurd. Rond 01.30 uur was de brand onder controle. Wel verwacht de brandweer nog uren bezig te zijn met nablussen, wat rook- en stankoverlast kan veroorzaken. De politie doet onderzoek naar de oorzaak van de brand. Mogelijk was er sprake van een drugslab.  Rond 20.45 uur kwam de eerste melding van de brand bij het bedrijfsverzamelgebouw binnen. Zo'n 200 hulpverleners waren ter plaatse. In de omgeving waren dikke, zwarte rookwolken te zien. Het gebouw moet als verloren worden beschouwd. Door de intensiteit van de brand werd gevreesd voor de naastgelegen panden, maar het is de brandweer gelukt om het vuur niet over te laten slaan. Wel hebben deze panden schade opgelopen. Volgens de brandweer was sprake van ontploffingsgevaar. Daarom kregen mensen die in een straal van tweehonderd meter om het pand wonen het advies om binnen te blijven, zegt een woordvoerder tegen Omroep Gelderland. Getuigen meldden aan de regionale omroep dat er ontploffingen te horen waren. Volgens de woordvoerder is niet bekend of bij het uitbreken van de brand nog mensen in het pand aanwezig waren. Vanwege de rook adviseerde de veiligheidsregio omwonenden om ramen en deuren te sluiten. Ook is de A2 in beide richtingen tussen Culemborg en Geldermalsen afgesloten geweest voor verkeer.||https://nos.nl/artikel/2438672-grote-brand-op-industrieterrein-in-beesd-na-uren-onder-controle-pand-verloren
2022-07-28||Eerste presentator Jeugdjournaal Leontien Ceulemans (70) overleden|| Actrice en presentatrice Leontien Ceulemans is op 70-jarige leeftijd na een langdurig ziekbed overleden. Ze woonde de laatste twee jaar van haar leven in het Rosa Spier Huis in Laren. In 1981 werd Ceulemans de eerste presentatrice van het NOS Jeugdjournaal. Voordat ze het Jeugdjournaal ging presenteren stond Ceulemans op het toneel. Ze speelde ook rollen in series en films en presenteerde tv- en radioprogramma's. In de jaren zeventig was ze onder meer te zien in tv-programma's Zwerven met Swiebertje en De Mounties. Ook had ze bij Veronica haar eigen radioprogramma over film: Films zien met Leontien. In de jaren 90 speelde ze gastrollen in Goede Tijden Slechte Tijden, Het Zonnetje in Huis en Oppassen. De laatste jaren deed ze het, ook vanwege haar gezondheid, rustig aan. Ceulemans stelt haar lichaam ter beschikking aan de wetenschap.  Zo zag het allereerste Jeugdjournaal eruit:||https://nos.nl/artikel/2438671-eerste-presentator-jeugdjournaal-leontien-ceulemans-70-overleden
2022-07-28||Russische bloggers roepen op tot meer oorlog en algehele mobilisatie|| In Rusland is het niet mogelijk de oorlog in Oekraïne een 'oorlog' te noemen. Maar Russisch militaire bloggers hebben daar lak aan. Zij zien het als hun taak het vrije woord te verkondigen en hun publiek "correcte analyses te bieden, het goede in een goed daglicht en het kwade in een kwaad daglicht te zetten, en vooral: de waarheid te spreken," zoals blogger Kotenok op zijn Telegramkanaal meldt. Deze militaire bloggers delen berichten van het front en maken melding van de troepenbewegingen en de verliezen van manschappen en materieel. Ze bekritiseren de manier waarop de oorlog wordt gevoerd en leveren ongezouten hun mening - uniek in het land van Poetin waar vrijwel elk afwijkend geluid is verstomd. Hun voornaamste kritiek: het leger treedt niet fel genoeg op. De bloggers pleiten voor een totale oorlog en het liefst ook algehele mobilisatie. Of in de woorden van militair blogger Vladlen Tatarsky: "Een bommentapijt op Kiev en raketten afvuren op het hele land." "Hun kanalen zijn een laatste bastion in Rusland waar nog vrijuit gedebatteerd wordt", zegt de Russische journalist en Telegram-expert Andrej Soldatov via Skype vanuit zijn huidige woonplaats Londen. "Het gaat hier niet om tegenstanders van Poetin of anti-oorlogsactivisten. Ze zijn juist de felste voorstanders van de oorlog. Ze meten blunders van de legerleiding breed uit en spuien hun ongenoegen over het verloop van de oorlog." De 'milbloggers' zijn vaak oud-commandanten en beschikken over goede contacten in het leger, ze krijgen voortdurend informatie en beeldmateriaal toegespeeld. "Ze worden gerespecteerd om het gezag waarmee ze spreken", zegt Soldatov. De milbloggers hebben miljoenen volgers in Rusland. En ook in het Westen worden de blogs nauwlettend in de gaten gehouden. De analisten van de gerenommeerde denktank ISW (Institute for the Study of War) in Washington baseren hun dagelijkse online rapportages op informatie van de militaire bloggers. Enig wantrouwen is wel op zijn plaats, waarschuwt journalist Soldatov. "Per slot van rekening gaat het om de Russische kant van het oorlogsverhaal. De blogs zijn vooral een goede graadmeter van de stemming in de Russische samenleving over de oorlog in Oekraïne." Die stemming zakte twee maanden geleden naar een dieptepunt: het Russische leger werd een vernietigende slag toegebracht bij Bilohorivka in het noorden van de Donbas-regio, tijdens het oversteken van de rivier Severski Donets. Daarbij kwamen naar men aanneemt meer dan 500 manschappen om en werden zo'n 80 tanks uitgeschakeld. Milblogger Vysoky Govorit (meer dan 400.000 volgers) reageerde: "Snapt de commandant aan het front niet dat je een troepenmacht niet door een nauwe doorgang bij een rivier moet laten oprukken?" En de prominente Joeri Podoljaka stak in een video op zijn Telegramkanaal (ruim 2 miljoen volgers) een boze tirade af: "Leert het leger niet van zijn fouten? De aanval was misdadig slecht georganiseerd." Soldatov: "Dat is de waarde van de milbloggers: via hen kun je te weten komen hoe er in het leger wordt gereageerd op de militaire werkelijkheid van het slagveld." Nu zijn het de Himars-raketten die de Russen veel schade toebrengen. "Wanneer schakelt het leger nou eens de transporten met westerse wapens uit", schrijft blogger Igor Girkin (400.000 volgers). Girkin was in 2014 legerleider van de separatisten in de Donbas en is een van de vier verdachten in het MH17-proces tegen wie het Openbaar Ministerie levenslang heeft geëist.  Het ministerie van Defensie weet zich geen raad met alle kritiek. Een hoge defensieambtenaar riep de bloggers al eerder op zelfcensuur te betrachten en vanuit een ideologisch standpunt te berichten zonder operationele details prijs te geven. "Het leger is van oudsher een gesloten bolwerk", aldus journalist Soldatov. "Het heeft zich volkomen laten verrassen door alle discussies op Telegram." Er gaat een hardnekkig gerucht, schrijft ISW, dat Poetin in juni een onderhoud achter gesloten deuren had met twee militaire bloggers. Dat is ook een probleem voor de legerleiding: dat Poetin te horen krijgt over militaire blunders die voor hem verborgen hadden moeten blijven. De vraag is hoelang het Kremlin de militaire bloggers blijft gedogen. Voor het moment zijn ze nuttige vertolkers van de oorlogsboodschap. Ze bereiden het volk voor op een intensivering van de strijd. Of in de woorden van blogger Girkin: "Verder uitstel van mobilisatie in Rusland zal de komende maanden onherroepelijk leiden tot crisis aan het front." Wat zijn die zware wapens die het Westen naar Oekraïne stuurt? ||https://nos.nl/artikel/2438670-russische-bloggers-roepen-op-tot-meer-oorlog-en-algehele-mobilisatie
2022-07-28||Xi waarschuwt Biden over Taiwan-bezoek Pelosi: 'Speel niet met vuur'|| De Chinese president Xi Jinping heeft zijn Amerikaanse ambtgenoot Joe Biden in een telefoongesprek gewaarschuwd "niet met vuur te spelen". Die waarschuwing heeft betrekking op een mogelijk bezoek van de voorzitter van het Amerikaanse Huis van Afgevaardigden, Nancy Pelosi, aan Taiwan. Xi is fel gekant tegen zo'n bezoek aan de in zijn ogen afvallige Chinese provincie en hij gaf daar duidelijk blijk van in het vijfde telefoongesprek tussen hem en Biden. Behalve de kwestie Taiwan kwamen ook de Russische invasie van Oekraïne, het klimaat en de moeizame handelsrelatie tussen de VS en China ter sprake. Volgens het Witte Huis hebben de twee presidenten hun medewerkers de opdracht gegeven om een vervolg op het gesprek van vandaag te regelen. "Vooral over onderwerpen als klimaatverandering en volksgezondheid." Xi benadrukte dat China tegen de onafhankelijkheid van Taiwan is en tegen inmenging van buitenaf, melden Chinese staatsmedia. Ook zei hij dat een bezoek van Pelosi, immers een blijk van Amerikaanse steun aan Taiwan, gevolgen zal hebben. "Wie met vuur speelt, zal zich alleen maar branden", zei hij volgens de staatsmedia. "Hopelijk is dat helder voor Amerika." Biden benadrukte dat het beleid van de VS tegenover Taiwan niet is veranderd. Washington is sterk tegen eenzijdige inspanningen om de huidige situatie te veranderen, meldt het Witte Huis in een verklaring. Ook staat daarin dat de VS tegen het ondermijnen van vrede en stabiliteit is in Taiwan.||https://nos.nl/artikel/2438668-xi-waarschuwt-biden-over-taiwan-bezoek-pelosi-speel-niet-met-vuur
2022-07-28||Hoe toverformule 'geen taboes' de boeren aan tafel moet krijgen|| Rond 16.00 uur donderdagmiddag stuurt de grootste boerenbelangenorganisatie LTO een statement naar buiten: ze gaan toch praten met het kabinet over het plan om de veestapel drastisch in te krimpen. Premier Rutte heeft vanaf zijn vakantieadres - hij zegt nooit waar hij naartoe gaat - met voorzitter Van der Tak gebeld en de kou lijkt nu even uit de lucht. De afgelopen dagen zag het er best somber uit voor bemiddelaar Remkes en de meeste betrokken ministers, Van der Wal voor Stikstof en Natuur, Staghouwer van Landbouw en de premier zelf. Zij beheren het complexe stikstofdossier. Ex-minister en doorgewinterd onderhandelaar Remkes werd enkele weken geleden door het kabinet gevraagd om met gesprekken de impasse tussen het kabinet en boze boeren te doorbreken. Maar op zijn officiële uitnodigingsbrief afgelopen dinsdag kwamen veelal out-of-officereply's en afzeggers, zoals LTO. Het zag er even naar uit dat Remkes volgende week vrijdag 5 augustus bij de eerste officiële afspraak in z'n eentje aan tafel zou zitten. Maar dat is dus niet het geval. Het draait allemaal om de uitgangspunten voor die gesprekken. De boerenclubs willen er niet voor spek en bonen bijzitten en eisen daarom vooraf dat er ook over een aanpassing van het door hen verguisde stikstofplan gesproken kan worden. Tot nu toe heeft het kabinet altijd benadrukt dat het einddoel - 50 procent minder stikstofuitstoot in 2030 - overeind moet blijven. In zijn officiële uitnodigingsbrief dinsdag sprak Remkes wel over "ruimte voor alle ideeën" en "zonder taboes". Maar deze signalen leken niet te worden opgepakt. LTO wees dinsdagavond Remkes' uitgestoken hand af. Ondertussen lieten boze boeren de afgelopen dagen van zich horen met snelwegblokkades. Er werd afval gedumpt, schoonmaakploegen werden bedreigd en autobanden en strobalen in brand gestoken. Zoals in deze video te zien is:  Dit maakte de zaak nog complexer. Want áls een van Haagse hoofdrolspelers publiekelijk meer duidelijkheid zou geven over de cryptische woorden "ruimte en geen taboes" zouden radicale boeren kunnen denken dat hun blokkadeacties effectief zijn en derhalve vaker ingezet kunnen worden. Vandaar dat Rutte via Twitter en de stikstof- en landbouwministers via een schriftelijke verklaring vanmorgen eerst druk waren met het veroordelen van de nieuwe acties. Er kwam vandaag ook nog een schriftelijke verklaring van Remkes, die liever 'onafhankelijk gespreksleider' wordt genoemd. En daarin deed hij weer een beroep op de boeren om een "open gesprek" te voeren. En weer kwamen die woorden terug: "zonder taboes of blokkades". Toch ging Remkes' bezwering nog niet ver genoeg. Er moest een telefoontje van Rutte overheen om LTO, de grootste boerenbelangenclub, voorlopig uit het schuttersputje te krijgen. En daar viel het woord 'taboe' opeens wél op: "Premier Rutte heeft mij toegezegd dat er ook voor het kabinet géén taboes zijn", schrijft Van der Tak. "Daarmee wordt aan onze voorwaarden voor een eerste verkennend gesprek voldaan." Inmiddels is Remkes nog bezig met het nabellen van de lijst met genodigden en op korte termijn zal waarschijnlijk duidelijk worden wie er vrijdag 5 augustus nog meer aanschuiven. De locatie is nog onbekend, de gesprekken zullen "in vertrouwelijkheid" plaatsvinden.||https://nos.nl/artikel/2438667-hoe-toverformule-geen-taboes-de-boeren-aan-tafel-moet-krijgen
2022-07-28||Bestuursvoorzitter Amsterdams studentencorps vertrekt na seksisme-rel || De bestuursvoorzitter van de Amsterdamse studentenvereniging ASC/AVSV stapt op naar aanleiding van de seksistische uitlatingen van mannelijke corpsleden die deze week via een filmpje naar buiten kwamen. Heleen Vos zegt dat ze "niet langer de verantwoordelijkheid wil blijven nemen voor incidenten en gedrag van leden die mijn persoonlijke grens te boven gaan". Vos betreurt dat ze "een aantal situaties en risico's" heeft onderschat. "Het blijkt dat er bij een groep leden binnen het ASC/AVSV de behoefte bestaat tegen de basisprincipes van het cultuurveranderingsproces in te blijven gaan." Ook ontbreekt het vermogen om het eigen of andermans gedrag te verbeteren, voegt ze eraan toe. De ophef ontstond toen dit fragment op videowebsite Dumpert verscheen: De overige bestuursleden laten weten het besluit van Vos te respecteren en ze bedanken haar voor haar inzet. "We bewonderen dat ze haar grenzen zo goed durft aan te geven." Deze week kwamen beelden naar buiten van een lustrumviering waarin vrouwonvriendelijke uitspraken werden gedaan. Zo werden vrouwen betiteld als 'hoer' en 'sperma-emmer'. Een groep vrouwelijke leden van het Amsterdamse corps schreef een brief over het seksistische gedrag aan het bestuur. Vos laat weten onder de indruk te zijn van de vrouwen die "samen een lijn in het zand" hebben getrokken. Vos schrijft dat zij zich het afgelopen jaar heeft ingezet om een cultuurverandering binnen het corps te bewerkstelligen. De "recente, pijnlijke gebeurtenissen" tonen volgens haar aan dat er nog een lange weg is te gaan. De ophef van afgelopen week heeft een beweging op gang gebracht, schrijft Vos. "Ik had verwacht dat deze beweging langzaam kabbelend op stoom zou komen, maar in de praktijk blijkt dat er een grote golf is ontstaan." De vereniging zegt zelf onderzoek te doen naar het voorval en later te besluiten welke maatregelen moeten worden genomen. De inschrijving voor nieuwe leden, die deze week van start zou gaan, is opgeschort zolang het onderzoek voortduurt. Dinsdag legden drie mannelijke leden die seksistische uitspraken hebben gedaan hun functies in de vereniging neer. Een van hen was, net als Vos, lid van het bestuur. Omdat het bestuur, dat de Senaat wordt genoemd, nu te weinig leden telt, moet er op een algemene ledenvergadering een nieuw bestuur worden gekozen.||https://nos.nl/artikel/2438661-bestuursvoorzitter-amsterdams-studentencorps-vertrekt-na-seksisme-rel
2022-07-28||Dinsdag aangehouden verdachte in moordzaak Peter R. de Vries weer vrij|| Een 27-jarige man die dinsdag werd aangehouden voor betrokkenheid bij de moordaanslag op Peter R. de Vries, is weer op vrije voeten. Dat meldt het Openbaar Ministerie. Hij blijft nog wel verdachte in het onderzoek. De man, een Curaçaose Nederlander, werd die avond aangehouden in een huis in Helmond, meldt Omroep Brabant. Hij is de zesde verdachte in de moordzaak. Volgens het Openbaar Ministerie zat de man vermoedelijk in een bende die voor geld zwaar geweld gebruikte op verzoek van een of meer opdrachtgevers. Het is niet duidelijk wat zijn rol precies zou zijn geweest. Deze maand zijn nog drie andere verdachten aangehouden die betrokken zouden zijn bij de moordaanslag. Zij zitten nog in voorarrest. Er loopt ook een rechtszaak tegen de twee vermoedelijke uitvoerders van de moord op De Vries. Delano G. en Kamil E. werden al kort na de aanslag aangehouden. Het vonnis zou oorspronkelijk op 14 juli worden uitgesproken, maar werd uitgesteld omdat een nieuwe getuige verklaringen heeft afgelegd. Een nieuwe datum is nog niet bekendgemaakt. Misdaadjournalist Peter R. de Vries werd op 6 juli vorig jaar neergeschoten in het centrum van Amsterdam. Hij overleed negen dagen later in het ziekenhuis. Een terugblik op 6 juli 2021:||https://nos.nl/artikel/2438657-dinsdag-aangehouden-verdachte-in-moordzaak-peter-r-de-vries-weer-vrij
2022-07-28||'De zomer is ook van ons': Spaans ministerie lanceert body positivity-campagne|| Ieder lichaam is een strandlichaam. Met die boodschap heeft het Spaanse ministerie van Gelijkheid een body positivity-campagne gelanceerd. "De zomer is voor iedereen", zei de minister Belarra bij de lancering van de campagne. "Alle lichamen moeten worden gerespecteerd." Op de campagneposter zijn foto's te zien van vrouwen in alle soorten en maten. Bij een van hen is een borst geamputeerd. Boven de strandfoto staat in het Spaans "De zomer is ook van ons". Volgens het Spaanse Vrouweninstituut is de campagne hard nodig, omdat in de zomer vaker beledigende opmerkingen worden gemaakt over vrouwenlichamen. "Als vrouwen opmerkingen krijgen over hun omvang, of bijvoorbeeld cellulitis of littekens, dan tast dat hun zelfrespect aan", zegt directeur Antonia Morillas. "Dat heeft direct invloed op de gezondheid van vrouwen." Het probleem van violencia estética (vrij vertaald: esthetisch geweld) is breder dan wel of niet naar het strand durven te gaan, benadrukt het Vrouweninstituut. "Dikke vrouwen worden lastiggevallen op straat, worden gestigmatiseerd en hebben vaak slechter toegang tot werk." Niet iedereen reageert enthousiast op de campagne. Zo wordt er gesproken over een "probleem dat niet bestaat". Ook vragen mensen zich online af waarom de campagne zich alleen op vrouwenlichamen richt. Anderen danken de minister voor haar inzet voor diversiteit. De afgelopen jaren heeft de minister, die plaatsneemt in de progressieve coalitie onder leiding van de sociaaldemocratische premier Sánchez, zich onder meer hard gemaakt voor bescherming van minderheden en het bevorderen van lhbti-rechten.||https://nos.nl/artikel/2438656-de-zomer-is-ook-van-ons-spaans-ministerie-lanceert-body-positivity-campagne
2022-07-28||Opnieuw boete voor Russische die op tv tegen oorlog protesteerde|| Oud-medewerkster van de Russische staatstelevisie Marina Ovsjannikova heeft opnieuw een boete opgelegd gekregen door een rechtbank. Dit is de tweede keer dat ze is veroordeeld voor het "in diskrediet brengen van Russische strijdkrachten" op sociale media. In maart dit jaar werd de journaliste wereldnieuws toen ze tijdens een journaaluitzending op het eerste tv-kanaal van Rusland een vel papier in beeld bracht met teksten als "stop de oorlog" en "jullie worden hier voorgelogen". Tot nu toe is ze daar nog niet voor veroordeeld, enkel voor een bericht dat ze diezelfde dag op sociale media deelde. Daar moest ze toen 30.000 roebels (ongeveer 520 euro) voor betalen. Sinds haar vertrek bij de Russische staatstelevisie doet ze verslag over de oorlog in de Duitse krant Die Welt en deelt ze Rusland-kritische berichten via Facebook en Telegram. Vorige week werd ze ook al kort opgepakt nadat ze een protestbord met de tekst "Poetin is een moordenaar" omhooghield voor het Kremlin. Ditmaal is Ovsjannikova veroordeeld voor een bericht waarin ze haar steun betuigt aan de Russische oppositiepoliticus Ilja Jasjin, die eerder deze maand werd gearresteerd. Hiervoor moet ze de Russische staat 50.000 roebels (860 euro) betalen. In de rechtszaak noemde de journaliste de aantijgingen tegen haar absurd. Ze zei dat de "enige reden voor deze rechtszaak het intimideren van alle tegenstanders van de oorlog is". Kort na de Russische inval in Oekraïne heeft Poetin een wet ingevoerd die het strafbaar maakt om 'valse informatie' over de oorlog te verspreiden. Volgens de rechter was er "geen twijfel mogelijk over de schuld van Ovsjannikova".||https://nos.nl/artikel/2438655-opnieuw-boete-voor-russische-die-op-tv-tegen-oorlog-protesteerde
2022-07-28||Amerikaanse economie waarschijnlijk in recessie, maar zorgen beperkt|| De Amerikaanse economie is voor het tweede kwartaal op rij niet gegroeid maar gekrompen en is daarmee waarschijnlijk in een recessie beland. In het tweede kwartaal kromp de economie met 0,2 procent ten opzichte van het eerste kwartaal dat ook al krimp liet zien ten opzichte van het voorgaande kwartaal, en twee kwartalen op rij met krimp heet een recessie. Definitieve cijfers volgen nog. Doorgaans is het schrikken geblazen bij een recessie, maar dit keer worden de schouders erover opgehaald. Het is vooral technisch gesproken een recessie, zegt het Amerikaanse ministerie van Handel, en op basis van voorlopige cijfers. Van een echte economische neergang zou pas sprake zijn als ook inkomens en de arbeidsmarkt duidelijk onder druk komen te staan en daarvan is geen sprake. De Amerikaanse export trekt bovendien aan en consumenten laten het geld nog steeds rollen. De krimp is vooral toe te schrijven aan lagere investeringen door bedrijven en overheden en minder investeringen in de woningbouw. Voor een deel is het een gevolg van de reeks renteverhogingen waarmee de Fed, de Amerikaanse centrale bank, de hoge inflatie bestrijdt en waardoor ook de economie afgeremd wordt. Veel Amerikanen voelen de prijsstijgingen in hun portemonnee: Volgens het Witte Huis staat de Amerikaanse economie er heel sterk voor. Ook Fed-president Jay Powell verklaarde woensdag op de persconferentie na het vierde rentebesluit dat de VS niet in een echte recessie zit. Om de inflatie te drukken moet de groei wel vertragen en de arbeidsmarkt afkoelen. Over een maand zijn er meer economische data over het tweede kwartaal beschikbaar en wordt duidelijk of er echt sprake is van een recessie, of toch net niet.||https://nos.nl/artikel/2438654-amerikaanse-economie-waarschijnlijk-in-recessie-maar-zorgen-beperkt
2022-07-28||Ook in de winter zal Europa Azië aftroeven bij aankoop lng, zegt Shell-baas|| Europa zal er ook de komende winter in slagen om vloeibaar gemaakt gas (lng) 'weg te kopen' van gasmarkten in Azië. Dat is de verwachting van Shell-ceo Ben van Beurden. Momenteel lukt het de Europese gasopslagen te vullen doordat Europese lng-terminals het hele jaar al op volle capaciteit draaien. Komende winter is een constante aanvoer van lng, samen met goed gevulde gasopslagen, een keiharde voorwaarde om niet in een economisch doemscenario terecht te komen. Veel tankers die nu lng in Europa afleveren, hadden oorspronkelijk een andere bestemming. Maar Europa bleek bereid om dieper in de buidel te tasten voor het vloeibaar gemaakte gas. Analisten wijzen erop dat het nog maar de vraag is of de lng-tankers ook in de winter blijven komen, als rijke Aziatische landen als Japan, Zuid-Korea en China te maken krijgen met een strenge winter. Maar Van Beurden denkt dat de huidige trend doorzet. Voor Europa is lng "de enige beschikbare kortetermijnoplossing", zegt hij in een toelichting op de kwartaalcijfers van Shell die wederom een recordwinst laten zien. Shell is goed voor zo'n 15 procent van de wereldwijde lng-handel en kent de markt dus als geen ander. Daarom is het vertrouwen van Van Beurden in de diepe zakken van Europese afnemers goed nieuws met het oog op leveringszekerheid, al zal de prijs van het gas extreem hoog blijven. Shell verdiende er zelf het afgelopen kwartaal ook flink meer aan dan een jaar eerder. Vergeleken met vorig jaar importeert Europa grofweg de helft meer lng, blijkt uit data van Kpler. Dat gas komt voor een belangrijk deel uit Azië, waar landen hun gasgestookte elektriciteitscentrales uitzetten en zijn overgestapt op vervuilender kolencentrales. Een beweging die schadelijk is voor het klimaat en die overigens ook in Nederland en Duitsland plaatsvindt.  De lng-stromen naar Europa en Azië De hoge energieprijzen noemt Van Beurden een wereldwijd fenomeen waar Shell niet veel aan kan doen. "Dat is een moeilijke boodschap om te accepteren en om over te brengen", zegt hij. Het bedrijf werkt volgens Van Beurden hard om nieuwe voorraden aan energie aan te leveren zo snel als dat kan. "Maar we kunnen ook geen wonderen verrichten." En de huidige krapte is volgens de bestuursvoorzitter ook aan falend politiek beleid te danken. "De afgelopen paar jaar is er door de hele olie- en gasindustrie 1000 miljard minder geïnvesteerd dan onder normale omstandigheden zou zijn gebeurd", zegt Van Beurden. "Deels komt dat door de hele moeilijke situatie tijdens de pandemie, maar het komt deels ook door de grote druk die er is om weg te bewegen van een fossiel energiesysteem." Als er niet tegelijkertijd wordt ingezet op beleid om de vraag naar olie en gas terug te dringen, is de huidige krapte een logisch gevolg, zegt Van Beurden. Voorzichtig met oog op winter Wat betreft al te veel optimisme over hoe Europa met (veel) minder of zelfs zonder Russisch gas de winter doorkomt, adviseert Van Beurden wel voorzichtig te zijn. "Sommige aannames uit een recente studie van Gasunie hoeven deze winter niet persé uit te komen", zegt hij. "Namelijk hoe het loopt met Russische leveringen en hoeveel de voorraden gevuld worden. Ook is er binnen Europa een verplichting om solidair met elkaar te zijn. Het is dus verstandig om op een moeilijke tijd voorbereid te zijn."||https://nos.nl/artikel/2438653-ook-in-de-winter-zal-europa-azie-aftroeven-bij-aankoop-lng-zegt-shell-baas
2022-07-28||Meeste wegen weer vrij na boerenblokkades, tientallen boetes uitgedeeld|| Verkeer kan op bijna alle snelwegtrajecten waar eerder vandaag boerenprotesten plaatsvonden weer doorrijden. Sinds vanmorgen waren in meerdere provincies snelwegen en op- en afritten afgesloten door blokkades. Tientallen actievoerders zijn bekeurd vanwege de blokkade op de A35, meldt de politie Oost-Nederland aan de NOS. Op de A28 richting Hoogeveen zijn nog drie rijstroken afgesloten tussen Staphorst en knooppunt Lankhorst. Daar zijn mest en hooi op de weg gedumpt en is slechts één rijstrook beschikbaar. De afrit van de A7 is in beide richtingen dicht bij Medemblik. Daar werden afgelopen nacht banden in brand gestoken en moet de weg opnieuw geasfalteerd worden. Naar verwachting is dat deel van de weg nog tot morgen 12.00 uur dicht, meldt Rijkswaterstaat. Ook op de A7 bij Frieschepalen zijn nog rijstroken en afritten dicht door rommel op de weg. De grootste verkeershinder was vandaag op de A35. Daar blokkeerden boeren met tientallen tractoren de weg sinds 11.00 uur in beide richtingen tussen de knooppunten Azelo en Buren. Ook gingen zij op de weg barbecueën. Na overleg met de politie maakten ze wel de vluchtstrook vrij zodat hulpdiensten erlangs konden. Richting Enschede kwam het verkeer rond 17.00 uur weer op gang. Richting Almelo was de weg kort daarna ook vrij. meldde de ANWB. De boeren stonden op de A35 te barbecueën: Op de A7 richting Heerenveen bij Leek lagen stapels banden op de weg, die inmiddels zijn opgeruimd. Daarbij was ook de politie aanwezig, meldt RTV Noord. Het verkeer werd er via de busbaan langs geleid. Het verwijderen van gisteren neergelegde versperringen op de A1 bij Voorst liep vertraging op omdat aannemers werden bedreigd. Inmiddels is die weg weer vrij. ||https://nos.nl/artikel/2438649-meeste-wegen-weer-vrij-na-boerenblokkades-tientallen-boetes-uitgedeeld
2022-07-28||Telefoontje Rutte overtuigt LTO toch aan te schuiven bij bemiddelaar Remkes|| Boerenbelangenorganisatie LTO wil toch aanschuiven bij bemiddelaar Johan Remkes om te praten over het stikstofbeleid. Voorzitter Sjaak van der Tak zegt in een verklaring bereid te zijn "een eerste verkennend gesprek" te voeren. Begin juli sloot LTO de deur voor Remkes. De omslag komt na een bemiddelend telefoontje van premier Mark Rutte. Die zegde daarin volgens LTO toe dat er ook wat het kabinet betreft geen taboes zijn. LTO heeft eerder als voorwaarde gesteld dat er aan tafel bij Remkes geen taboes mochten zijn. De organisatie vond dat er gesproken moest kunnen worden over het tijdspad en de doelen van stikstofbeleid. Dat was voor het kabinet juist onbespreekbaar: het hield vast aan het plan dat in Nederland in 2030 de stikstofuitstoot met 50 procent moet zijn teruggedrongen. Of de toezegging aan LTO dat er aan tafel geen taboes zijn betekent dat het kabinet van standpunt veranderd is, en er dus wel te praten valt over de doelen en het tijdspad van de stikstofplannen, is onduidelijk. Na het eerste verkennende gesprek zal LTO in beraad gaan met bestuur en leden. Vervolgens wordt besloten of er verdere gesprekken gevoerd worden. Farmers Defence Force wijst het besluit van LTO af, Agractie beraadt zich nog op een standpunt.  De keuze voor Remkes als bemiddelaar ligt gevoelig bij de agrarische sector. Remkes leidde de commissie die het eerdere stikstofbeleid van het kabinet bekritiseerde omdat het onvoldoende zou zijn. Zijn rapport diende daarna als basis voor het huidige kabinetsplan rondom stikstof. Twee dagen geleden stuurde Remkes een brief naar boerenorganisaties om ze uit te nodigen voor een gesprek. Daarin schreef hij dat het kabinet "mij verzekerd heeft dat er ruimte is en gezamenlijke oplossingen mogelijk zijn". Wat Remkes exact bedoelde met "ruimte" werd niet nader toegelicht.||https://nos.nl/artikel/2438644-telefoontje-rutte-overtuigt-lto-toch-aan-te-schuiven-bij-bemiddelaar-remkes
2022-07-28||Nieuwe arrestaties voor rellen na wedstrijd ADO Den Haag-Excelsior|| In de afgelopen dagen zijn vijftien mannen aangehouden die eind mei deelnamen aan de rellen na afloop van de wedstrijd ADO Den Haag-Excelsior. De verdachten zijn tussen de 16 en 50 jaar en komen uit Den Haag en omstreken. Na afloop van de verloren play-offsfinale tegen Excelsior stormden ADO-fans over het veld richting het uitvak voor een confrontatie. Vuurwerk en een stoel werden naar het vak met uitsupporters van Excelsior gegooid. Buiten de stadionmuren raakten ADO-fans slaags met de politie. Bij de rellen raakten acht politieagenten gewond. Direct na de rellen werden al acht arrestaties verricht. Vier van hen zijn vorige maand veroordeeld tot celstraffen tot vijf maanden. Onlangs heeft de politie beelden van een aantal relschoppers tijdens de ongeregeldheden gedeeld. Naar aanleiding van binnengekomen tips en verder onderzoek zijn de nieuwe arrestaties verricht, meldt Omroep West. In totaal zijn nu 23 verdachten aangehouden, meldt de politie. Meer aanhoudingen worden niet uitgesloten. Naar aanleiding van de rellen deden de gemeente Den Haag, politie en het Openbaar Ministerie onderzoek naar de veiligheidsmaatregelen bij ADO Den Haag. Die bleken ondermaats. Vanwege de rellen moet de Haagse club ten minste één thuiswedstrijd zonder publiek spelen. Voetbalbond KNVB legde die straf op. De gemeente bekijkt later of de voetbalclub bij thuiswedstrijden weer supporters mag toelaten. Dat hangt af van de maatregelen die ADO neemt om nieuwe rellen te voorkomen.||https://nos.nl/artikel/2438643-nieuwe-arrestaties-voor-rellen-na-wedstrijd-ado-den-haag-excelsior
2022-07-28||Politiechef: 'Arrestaties van boeren verwacht, wanneer onduidelijk'|| De politie is druk bezig verdachten te identificeren van boerenacties waarbij brandstichtingen en troepdumpingen op snelwegen plaatsvonden, zegt politiechef Willem Woelders tegen de NOS: "Ik verwacht dat we arrestaties zullen verrichten, maar de termijn waarop dat zal gebeuren kan ik niet zeggen."  Volgens Woelders zit de moeilijkheid vooral in de manier waarop de daders te werk gaan: "Er zijn 's nachts spullen gedumpt in onvoorspelbare acties. Het is snel dumpen en wegwezen. Het probleem is dat we aan de voorkant niet weten wie het doen. We moeten dus achteraf bewijzen wie er bij betrokken zijn." De politie probeert wel mee te lezen in communicatiekanalen van boeren, maar sommige communicatie gebeurt in besloten kanalen, of de acties vinden zo snel plaats dat de politie niet op tijd ter plaatse kan zijn, zegt Woelders. Op de A35 blokkeren momenteel boeren met tientallen tractoren de weg in beide richtingen tussen de knooppunten Azelo en Buren. De boeren hebben hun tractoren midden op de snelweg geparkeerd en staan daar te barbecueën: Ook de hoogste baas van het Openbaar Ministerie zegt dat er druk onderzoek gedaan wordt naar de daders: "Deze strafbare gedragingen zijn ernstig en ondermijnend. Het gaat om ernstige misdrijven zoals bijvoorbeeld brandstichting, waar forse gevangenisstraffen op staan. [...] Daders worden vervolgd en bestraft. Het OM handhaaft de wet." Gisteren kreeg de politie kritiek op de uitspraak dat het maar de vraag was of de daders achterhaald kunnen worden. Daarbij wordt onder meer gewezen op de grootschalige aanwezigheid van camera's op Nederlandse snelwegen. Woelders: "Die hangen inderdaad vol, maar de camera's zijn met name van Rijkswaterstaat. Die beelden zijn bedoeld om de verkeersveiligheid in de gaten te houden en worden niet opgenomen." Burgers kunnen bijdragen aan de opsporing, zegt Woelders: "Deel informatie of beelden met ons." Hij erkent dat bedreigingen mensen ervan kunnen weerhouden de politie op te zoeken. Veel opruimers van boerenrommel op snelwegen kregen met bedreigingen te maken. "Het is buitengewoon triest dat er bedreigd wordt, maar daar moeten we met elkaar een statement in maken. Als we ons op die manier laten regeren, hebben we echt een probleem." Velen vragen zich ook af waarom de politie regelmatig niet ingrijpt bij boerenblokkades en gisteren en vandaag amper een rol leek te spelen rondom de dumpingen van troep op snelwegen: "We zijn niet onzichtbaar, maar ik herken wel dat mensen ons niet zien." Ook burgemeester Bruls van Nijmegen, voorzitter van het Veiligheidsberaad, vindt dat er harder moet worden opgetreden tegen de daders: "Deze mensen beschouw ik niet als actievoerders, maar als extremisten." De acties komen volgens hem neer op "moedwillige intimidatie, geweldpleging en vernieling". Volgens Woelders zijn de daders van de dumpingen al weg voordat de politie op kan treden, en is het opruimen geen politietaak maar van Rijkswaterstaat. "Daarnaast zijn er vannacht meerdere eenheden bezig geweest om te voorkomen dat trekkers de snelweg op gingen." Al met al is het volgens Woelders niet zo dat radicale boeren wegkomen met strafbare feiten en overtredingen: "Uiteindelijk is de regering de baas, gecontroleerd door het parlement." Het publiek reageert wisselend op de acties van de boeren: In Trouw wijst hoogleraar sociale psychologie en radicaliseringsexpert Kees van den Bos erop dat soft ingrijpen juist leidt tot radicalisering. Volgens Van den Bos konden boeren te lang met verboden gedrag wegkomen: "Deels uit sympathie en deels omdat tractoren moeilijk te handhaven zijn. Dit in tegenstelling tot bijvoorbeeld de klimaatdemonstranten van Extinction Rebellion, wier blokkades vaak snel worden opgebroken." Door niet op tijd in te grijpen bij negatief gedrag, krijgen overtreders het gevoel dat ze beloond worden: "En dat werkt radicalisering in de hand. Niet bij de meerderheid van de boeren, maar wel bij een kleine harde kern." Toch is er ook begrip voor de terughoudende houding, zegt hoogleraar Besturen en Veiligheid Ira Helsloot (Radboud Universiteit). De politie moet volgens hem helemaal niet hard optreden. "Ik denk dat de politie terecht terughoudend is. Dit past in een langjarige traditie van het Nederlandse politieoptreden dat in wetenschappelijke publicaties als effectief beoordeeld is om verdere radicalisering te voorkomen." Volgens Helsloot moeten we deze situatie als samenleving niet met politieoptreden maar politiek oplossen. "Wat de boeren doen is buitenwettelijk, dat is duidelijk. Maar de hoofdvraag is: is meer politie hier een oplossing? Het antwoord is nee. De oplossing is veel ingewikkelder. Je moet namelijk een wezenlijke dialoog aangaan, waarin je ook de rechten van de minderheid accepteert. We noemden dat altijd het polderen waar we trots op waren."||https://nos.nl/artikel/2438636-politiechef-arrestaties-van-boeren-verwacht-wanneer-onduidelijk
2022-07-28||Binnen een week bijna 50 doden door blikseminslagen in Indiase deelstaat|| In een week tijd zijn 49 mensen in de Indiase deelstaat Uttar Pradesh door bliksem getroffen en overleden. Volgens onderzoekers komen blikseminslagen door onder meer klimaatverandering en luchtvervuiling steeds vaker voor in India. De moesson (regentijd) is in juni begonnen, wat in veel Indiase regio's veel regen betekent. Tijdens het extreme weer vallen elk jaar slachtoffers, maar in de afgelopen jaren steeds vaker door bliksem. Een woordvoerder van de Indiase overheid zegt dat "mensen nu meer sterven door bliksem dan door de regen, terwijl rond deze tijd normaal meer mensen omkomen door overstromingen of andere regen-gerelateerde incidenten". De recentste slachtoffers waren zeven boeren die beschutting zochten voor een zware moessonbui. Ze verscholen zich onder bomen die later door bliksem werden getroffen. Dit jaar zijn er sinds april 750 Indiërs gestorven door bliksem. In India sterven volgens overheidscijfers elk jaar zeker 2500 mensen door blikseminslagen. Ter vergelijking: in Nederland gebeurt dit volgens het KNMI maar een of twee keer per jaar. Veel Indiërs werken buiten in de landbouw, waar ze makkelijk getroffen worden. Uit recent onderzoek van de Indiase klimaatonderzoeksorganisatie RMSI blijkt ook dat blikseminslagen in de laatste 50 jaar steeds vaker voorkomen in India. Volgens de onderzoekers komt dit door klimaatverandering. Elke temperatuurstijging van 1 graden gaat gepaard met een toename van minstens 12 procent in het aantal blikseminslagen. Volgens het Indiase instituut voor meteorologie spelen ook ontbossing, de uitputting van watermassa's en luchtvervuiling een rol. Deze factoren maken het aardoppervlak warmer en meer vatbaar voor blikseminslagen. De overheid heeft naar aanleiding van de ongelukken nieuwe veiligheidsvoorschriften gepubliceerd en roept mensen op extra voorzichtig te zijn tijdens onweersbuien.||https://nos.nl/artikel/2438628-binnen-een-week-bijna-50-doden-door-blikseminslagen-in-indiase-deelstaat
2022-07-28||Woningen ontruimd bij grote brand op zevende verdieping in Amsterdam || De politie heeft de drie bovenste verdiepingen van een appartementengebouw in Amsterdam ontruimd nadat op de hoogste etage brand was uitgebroken. De brand brak rond 12.20 uur uit op de zevende etage van het gebouw op het KNSM-eiland in het Oostelijk Havengebied, meldt AT5/NH Nieuws. Uit voorzorg besloot de politie om de vijfde, zesde en zevende verdieping helemaal te ontruimen. Het is niet duidelijk om hoeveel mensen het gaat, maar zij staan veilig buiten. Volgens de brandweer is de rookontwikkeling inmiddels iets verminderd. De brand is nog niet onder controle. Bij de brand raakte voor zover bekend niemand gewond. Wel moest ambulancepersoneel twee mensen nakijken die rook hadden ingeademd. Over de oorzaak is nog niets bekend. Op beelden op Twitter is te zien dat een aantal appartementen in lichterlaaie staat:||https://nos.nl/artikel/2438623-woningen-ontruimd-bij-grote-brand-op-zevende-verdieping-in-amsterdam
2022-07-28||Politie pakt twee mannen op na reeks woningbeschietingen Oss|| De politie heeft twee mannen opgepakt in verband met een reeks beschietingen van woningen in Oss. In een week tijd werden daar vier huizen in de Schadewijk onder vuur genomen. De verdachten zijn een 22-jarige en een 25 jarige uit Veghel. Ze zitten vast op het bureau voor verder onderzoek, meldt Omroep Brabant. Bij de aanhouding van de twee zijn vuurwapens en drugs aangetroffen, aldus de politie. Zij worden officieel verdacht van poging tot doodslag en van bedreigingen en vernielingen. Maar over hun precieze rol bij de woningbeschietingen is (nog) niets meegedeeld. Niemand raakte gewond bij de reeks beschietingen, maar de impact in de buurt was groot. Een aantal bewoners gaf aan bang te zijn en te willen verhuizen. "Vreselijk", reageerde burgemeester Buijs vrijdag al. "Dit is wat je natuurlijk niemand gunt. Het gevoel van onveiligheid kan ik me wel voorstellen." Buurtbewoners vermoeden dat er een verband bestaat tussen de beschietingen en de dood van een 23-jarige man in dezelfde buurt. Hij werd in april vlak bij zijn huis in de Schadewijk doodgeschoten, terwijl hij op zijn scooter zat. De burgemeester en ook de politie willen niet zeggen of er een link is. "Het is wel logisch om te kijken naar alle incidenten die hier afgelopen tijd zijn gebeurd", aldus Buijs. "Of er een verband is, laat ik verder bij de politie."||https://nos.nl/artikel/2438618-politie-pakt-twee-mannen-op-na-reeks-woningbeschietingen-oss
2022-07-28||Op reis naar Syrië ondanks rood reisadvies: 'Mensen blijven nieuwsgierig'|| Hoewel de oorlog er voortwoedt, komt het toerisme in Syrië langzaam weer op gang. Ook vanuit Nederland is het sinds kort mogelijk om een reis te boeken naar het land dat al meer dan tien jaar wordt verscheurd door oorlog. CultureRoad uit Utrecht biedt als eerste Nederlandse reisbureau weer reizen aan naar Syrië. Volgens eigenaar Rik Brinks zijn delen van Syrië veilig genoeg om naartoe te reizen. Er zijn ervaren gidsen in het land waarmee hij samenwerkt, die toeristen in veilige gebieden rondleiden. Hoewel volgens Brinks bepaalde delen in Syrië veilig zijn, is het reisadvies officieel rood. Dat betekent dat de Nederlandse overheid reizen naar het land als onveilig bestempelt. "Wat uw situatie ook is: ga er niet naartoe", valt te lezen op de site van het ministerie van Buitenlandse Zaken. Mensen die reizen naar landen met een rood of oranje reisadvies zijn in de meeste gevallen niet verzekerd, zegt het Verbond van Verzekeraars. Brinks zegt het reisadvies van het ministerie "zeer serieus" te nemen, maar vindt dat iedereen daar een eigen afweging in moet maken. "Het is een advies. Bovendien weten onze gidsen waar het wel veilig is en waar niet. Onveilige gebieden bezoeken we niet." Homs en Aleppo zijn voorbeelden van steden die volgens Brinks wel bezocht kunnen worden. Ze zijn hard getroffen door het oorlogsgeweld, en dat is nog duidelijk zichtbaar. "Reizigers zullen natuurlijk naast authentieke historische plekken ook verwoeste gebouwen zien. Maar die horen nu helaas bij de moderne geschiedenis van Syrië", zegt Brinks in het NOS Radio 1 Journaal. Verzekeren is overigens wel mogelijk legt Brinks uit, alleen niet bij Nederlandse bedrijven. Internationaal zijn er wel aanbieders die ook landen met een negatief reisadvies dekken. CultureRoad organiseert ook tripjes naar andere bestemmingen die voor het leeuwendeel van de Nederlanders minder voor de hand liggen. Het gaat om landen als Angola, Pakistan en Venezuela. Syrië past in dat pakket, stelt Brinks. "Wij willen laten zien dat in die landen ook gewone mensen wonen zoals jij en ik. Die worden ook verliefd en trouwen en ze proberen, net als de meeste mensen hier, het beste van hun leven te maken." Mensen in Syrië proberen het leven langzaam maar zeker weer op te pakken. Toerisme speelt daarin een belangrijke rol, vindt Brinks. Het geld dat toeristen uitgeven, komt zo veel mogelijk ten goede van de lokale bevolking door lokale restaurants en winkels te bezoeken. Toch belandt ook een deel van het geld in de zakken van het dictatoriale regime, bijvoorbeeld door visums. Er zijn ook delen van het land waar nog gevochten wordt. De reizen van CultureRoad doen die gebieden niet aan. "Er zijn bepaalde gebieden waar wij niet komen en we komen er ook niet in de buurt. Alleen waar onze lokale gidsen zich comfortabel voelen, gaan wij naartoe. Daar kunnen we alles bezoeken wat we willen", zegt Brinks. De Nederlandse ambassade in Syrië is al tien jaar gesloten. Het ministerie kan daardoor toeristen die in de problemen komen niet of nauwelijks helpen. Er wordt onder meer gewaarschuwd voor ontvoeringen, waar ook toeristen het slachtoffer van kunnen worden. Maar volgens Brinks is er vraag naar dit soort reizen. Het gaat vaak om mensen die interesse in het land hebben, of die Syrië al voor de burgeroorlog bezochten. Voor de oorlog had het land een aantal toeristische trekpleisters, zoals de Romeinse ruïnes van Palmyra, die door terreurgroep IS deels zijn verwoest. De volledige veiligheid van de reizigers is niet te garanderen, maar volgens Brinks geldt dat voor geen enkele reisbestemming. "Mensen blijven nieuwsgierig van aard en willen graag ontdekken. Daarom zijn bestemmingen als Mexico en Colombia tegenwoordig ook populair." Volgens Brinks is het voor de veiligheid belangrijk dat er met professionals wordt gewerkt. "In Syrië staan de lokale gidsen in nauw contact met de veiligheidsdiensten. Dus we weten precies waar we naartoe kunnen gaan. En mocht de situatie veranderen, dan weten de gidsen het direct en passen we ons schema daarop aan. Maar tot nu toe is dat nooit nodig geweest." Ondanks dat Brinks een positieve kant van Syrië wil laten zien, is hij niet blind voor alle verschrikkingen die de oorlog daar aanrichtte. Ook beseft hij dat sommigen een reis naar een door oorlog verscheurd land moreel discutabel vinden. "Natuurlijk vinden wij het verschrikkelijk wat er daar allemaal gebeurd is. Wat wij willen laten zien is dat er naast de beelden die we kennen uit de media ook veel moois te zien is." In 2016, midden in de oorlog, lanceerde de Syrische regering al een promotiefilmpje voor de kustplaats Tartus: ||https://nos.nl/artikel/2438617-op-reis-naar-syrie-ondanks-rood-reisadvies-mensen-blijven-nieuwsgierig
2022-07-28||Elf verdachten opgepakt voor reeks explosies en beschietingen Rotterdam|| Met het oppakken van in totaal elf verdachten denkt de politie meer zicht te hebben gekregen op een reeks beschietingen van en explosies in woonhuizen in Rotterdam. De geweldsgolf begon in februari van dit jaar en heeft mogelijk te maken met drugs. Van de elf verdachten zit er nog een vast. Afgelopen maandag werd bij de doorzoeking van het huis van een 19-jarige Rotterdammer een partij soft- en harddrugs en enkele duizenden euro's in contanten gevonden, meldt Rijnmond. De politie doorzocht het huis na de informatie die los kwam tijdens het verhoren van tien eerder opgepakte verdachten. Zij werden vanaf mei aangehouden en worden verdacht van betrokkenheid bij de reeks gewelddadige incidenten. De politie maakte het nieuws over die arrestaties vandaag pas bekend. In februari dit jaar werd een huis aan de Jan Kobellstraat in Rotterdam-Spangen beschoten; daarbij vlogen kogels door een raam van de begane grond van een woning. Even verderop, aan het Piet Paaltjensplein, gooide iemand explosieven door de ruit waardoor de 30-jarige bewoner zwaargewond raakte. Twee anderen in het pand, onder wie een jong kind, bleven ongedeerd. De incidenten in februari bleken het begin van een reeks beschietingen en soms lichte dan weer zwaardere explosies in woningen en bedrijfspanden op allerlei plekken in de stad. Op 12 mei bijvoorbeeld sprak een bewoonster van de wijk IJsselmonde van "een heel harde knal" rond 04.00 uur 's ochtends. "Ik zat rechtop in bed. Ik voelde druk op mijn borst, zo hard was het." De politie vermoedt dat de beschietingen te maken hebben met ondernemers die werden afgeperst. Daarbij zijn mogelijk drugs in het spel, denkt de politie na het oppakken van de elfde verdachte afgelopen maandag. "De dienst forensische opsporing heeft de drugs in beslag genomen. Ze zoeken nu uit om wat voor drugs het precies gaat en hoeveel het is", aldus een politiewoordvoerder. Maar een direct verband tussen de incidenten is nog niet 100 procent zeker. "Dat wordt onderzocht."||https://nos.nl/artikel/2438614-elf-verdachten-opgepakt-voor-reeks-explosies-en-beschietingen-rotterdam
2022-07-28||Bedreigde Van der Plas schrapt optredens, Kamervoorzitter: aantasting rechtstaat|| Tweede Kamerlid Caroline van der Plas (BBB) treedt vanwege bedreigingen tijdelijk niet meer op in de media en legt ook geen werkbezoeken meer af. "Heb voorlopig alles geschrapt", laat ze op Twitter weten. Van der Plas heeft haar afspraken voor deze week en komend weekend afgezegd, omdat ze zich niet meer veilig voelt nu ze meerdere doodsbedreigingen heeft ontvangen. In een video zegt ze niet precies te kunnen zeggen wat er in de berichten staat. "Maar ik kan wel zeggen dat ze niet mals zijn en dat ze het hebben over 'de kogel' en dat soort dingen." Tweede Kamervoorzitter Vera Bergkamp noemt de bedreigingen aan het adres van Van der Plas "een aantasting van de rechtstaat". "Zo maken we Kamerleden monddood en dat is echt niet wat we met elkaar moeten willen", zegt zij in het NPO Radio 1-programma Dit is de Dag. "Bedreigen en intimideren is echt onacceptabel." De voorvrouw van de BoerBurgerBeweging krijgt al langer haatberichten. Maar het aantal neemt nu "in hevige mate toe". Ze zei tegen persbureau ANP: "Kennelijk wordt BBB te groot in de peilingen en vinden mensen dan dat ze haat over je heen mogen storten." "We gaan zien hoe dit afloopt", aldus Van de Plas. "Maar ik laat me natuurlijk niet klein krijgen en mijn werk als Kamerlid gaat gewoon door." Van der Plas reageerde gisteren op de acties van boeren op snelwegen. Ze zei achter alle protesten te staan die "binnen de wet" zijn. "Ik snap emoties van boeren heel goed en ik sta achter hun strijd. Wel wil ik boeren die branden en blokkades veroorzaken en acties voeren die gevaar opleveren voor mens en omgeving oproepen om hiermee te stoppen." Van der Plas krijgt op sociale media veel steunbetuigingen van andere Kamerleden. Geert Wilders, die sinds jaar en dag beveiligd wordt wegens doodsbedreigingen, vindt het "ellendig nieuws". "Hou je taai, je bent een kanjer", schrijft de PVV-leider. Ook D66-leider Paternotte wenst haar sterkte. "Een politicus die zich niet meer vrij voelt om zich uit te spreken, dat is wederom een treurig dieptepunt." VVD-Kamerlid Thom van Campen zegt dat hij weet waar Van der Plas het over heeft en deelt een bedreiging die hijzelf via Twitter ontving: "Mijn grove hagel ligt klaar, kom maar".||https://nos.nl/artikel/2438608-bedreigde-van-der-plas-schrapt-optredens-kamervoorzitter-aantasting-rechtstaat
2022-07-28||Kabinet veroordeelt 'radicale acties' groep boeren: 'Gaat alle perken te buiten'|| Het kabinet heeft scherpe kritiek op de nieuwste acties van de boeren op de snelwegen. Premier Rutte spreekt op Twitter van "een kleine groep boeren" en noemt het storten van puin en brandstichten onacceptabel en levensgevaarlijk. "Anderen moedwillig in gevaar brengen, onze infrastructuur beschadigen en mensen bedreigen die helpen opruimen, gaat alle perken te buiten", zegt hij in een verklaring op Twitter. Minister Van der Wal voor Natuur en Stikstof vindt het in gevaar brengen van anderen ook "onacceptabel", zo laat een woordvoerder van het departement in een schriftelijk verklaring weten. In diezelfde verklaring zegt minister Staghouwer van Landbouw, Natuur en Voedselkwaliteit dat hij de radicale acties van "een groep boeren" rond snelwegen en het intimideren van opruimbedrijven en het bedreigen van politici "ten zeerste veroordeelt". Van der Wal en Staghouwer doen namens het kabinet een dringend beroep aan de boeren om aan tafel te gaan praten met Remkes. De door het kabinet aangestelde bemiddelaar heeft dinsdag de officiële uitnodigingsbrief de deur uitgedaan om begin augustus met het kabinet te praten over de stikstofplannen. Hij zei dinsdag al dat er "ruimte is voor alle ideeën". Vandaag laat hij via zijn woordvoerder weten dat het een "open gesprek" is. "Dus zonder taboes en blokkades." Staghouwer spreekt in de schriftelijke verklaring ook van "ruimte" aan de tafel van Remkes. Maar het is niet duidelijk of het kabinet ook bereid is het kabinetsplan aan te passen. Het doel is om 50 procent minder stikstof uit te stoten in 2030. Dit was voor een aantal landbouworganisaties, zoals LTO, reden om niet aan de gesprekken mee te willen doen en tot nu toe blijven veel organisaties op dit standpunt staan. Premier Rutte roept verder mensen op aangifte te doen als zij worden bedreigd. Gisteren en vanochtend zijn er op verschillende snelwegen weer branden gesticht door boeren die het niet eens zijn met het stikstofbeleid van het kabinet. Dat leidde tot flink wat overlast. Minister Yesilgöz van Justitie reageerde gisteravond al op Twitter. Ze zei dat de boeren die "wegen vernielen, branden veroorzaken en mensen bedreigen die je troep komen opruimen" in rap tempo begrip voor hun acties verliezen. "Waar mogelijk spoort de politie je op. Een strafblad heeft gevolgen", voegde ze daaraan toe. "Gebruik je verstand." D66-fractievoorzitter Paternotte vindt dat het kabinet een "harde lijn" moet trekken om Nederland veilig te houden. "Laten we echt stoppen dit 'demonstreren' te noemen. Dit is terroriseren."||https://nos.nl/artikel/2438605-kabinet-veroordeelt-radicale-acties-groep-boeren-gaat-alle-perken-te-buiten
2022-07-28||Kabinet ziet af van opvang asielzoekers op zee|| Het idee om asielzoekers op cruiseschepen op zee op te vangen is van tafel. Staatssecretaris Van der Burg schrijft aan de Tweede Kamer dat het lastig is om schepen op open water te bevoorraden en dat er veiligheidsrisico's kleven aan de opvang op zee. Vorige week zei Van der Burg dat er naar de optie gekeken werd, maar de conclusie is nu dat het niet kan. "Daarom besluit het kabinet de optie van het voor anker leggen van schepen op open water op dit moment niet verder uit te werken." Experts en vluchtelingenorganisaties noemden het al een absurd idee. Het kabinet gaat wel door met het inhuren van drie cruiseschepen voor de opvang van asielzoekers, maar wil die aan een kade aanleggen. Het eerste schip zal, "zoals het er nu naar uitziet", in Velsen aanmeren. Er wordt gekeken hoe de kade geschikt kan worden gemaakt voor de opvang van zo'n duizend mensen vanaf 1 september. Eerder werd ook Vlissingen genoemd als aanmeerplaats, maar die gemeente trok zich terug. Van der Burg schrijft dat er in het aanmeldcentrum voor asielzoekers in Ter Apel nog altijd meer mensen verblijven dan mogelijk is, maar dat er de laatste dagen geen mensen buiten hebben hoeven overnachten. Er zijn meer gemeenten die crisisnoodopvang regelen. Wel waarschuwt hij dat het om een verbetering op "zeer korte termijn" gaat en dat de situatie "niet stabiel" is. "De uitdagingen in de komende weken en maanden blijven aanzienlijk, zeker ook voor Ter Apel."||https://nos.nl/artikel/2438599-kabinet-ziet-af-van-opvang-asielzoekers-op-zee
2022-07-28||Congo gaat rechten veilen voor olie- en gaswinning in regenwoud en veengebied|| De regering van de Democratische Republiek Congo (DRC) wil de komende dagen land veilen voor oliewinning. "Desastreus", noemt de Nederlandse ecoloog Bart Crezee de mogelijke exploitatie. En milieuorganisatie Greenpeace spreekt over een "tikkende koolstof-tijdbom". Een deel van de 27 olieblokken en drie gasblokken die geveild worden, ligt namelijk in een veenbos en tropisch regenwoud dat volgens ecologen een reusachtige hoeveelheid CO2 vasthoudt. Veen is een soort moeras opgebouwd uit vegetatie, bladeren en takken, die niet helemaal zijn vergaan waarin grote hoeveelheden koolstof liggen opgeslagen. Maar dat kan vrijkomen in de vorm van CO2 wanneer het uitdroogt of beschadigd raakt. Dat in de DRC het grootste tropische veenbos ter wereld ligt, is een vrij nieuw gegeven. In 2017 werd er veen ontdekt in buurland Congo-Brazzaville en sindsdien werd dit ook in kaart gebracht in Congo, waar twee derde van het veenbos blijkt te liggen. "Het gaat om 16,8 miljoen hectare aan veenbos, een gebied ter grootte van vier keer Nederland, en dat houdt bijna 30 miljard ton koolstof vast", zegt Crezee. Hij maakt deel uit van een groep Congolese en Engelse onderzoekers van het veenbosgebied. "Dat is vergelijkbaar met wat de wereldwijde economie in drie jaar tijd uitstoot door de verbranding van fossiele brandstoffen." De onderzoekers gebruikten satellietbeelden om te bepalen hoe groot het gebied is en gingen maandenlang het Congolese veenbos in om te meten. Ook namen ze bodemmonsters om te bepalen hoeveel koolstof erin ligt opgeslagen. Op sommige plekken bleek het veen ruim vijf meter diep. "Omdat we die data hebben, kunnen we ook een idee geven van de schade die het op kan leveren", zegt Crezee. De wetenschappers schatten dat de olieblokken die geveild gaan worden, overlappen met 11 miljoen hectare regenwoud en 1 miljoen hectare veenbos. "Daar ligt grofweg zeventig jaar de huidige Nederlandse CO2-uitstoot." Tijdens de vorige klimaattop afgelopen november werd er een overeenkomst gesloten om bossen te beschermen. In het akkoord werd vastgelegd om voor 2030 een einde te maken aan ontbossing. Er werd ook 500 miljoen dollar vrijgemaakt om specifiek het Kongobekken te beschermen, waar het Congolese veenbos in ligt. Maar daarin stond niet wat er wel en niet mag in het gebied. Dat is een van de zwakke punten van het akkoord, zegt Irene Wabiwa Betoko, hoofd Kongobekken Greenpeace, aan de telefoon vanuit hoofdstad Kinshasa. "In het akkoord staat dat regeringen activiteiten die impact hebben op ontbossing moeten vermijden. Dat is dus heel vaag. Er staat nergens dat dit echt niet mag." "Het verhindert geen olieboringen", vult haar collega Faiza Oulahsen, hoofd Klimaat en Energie bij Greenpeace Nederland, aan. "Maar staat wel haaks op de afspraak om natuur te behouden. En de vraag is of de DRC ingaat tegen de afspraken die we hebben gemaakt in Parijs om de klimaatopwarming te beperken." Het team waar Crezee deel van uitmaakt, zegt dat er meer onderzoek nodig is om de precieze schade vast te stellen. "Maar het is buitengewoon onverstandig om die blokken te veilen, niet alleen vanwege klimaatverandering maar ook om de biodiversiteit." In het gebied leven onder meer bosolifanten en de bonobo-mensapen. In een ander deel van het land worden blokken geveild die overlappen met het nationale park Virunga, een Unesco-werelderfgoedlocatie waar berggorilla's leven. De regering zegt met de veiling het land verder te willen ontwikkelen en de bevolking uit de armoede te willen trekken, maar het is zeer twijfelachtig wat het de mensen gaat opleveren. "Eerder juist het tegendeel", zegt Wabiwa Betoko van Greenpeace, die contact heeft met de lokale bevolking. "Die weten hier niets van en zij betalen de directe prijs als het gaat om vervuiling." "De veenbossen liggen afgelegen, maar zijn wel bewoond," zegt ook Crezee. "De lokale bewoners gebruiken ze onder meer om te vissen. Weinig van die oliedollars zullen de lokale bevolking bereiken." Internationaal hebben de experts van andere landen geen veroordelende geluiden gehoord. "Het is lastig om dat te doen als je zelf ook nog volop fossiele brandstoffen gebruikt," zegt Wabiwa Betoko. "Als westerse landen naar olie en gas blijven boren en zeggen 'jullie mogen dat niet', dan is dat tot op zekere hoogte hypocriet om dan iets tegen de DRC te zeggen," zegt Crezee. Het is onbekend welke oliebedrijven mogelijke interesse hebben. Ook betrouwbare gegevens over hoeveel olie en gas er potentieel zit, zijn er niet.||https://nos.nl/artikel/2438595-congo-gaat-rechten-veilen-voor-olie-en-gaswinning-in-regenwoud-en-veengebied
2022-07-28||Plaatsen tunnelbak Eindhoven leidt maand lang tot verkeershinder op A2|| Eén van de drukste stukjes snelweg in Nederland gaat op de schop. Rijkswaterstaat gaat een tunnelbak plaatsen onder de A2 bij Eindhoven. Tussen de knooppunten Batadorp en Leenderheide worden rijstroken versmald of helemaal afgesloten. De extra reistijd in beide richtingen kan naar verwachting oplopen tot een uur. Het werk begint vanavond om 21.00 uur en duurt tot en met maandag 22 augustus om 05.00 uur. "Je krijgt te maken met afzettingen, omleidingsborden en afsluitingen waarbinnen je je weg moet vinden", zegt Maurice de Graaf van Rijkswaterstaat bij Omroep Brabant. Hij adviseert om navigatiesystemen uit te zetten. Het stukje A2 en de parallelweg N2 ten westen van Eindhoven zijn normaal al een drukke mix van doorgaand verkeer, bestemmingsverkeer en mensen die naar Eindhoven Airport moeten. Het zal nu, ondanks de zomervakantie, alleen maar drukker worden, denkt Rijkswaterstaat. Tijdens de werkzaamheden wordt de maximumsnelheid verlaagd tot 70 kilometer per uur. Weginspecteurs van Rijkswaterstaat die normaal in de auto zitten, pakken de komende maand de motor. Dan kunnen ze snel ingrijpen als het misgaat. "We houden met minder rijstroken die ook nog eens smaller zijn, geen ruimte meer over voor vluchtstroken. Dat betekent dat alles meteen vaststaat als er iets gebeurt", legt De Graaf uit. Het doorgaande verkeer van het noorden naar het zuiden (of andersom), kan eventueel omrijden via de snelweg A73, adviseert Rijkswaterstaat. Dat is wel een omweg van tientallen kilometers. De trein is nauwelijks een alternatief voor de auto; tot 6 augustus rijden er geen treinen tussen Culemborg en Geldermalsen. Van 9 tot 26 augustus 2022 rijden er geen treinen tussen Eindhoven en Den Bosch/Tilburg. NS zet wel bussen in. De nieuwe tunnelbak verbindt straks het Goederen Distributie Centrum (GDC) aan de noordkant van Eindhoven met Eindhoven Airport, het Flight Forum en de technische campus aan de westkant van de stad. De onderdoorgang geeft het vrachtverkeer van het GDC ook een rechtstreekse aansluiting op de snelweg A58. Het werk is het sluitstuk van de nieuwe wegenstructuur in dit deel van Eindhoven. Daar wordt al jaren aan gewerkt. Hendrik Jan Vennix van de gemeente Eindhoven benadrukt dat met de plaatsing van de onderdoorgang het werk nog niet klaar is. "We moeten de tunnel nog afbouwen en dan zijn er ook nog toeritten nodig, dus we zijn nog wel een jaar bezig."||https://nos.nl/artikel/2438594-plaatsen-tunnelbak-eindhoven-leidt-maand-lang-tot-verkeershinder-op-a2
2022-07-28||Hoge prijzen leiden tot recordwinst voor olie- en gasbedrijf Shell|| Door de hoge prijzen voor olie en gas heeft Shell in het tweede kwartaal een recordwinst geboekt. Onder aan de streep kwam de winst de afgelopen drie maanden uit op 18 miljard dollar, ook dankzij het terugdraaien van eerdere afschrijvingen. Het bedrijf gaat de komende maanden voor 6 miljard dollar eigen aandelen inkopen. Dat komt boven op de 8,5 miljard dollar aan eigen aandelen die het bedrijf in de eerste helft van dit jaar opkocht. Het inkopen van eigen aandelen geeft de beurskoers een steun in de rug. Shell draait eerdere afschrijvingen op bezittingen terug omdat het ervan uitgaat dat de prijzen langere tijd hoog blijven. Dat levert voor dit kwartaal een meevaller op van 4,3 miljard dollar. Het bedrijf profiteert van de aanhoudend hoge prijzen voor olie en gas. Onder meer de raffinage van olie levert meer geld op, zo'n 1 miljard dollar meer dan in de eerste drie maanden van dit jaar. "Onze winsten zijn zeer aanzienlijk. Ik realiseer me dat", zegt bestuursvoorzitter Ben van Beurden in een toelichting op de cijfers. De hoge prijzen noemt hij een 'wereldwijd fenomeen' waar Shell niet veel aan kan doen. Aan het verdienen van geld hangt wel een verantwoordelijkheid, zegt hij. "En die verantwoordelijkheid is dat we doorgaan met investeren in energieveiligheid, en dat doen we, en uiteraard in de energietransitie waardoor de samenlevingen waarin we actief zijn minder afhankelijk worden van de volatiliteit van olie en gas." Vorig kwartaal moest Shell zo'n 4 miljard dollar afschrijven vanwege het vertrek uit Rusland. Toch maakte het bedrijf toen ook nog een winst van 7,1 miljard dollar. De hoge winsten van olie- en gasbedrijven hebben in het Verenigd Koninkrijk, waar Shell sinds begin dit jaar officieel gevestigd is, geleid tot een extra winstbelasting. Het geld dat de overheid daarmee ophaalt, wordt gebruikt om mensen tegemoet te komen die het moeilijk hebben door gestegen prijzen. In Nederland komt zo'n belasting er op korte termijn niet, zei het kabinet begin deze maand. "De introductie van een nieuwe, specifieke solidariteitsheffing om excessieve winsten van alle energiebedrijven te belasten is op korte termijn niet mogelijk en kent een aantal knelpunten", schreven minister Jetten en staatssecretarissen Vijlbrief en Van Rij aan de Tweede Kamer.||https://nos.nl/artikel/2438592-hoge-prijzen-leiden-tot-recordwinst-voor-olie-en-gasbedrijf-shell
2022-07-28||Agressie aan de balie leidt tot uitstroom apotheekpersoneel|| Gefrustreerde en agressieve patiënten aan de balie vormen de belangrijkste reden voor apothekersassistenten om te stoppen, blijkt uit een peiling die apothekersorganisatie KNMP op verzoek van de NOS heeft gehouden onder bijna 850 van de 2000 apothekers. Het tekort aan apothekersassistenten is al langer een probleem, ook door een hoge uitstroom van jonge werknemers. Bijna driekwart van de ondervraagde apothekers geeft aan dat hun assistenten dagelijks een gefrustreerde klant aan de balie krijgt en ruim 40 procent heeft wekelijks te maken met verbale en fysieke agressie. "Dit speelt bij elke apotheek. Het is een landelijk en zorgelijk probleem", zegt voorzitter Aris Prins van het KNMP. Voor 60 procent is de agressie en onvrede van patiënten de hoofdreden om te stoppen. Die agressie komt onder meer doordat klanten geregeld te horen krijgen dat hun medicijnen niet voorradig zijn. Volgens de KNMP was er over 2021 een tekort aan 1007 geneesmiddelen. Zorgverzekeraars vergoeden in dat geval meestal het goedkoopste alternatief, maar het zijn de apothekersassistenten die dat slechte nieuws aan de klant moeten brengen. "Het beleid van de zorgverzekeraars, het niet op voorraad zijn van geneesmiddelen, het preferentiebeleid waarbij het goedkoopste middel wordt vergoed, zijn allemaal punten die niet leuk zijn voor de klant en wat wij moeten uitleggen. Dat kan ertoe leiden dat wij met elkaar in conflict komen," zegt apothekersassistente Cocky Hardeman uit Nieuwegein. Het voelt voor de beroepsgroep alsof hun beroep is uitgekleed, zegt Hardeman. "Mijn echte werk is uitleggen hoe medicijnen gebruikt moeten worden, wanneer ze ingenomen moeten worden. Dat is wat ik wil doen. Ik wil zorg leveren." Tegenwoordig bestaat het werk veel meer uit het toelichten van nieuwe regels van zorgverzekeraars. Hardeman roept zorgverzekeraars op om een keer te komen kijken in de apotheken, om te zien wat de impact is van de maatregelen die ze nemen. "Dat ze kunnen zien wat dat doet met ons, maar ook in de relatie met de klant. Wat wij willen, is zorg verlenen. Nu komen we met een boodschap van de zorgverzekeraars, waar de klant niet blij mee is en dan ben ik eigenlijk de patiënt al kwijt." Zorgverzekeraars Nederland (ZN) laat weten dat agressie in alle gevallen onacceptabel is. "Het is vervelend dat aan de balie in de apotheek geregeld onduidelijkheid is over het hoe en waarom van het wisselen van medicijnen, of dit nu komt door een tekort aan medicijnen of door productie- of aanleverproblemen of door het beleid van zorgverzekeraars," zegt een woordvoerder. "Maar alleen het beleid van zorgverzekeraars aanpassen is geen oplossing." De zorgverzekeraars willen graag in gesprek met de apothekers en assistenten. Apothekersassistenten hebben vrijwel dagelijks te maken met irritatie en agressie: Het tekort aan medicijnen drijft patiënten soms tot wanhoop en agressie, en dat leidt tot een toenemende werkdruk voor de assistenten, staat ook in een rapport van ABN Amro over de branche. De medicijntekorten lopen ook op door vertragingen in de logistieke ketens sinds de coronacrisis, omdat een groot deel van de productie plaatsvindt in China en India. Wanneer een medicijn er niet is, moeten apothekers op zoek naar een ander medicijn dat de verzekeraar vergoedt. De gemiddelde apotheker is zo'n 17 uur per week bezig om dergelijke tekorten op te lossen. "Het werk wordt leuk door de waardering en die ontbreekt steeds meer. Stel dat een op de tien patiënten zich agressief gedraagt, dan is die ene patiënt wel degene die je bijblijft,'' zegt Prins van de KNMP. Ook Hardeman erkent "dat er dagen zijn dat ik denk: heb ik er nog wel zin in?"||https://nos.nl/artikel/2438586-agressie-aan-de-balie-leidt-tot-uitstroom-apotheekpersoneel
2022-07-28||Wekdienst 28/7: Biden en Xi spreken elkaar • Opnieuw acties op de weg|| Goedemorgen! Ook vanochtend zijn er weer boerenacties met afval en hooibalen op verschillende snelwegen. En de Amerikaanse president Joe Biden en de Chinese president Xi Jinping gaan met elkaar in gesprek.  Het weer: zonnig met sluierwolken en 's middags stapelwolken. Het blijft droog met een zwakke tot matige noordoostenwind. De temperatuur stijgt naar 20 tot 25 graden. Vrijdag is het tijdelijk koeler. Tijdens het weekend wordt het regionaal weer zomers warm met meer dan 25 graden. Met uitzondering van een bui is het vaak droog. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Ook vannacht waren er weer acties van boeren. In meerdere provincies zijn snelwegen deels afgesloten vanwege acties met afval en hooibalen. Het gaat in elk geval om de A7 tussen Hoorn en Den Oever en de A1 bij Voorst en de oprit bij Markelo. Op de A7 bij Midwolde is vannacht een ongeluk gebeurd doordat er afval op de weg lag. Er waren meerdere auto's bij betrokken maar er raakte niemand gewond. De politie waarschuwt automobilisten in Noord-Nederland om alert te zijn op nieuwe acties. Ook bij een afrit van de A1 bij Kootwijk lagen gisteravond brandende hooibalen: De Britse vrijwillige reddingsbrigade heeft een 11-jarige jongen gered die in zijn opblaasboot de zee op was gedreven. Dat gebeurde bij een badplaats in de buurt van Dover. Hij werd ruim 1,5 kilometer uit de kust gevonden. De jonge Brit was met zijn familie op het strand en speelde in zee met een opblaasbaar bootje. Zijn moeder zag hoe hij door de wind en de stroming in hoog tempo verder de zee op dreef. Het gebeurde op 19 juli bij een badplaats in de buurt van Dover, maar nu pas zijn beelden van de reddingsactie gedeeld: Fijne donderdag!||https://nos.nl/artikel/2438585-wekdienst-28-7-biden-en-xi-spreken-elkaar-opnieuw-acties-op-de-weg
2022-07-28||Onderzoekers: grondstoffen die aarde dit jaar kan leveren zijn al verbruikt|| Wereldbewoners hebben dit jaar tot nu toe evenveel grondstoffen verbruikt als de aarde in twaalf maanden kan voortbrengen. Dat melden onderzoeksorganisatie Global Footprint Network en het Wereld Natuur Fonds, die vandaag daarom hebben uitgeroepen tot Earth Overshoot Day. Onderzoekers van deze organisaties berekenden dat de mensheid dit jaar 1,75 aarde verbruikt. De rest van het jaar moeten we interen op de aardse reserves, zegt het Global Footprint Network. "De aarde heeft veel voorraad, dus we kunnen de planeet wel een tijdje, maar niet eeuwig uitputten", zegt Mathis Wackernagel van de internationale organisatie voor klimaatonderzoek. Het is net als met geld uitgeven, stelt hij: "We kunnen een tijdje meer uitgeven dan we verdienen, maar op een zeker moment zijn we blut." Sinds 1971 komt het moment dat we van de reserves gebruik moeten maken steeds sneller, zegt het Global Footprint Network. Toen was Earth Overshoot Day pas eind december: In Nederland viel Overshoot Day dit jaar op 12 april. Dat betekent dat als als iedereen op aarde zoals een Nederlander zou leven, we dit jaar volgens het Global Footprint Network 3,6 aardes zouden verbruiken. Vorig jaar ging het voor Nederland nog om 2,9 keer de capaciteit van de aarde. Amerikanen hebben een nog grotere ecologische voetafdruk, heeft het Global Footprint Network becijferd. Als iedereen als een Amerikaan had geconsumeerd, zouden de natuurlijke hulpbronnen van de aarde al op 13 maart zijn opgebruikt. In 2019 en 2021 was het op 29 juli Earth Overshoot Day. In 2020 was het kantelpunt iets later, op 22 augustus, vanwege de coronabeperkingen die toen wereldwijd van kracht waren.  NOS op 3 maakte in 2018 deze uitlegvideo over Earth Overshoot Day:||https://nos.nl/artikel/2438582-onderzoekers-grondstoffen-die-aarde-dit-jaar-kan-leveren-zijn-al-verbruikt
2022-07-28||Tientallen trekkers leggen A35 plat, aannemer bedreigd die troep zou opruimen|| In meerdere provincies zijn snelwegen en op- en afritten afgesloten vanwege blokkades, meldt Rijkswaterstaat (RWS). De A1 richting Apeldoorn was tot 13.30 uur afgesloten tussen Voorst en knooppunt Beekbergen, omdat daar gisteren asbest was gedumpt. Een gespecialiseerd bedrijf heeft het inmiddels weggehaald en de weg is vrijgegeven. Op de A35 blokkeren boeren met tientallen tractoren de weg in beide richtingen tussen de knooppunten Azelo en Buren. Hoe laat de weg weer vrij is, is niet bekend. De boeren hebben hun tractoren midden op de snelweg geparkeerd en staan daar te barbecueën, schrijft Tubantia. De politie is aanwezig, maar greep niet in. "Collega's ter plaatse hebben gekozen voor wat qua handelen het veiligst is", zegt een woordvoerder van de politie Oost-Nederland. Agenten zijn in gesprek gegaan met de aanwezigen. "Ze hebben naar aanleiding daarvan de vluchtstrook vrijgemaakt zodat hulpdiensten kunnen passeren." Op de A7 ter hoogte van Medemblik is ook asbest gedumpt. Daar werden ook onder meer strobalen in brand gestoken. De gedumpte asbest, autobanden en strobalen zijn halverwege de ochtend weggehaald, waarna de A7 weer werd vrijgegeven. Het publiek reageert wisselend op de acties van de boeren: Op de A7 tussen Drachten en Groningen ligt nog rommel bij onder meer Marum. "Verkeer kan er wel langsrijden, soms moet dat via de vluchtstrook", zegt een RWS-woordvoerder. De aannemer die de troep zou opruimen, wordt bedreigd, meldt RTV Noord. Daardoor blijft de rommel voorlopig liggen. Ook gisteren kregen aannemers die door RWS waren ingehuurd, te maken met bedreigingen. Op de A7 bij Midwolde in Groningen gebeurde vannacht een ongeluk doordat er onder meer autobanden op de weg lagen. Bij het ongeluk waren meerdere auto's betrokken, niemand raakte gewond. Later in de nacht gebeurde ter hoogte van Frieschepalen ook een ongeval. Daar zijn de op- en afritten afgesloten. De politie waarschuwt mensen in Noord-Nederland die nog de weg op moeten om alert te zijn op nieuwe acties. "Er kan plotseling op elke plek afval worden gedumpt en dit kan leiden tot zeer gevaarlijke situaties." Gisteren blokkeerden radicale boeren meerdere snelwegen in het land met onder meer mest, hooi, asbest en autobanden, als protestactie tegen het stikstofbeleid van het kabinet. Op de A32 bij Meppel gebeurde een ongeluk door een blokkade. Een auto reed daar op de oprit naar de snelweg op een paar balken en ander afval.||https://nos.nl/artikel/2438581-tientallen-trekkers-leggen-a35-plat-aannemer-bedreigd-die-troep-zou-opruimen
2022-07-28||120.000 mensen erbij in Nederland door migratie, vooral uit Oekraïne|| In een halfjaar tijd is de Nederlandse bevolking met bijna 120.000 mensen gegroeid. Het Centraal Bureau voor de Statistiek, dat de cijfers heeft gepubliceerd, spreekt van "een sterke groei voor een eerste halfjaar". Die groei komt door immigratie. De afgelopen zes maanden kwamen er ruim 195.000 buitenlandse immigranten naar Nederland, zo'n 100.000 meer dan in dezelfde periode vorig jaar. Omdat tegelijkertijd 72.000 mensen juist emigreerden naar het buitenland, kwam de totale bevolkingsgroei door buitenlandse migratie uit op bijna 123.000 mensen. Dat is vier keer zo veel als in de eerste helft van vorig jaar. Omdat er verder zo'n 3000 meer mensen overleden dan er baby's werden geboren, kwam de bevolkingsgroei uiteindelijk uit op net geen 120.000 mensen. De meeste immigranten kwamen uit landen buiten de Europese Unie, vooral uit Oekraïne. Van die laatste groep is een deel inmiddels weer vertrokken uit Nederland. Daardoor valt volgens het CBS ook de emigratie hoger uit dan in het eerste halfjaar van vorig jaar. In totaal telde Nederland begin deze maand ruim 17,7 miljoen inwoners. Vergeleken met de eerste helft van vorig jaar zijn er de afgelopen zes maanden 5400 minder kinderen geboren. Het aantal sterfgevallen was vergelijkbaar met vorig jaar.||https://nos.nl/artikel/2438580-120-000-mensen-erbij-in-nederland-door-migratie-vooral-uit-oekraine
2022-07-28||Russen nemen op een na grootste energiecentrale van Oekraïne in|| Russische troepen hebben de Oekraïense energiecentrale Vuhlehirsk ingenomen, de op een na grootste van het land. De kolencentrale stamt nog uit de Sovjettijd en ligt op enkele tientallen kilometers ten noorden van de stad Donetsk. Eerder deze week meldden Russische troepen al dat ze de centrale hadden veroverd. Dat is nu bevestigd door een adviseur van de Oekraïense president Zelensky, Oleksiy Arestovitsj. De Russen azen al langere tijd op de grote energiecentrale in het oosten van Oekraïne. Vorige week vonden er in de omgeving van Vuhlehirsk zware gevechten plaats. Het Britse ministerie van Defensie zei toen dat de inname van de centrale past in het Russische plan om cruciale infrastructuur in Oekraïne in te nemen. Volgens Zelensky's adviseur Arestovitsj zijn de Russische troepen overgeschakeld van een aanvallende naar een meer strategische manier van oorlog voeren, door met "tactische aanvallen" het Oekraïense offensief te verzwakken. "Ze hebben nu een klein strategisch voordeel behaald: ze hebben Vuhlehirsk ingenomen", zei hij. Verder zijn de Russen hun troepen "massaal" aan het hergroeperen, aldus Arestovitsj. Ze rukken volgens hem vooral op naar het zuiden van Oekraïne, onder meer naar de steden Cherson, Melitopol en Zaporizja.  Dat het Russische leger zijn positie in de zuidelijke regio's van Oekraïne probeert te versterken, was al langer duidelijk. Delen van die regio's zijn al bezet. Het Oekraïense leger kondigde voor Cherson eerder deze maand een tegenoffensief aan.||https://nos.nl/artikel/2438579-russen-nemen-op-een-na-grootste-energiecentrale-van-oekraine-in
