2022-07-21||Bruidsjurk gevonden na windhoos in Zierikzee, zoektocht naar eigenaar|| Een vrouw in Zierikzee heeft na een windhoos die eind vorige maand over de plaats trok, in haar garagebox een jurk gevonden. Omdat de jurk uit een bruidswinkel lijkt te komen, is de vrouw op zoek naar de eigenaar. De windhoos die in juni over Zierikzee trok, liet een ravage achter. Ook de garagebox van Susanne van de Sande en haar man werd getroffen. Na een aantal dagen mocht Van de Sande de spullen uit de box halen, maar ze vond er ook een kledingzak die niet van haar was. "Toen ik de jurk in de zak zag hangen, dacht ik meteen: deze neem ik mee naar huis. Deze jurk is vast niet om alledaags te dragen", vertelt ze aan Omroep Zeeland. De kledingzak waarin de olijfkleurige jurk zat, is van een bruidswinkel in Utrecht. "Je ziet echt meteen dat het voor een speciale gelegenheid is. Ik heb de zak thuis schoongemaakt en de jurk laten drogen. Voor de rest is de jurk nog helemaal intact." Via sociale media is Van de Sande op zoek gegaan naar de eigenaar, maar dat heeft nog niets opgeleverd. Ook in haar omgeving weet niemand van wie het kledingstuk is. "Ik kan me heel goed voorstellen dat het niet je eerste prioriteit is, na alles wat er is gebeurd", zegt Van de Sande "Maar ik hoop dat er misschien iemand is die denkt: hé, deze hing ook nog in mijn kamer. Die mis ik." Van de Sande wil heel graag dat de jurk weer bij de eigenaar terechtkomt. "Niet in het bijzonder voor de jurk, maar na alles wat we hebben meegemaakt", zegt ze. "Een groot deel van Zierikzee is getroffen. Hoe heftig het ook was, het was ook heel mooi om te zien hoe iedereen elkaar hielp in die dagen. Dit is dan het minste wat ik kan doen."||https://nos.nl/artikel/2437786-bruidsjurk-gevonden-na-windhoos-in-zierikzee-zoektocht-naar-eigenaar
2022-07-21||India kiest voor het eerst vrouwelijk stamlid als staatshoofd|| Voor het eerst krijgt India een president die behoort tot een inheemse stam. De 64-jarige Draupadi Murmu, kandidaat namens de BJP van premier Modi, is na drie rondes als winnaar uit de bus gekomen bij de presidentsverkiezingen. De stemmen zijn weliswaar nog niet in alle deelstaten geteld, maar volgens Indiase media staat Murmu zo ver voor dat de winst haar niet meer kan ontgaan. Op 25 juli, aanstaande maandag, treedt ze formeel aan als president. Ze wordt aangesteld voor een termijn van vijf jaar en vervult als president een grotendeels ceremoniële functie. Ze volgt Ram Nath Kovind op. Murmu is de tweede vrouw die de post bekleedt en tevens de jongste president ooit. Ze komt uit de oostelijke deelstaat Odisha en verruilde haar baan als onderwijzer voor de politiek. Tot 2021 was ze gouverneur van de noordelijke deelstaat Jharkhand, als eerste vrouw ooit op die positie. Murmu behoort tot de Santhal, een van de zevenhonderd stammen in India. Van de 1,4 miljard inwoners behoort zo'n 8 procent tot een stam. Premier Modi verwelkomde haar overwinning. "India schrijft geschiedenis", twitterde hij. Aanhangers zien Murmu's verkiezingszege als een historisch moment voor stamleden in India, die economisch en cultureel gemarginaliseerd worden. In 2024 worden er algemene verkiezingen gehouden. Verwacht wordt dat Murmu's hooggeplaatste positie de BJP stemmen zal opleveren in deelstaten waar veel stammen zijn gevestigd.||https://nos.nl/artikel/2437778-india-kiest-voor-het-eerst-vrouwelijk-stamlid-als-staatshoofd
2022-07-21||Laatste dag verhoren Capitoolbestorming: wat weten we tot nu toe?|| Een woedende president die zijn vicepresident beschimpt en een uitzinnige menigte op het Capitool afstuurt om de machtsoverdracht te verhinderen. Ordinaire schreeuwpartijen in het Oval Office. Zware bedreigingen aan het adres van lokale verkiezingsfunctionarissen en stembureaumedewerkers. En dat allemaal omdat een zittende president weigert te geloven dat hij de verkiezingen verloren heeft. Dat is het beeld dat tot nu toe naar voren komt uit de getuigenverhoren van de commissie die de gebeurtenissen van 6 januari 2021 onderzoekt. Vannacht is de voorlopig laatste zittingsdag. Hoewel er al veel bekend is over wat er die dag gebeurde kwamen er in die verhoren toch weer nieuwe feiten aan het licht. Een overzicht van wat er tot nu toe bekend is geworden. Al tijdens de verkiezingsnacht in november 2020 kondigt Trump aan zich niet neer te leggen bij de verkiezingsuitslag. Ook in de weken erna houdt hij vol dat er sprake is geweest van verkiezingsfraude, met name vanwege de grote hoeveelheid stemmen per post vanwege de pandemie. Maar uit verklaringen van zijn naaste medewerkers blijkt dat zij hem - na meerdere hertellingen en rechtszaken - onomwonden duidelijk hebben gemaakt dat er geen sprake is geweest van stembusfraude. Niet de minsten proberen hem te overtuigen; vicepresident Mike Pence, de minister en staatssecretaris van Justitie en zijn campagnemanager. Trump wist dus dat hij verloren had. Zelfs Trumps dochter Ivanka zegt dat minister van justitie Bill Barr haar ervan overtuigde dat Biden had gewonnen. Uit de verhoren blijkt dat Trump na de verkiezingen grote druk uitoefent op lokale functionarissen om ervoor te zorgen dat de uitslag in zijn voordeel uitvalt. Conservatieve verkiezingsfunctionarissen uit de staten Arizona en Georgia verklaren dat zij telefonisch zwaar onder druk zijn gezet door Trump of zijn advocaat Rudy Guliani om "stemmen te vinden" of om ze ervan te overtuigen dat honderdduizenden illegale immigranten en duizenden overleden mensen zouden hebben gestemd. Maar bewijzen ontbreken en de lokale functionarissen bekrachtigen de verkiezingsuitslag in het voordeel van Biden. Onder zware druk, want -zo verklaren ze- Trump riep zijn achterban op het er niet bij te laten zitten. Dat leidt tot een stortvloed aan e-mails, voicemails en berichten, zware bedreigingen aan hun huisadres en sommige stembureaumedewerkers die zich na leugens over gerommel met stembiljetten genoodzaakt zien hun huis ontvluchten. Het meest komt Mike Pence onder druk te staan. Trump en zijn team van advocaten proberen de vicepresident ervan te overtuigen dat hij als voorzitter van de Senaat het goedkeuren van de verkiezingsuitslag kan tegenhouden. Een naaste adviseur van Pence verklaart dat Trump en Pence elkaar op de ochtend van 6 januari voor het laatst telefonisch spreken. Het is een verhit gesprek, waarna de vicepresident grimmig en vastberaden terugkeert. Tijdens de bestorming van het Capitool weigert hij in de auto van de veiligheidsdienst te stappen. Hij wil als voorzitter van de Senaat zijn taak afmaken. Een van de belangrijkste zaken die de commissie onderzoekt is in hoeverre oud-president Trump verantwoordelijk kan worden gehouden voor de bestorming van het Capitool. Hij is in ieder geval degene die zijn achterban oproept op 6 januari naar de hoofdstad te komen voor een manifestatie onder het motto "Stop the Steal". Dat wordt bij extreemrechtse groeperingen opgevat als een "call to arms", een oproep om zo nodig gewapend de strijd aan te gaan. Nationalistische groeperingen als de Proud Boys en de Oath Keepers trekken naar de hoofdstad. De assistent van de stafchef van het Witte Huis verklaart voor de onderzoekscommissie dat Trump weet dat ze die dag gewapend in de hoofdstad zullen zijn, maar hij zegt "let my people in". Vannacht zal de commissie zich richten op wat Trump in het Witte Huis deed tijdens de bestorming van het Capitool. Een eerste fragment dat vannacht vertoond zal worden is al vrijgegeven: Trumps omstreden toespraak op de Mall, waarin hij mensen opriep naar het Capitool op te trekken "to fight like hell" - om te vechten voor hun stem- is op z'n minst vurig en op z'n slechtst opruiend te noemen. De vraag is of het om politieke retoriek gaat of dat Trump strafrechtelijk vervolgd kan worden voor het aanzetten tot een terroristische aanslag op het Capitool. Over die gecompliceerde vraag gaat ook de podcast van The New York Times.||https://nos.nl/artikel/2437776-laatste-dag-verhoren-capitoolbestorming-wat-weten-we-tot-nu-toe
2022-07-21||Commissariaat onderzoekt betrouwbaarheid journalistiek bij publieke omroep|| Het Commissariaat voor de Media stelt een onderzoek in naar de betrouwbaarheid van de journalistiek bij de publieke omroepen. Het onderzoek wordt gecombineerd met een ander onderzoek dat al was aangekondigd naar redactionele onafhankelijkheid. In de aankondiging wordt onder meer Ongehoord Nederland (ON) genoemd. De NPO-ombudsman concludeerde begin juni dat de omroep de Journalistieke Code van de NPO heeft geschonden op het punt van betrouwbaarheid. Ook zou de omroep bijdragen aan de verspreiding van aantoonbaar onjuiste informatie, zonder die te corrigeren. Ook andere omroepen schenden de code, maar volgens de ombudsman wel minder frequent of systematisch.  Het Commissariaat richt zich onder meer op Ongehoord Nederland "vanwege het feit dat Ongehoord Nederland een nieuwe, onervaren omroep is en in reactie op het rapport van de NPO Ombudsman in eerste instantie heeft aangegeven niets te gaan veranderen". Het Commissariaat voegt toe dat Ongehoord Nederland heeft laten weten dat er mogelijk wel bereidheid bestaat om zaken te veranderen. Ook laat de instantie weten dat ON een masterclass over de Mediawet moet volgen bij het Commissariaat. Deze masterclass wordt aan alle aspirant-omroepen gegeven. De toezichthouder herhaalde vandaag eveneens twee andere onderzoeken te zijn begonnen naar de publieke omroep. Zo is een onderzoek heropend over de topinkomens. Aanleiding is onder meer het nieuws dat Jeroen Pauw in 2019 het salarisplafond voor presentatoren zou hebben willen omzeilen. Hij vroeg aan BNNVARA om een ministersalaris voor zijn presentatie, wat in overeenstemming is met de Wet normering topinkomens (de 'Balkenendenorm'). Maar hij vroeg ook om een afnamegarantie van een half miljoen euro voor programma's van zijn eigen productiebedrijf TVBV, onthulde BNR. De NPO had zelf om dit onderzoek gevraagd. Het Commissariaat doet tevens onderzoek naar de integriteit van de publieke omroep. Aanleiding is onder meer dat een klokkenluider berichtte over het omzeilen van het salarisplafond voor presentatoren. Die sprak daarover met de hoogste ambtenaar op het ministerie van OCW, Marjan Hammersma. Die had op dat moment een relatie met NPO-bestuursvoorzitter Shula Rijxman, maar verzweeg dat voor de klokkenluider.||https://nos.nl/artikel/2437775-commissariaat-onderzoekt-betrouwbaarheid-journalistiek-bij-publieke-omroep
2022-07-21||Dreiging Huizen na explosie onverminderd: woningen blijven nog maand dicht|| Twee woningen in Huizen die al meer dan twee weken gesloten zijn vanwege ernstige veiligheidsoverwegingen, blijven nog zeker 28 dagen dicht. De meldt burgemeester Meijer. Volgens de politie en het Openbaar Ministerie is de dreiging onverminderd hoog Begin juli werden op last van de burgemeester de twee huizen aan de Roef gesloten. Er zou sprake zijn van onmiddellijk gevaar voor de bewoners en omwonenden. Het Openbaar Ministerie vermoedt dat de dreiging voor de bewoners van de twee woningen het gevolg is van een ruzie in het drugsmilieu. Zij vonden elders onderdak. Nadat een verdachte was aangehouden die mogelijk betrokken was bij de dreiging werd de beveiliging afgeschaald. Een paar dagen later ging bij één van de woningen een explosief af. Op het moment van de explosie was de politie niet meer aanwezig omdat de dreiging minder zou zijn. Niemand raakte gewond, maar bewoners van omliggende woningen werden enige tijd geëvacueerd. Na de explosie besloot de burgemeester de sluiting van de woningen met tien dagen te verlengen. Dat zou morgen aflopen. Maar volgens de politie en het OM is die dreiging dus nog steeds hoog, waardoor burgemeester Meijer zich genoodzaakt voelt om de sluiting van de woningen te verlengen. "En dat besluit neem ik zelfs voor een langere periode, namelijk een sluiting van 28 dagen", zegt de burgemeester in een verklaring. "Dat geeft duidelijkheid aan de bewoners en draagt bij aan rust in de buurt." De dreiging voor de twee huizen in Huizen heeft niet alleen impact op de bewoners, maar ook op de buurtbewoners. Meijer realiseert zich dat goed, benadrukt hij. "U kunt ervan verzekerd zijn dat ik mij voortdurend door politie en OM op de hoogte laat stellen van ontwikkelingen die van belang zijn voor de besluiten die ik vanuit mijn bevoegdheden als burgemeester neem. Dat betekent ook dat ik de sluitingsbevelen zal opheffen zodra het kan." De zichtbare en niet-zichtbare veiligheidsmaatregelen zijn na de eerste dag van de explosie in één van de woningen, op 10 juli, geïntensiveerd. Sindsdien is er ook meer cameratoezicht. De beelden worden direct bekeken. Voorlopig zal dat ook zo blijven. Bovendien geldt er nog steeds een gebiedsverbod voor een bewoner van de woning waar de explosie plaatsvond, eveneens uit veiligheidsoverwegingen.||https://nos.nl/artikel/2437771-dreiging-huizen-na-explosie-onverminderd-woningen-blijven-nog-maand-dicht
2022-07-21||Zuidelijke lidstaten verzetten zich tegen noodplan EU voor gas|| Griekenland, Portugal en Spanje verzetten zich tegen het noodplan van de Europese Commissie voor de gasvoorziening. De Commissie wil dat alle EU-landen hun gasverbruik tussen augustus en maart met 15 procent terugdringen. Dat is volgens de EU nodig om de winter door te komen als Rusland de gaskraan verder of helemaal dichtdraait. Als te veel landen niet meedoen, wordt het een verplichting, zei Eurocommissaris Frans Timmermans gisteren. De Griekse minister Skrekas van Energie zei vandaag dat 70 procent van de Griekse aardgasimport naar energiecentrales gaat. Het beperken van de import raakt daardoor de huishoudens en het bedrijfsleven. Zijn land heeft in Brussel bezwaar aangetekend. "Wij hebben voorstellen gedaan en we blijven erbij dat die een oplossing bieden", zei een woordvoerder van de Griekse regering. Ook Spanje en Portugal verwerpen het Brusselse plan. "We kunnen geen disproportioneel offer brengen zonder dat onze mening daarover is gevraagd", zei de Spaanse minister voor Ecologische Transitie Ribera gisteren. Ze zei verder dat Spanje solidair zal zijn met de rest van Europa, "maar niet ten koste van huishoudens en bedrijven". De Portugese minister Galamba van Milieu en Energie sloot zich daar vandaag bij aan. Hij noemt het Brusselse plan "disproportioneel" en "onhoudbaar". De Commissie zou te weinig rekening houden met met verschillen tussen landen. Door de extreme droogte in Spanje en Portugal leveren waterkrachtcentrales veel minder op en moet elektriciteit met aardgas worden opgewekt. De Commissie wil dat landen in Brussel aan de bel trekken als ze gas tekort dreigen te komen. Galamba wijst erop dat de verbinding van Spanje en Portugal met de rest van het Europese aardgasnetwerk beperkt is.||https://nos.nl/artikel/2437768-zuidelijke-lidstaten-verzetten-zich-tegen-noodplan-eu-voor-gas
2022-07-21||Aboriginal gemeenschap heeft oplossing voor natuurbranden wereldwijd|| Een eeuwenoude traditie zou wel eens de oplossing kunnen zijn voor een hedendaags probleem: natuurbranden, die zich ook in Europa deze zomer weer op grote schaal voordoen. Door de hitte en droogte kan vuur zich in steeds meer natuurgebieden snel verspreiden. In Australië, waar dit probleem al jaren bestaat, vraagt de Aboriginal gemeenschap nu aandacht voor hun manier van bosbeheer. Eeuwen geleden wisten zij grote branden al tegen te gaan door zelf kleinere branden te stichten. En nu grote delen van de Australische natuur elke zomer in vlammen opgaan, zou het toepassen van die traditie veel kunnen veranderen. Volgens het Australische wetenschapsinstituut CSIRO leiden de droge struiken en gras, samen met het extreme weer, tot de hevige bosbranden. En door juist dat gras en die struiken gecontroleerd te laten afbranden, kan het ongecontroleerde vuur zich minder verspreiden. Een methode waar de Aboriginal gemeenschap al jarenlang aandacht voor vraagt. Niet alleen in Australië wordt naar cultural burning gekeken om grote natuurbranden tegen te gaan. Ook in de Verenigde Staten kijken wetenschappers hoe de inheemse bevolking met bosbranden omging. Daar hadden ze een vergelijkbare methode. Begin dit jaar werd in de VS een nieuwe wet aangenomen ten gunste van cultural burning. Mensen die gecontroleerd vuur als brandbestrijding gebruiken kunnen niet meer aansprakelijk worden gesteld voor de schade als de brand uit de hand loopt. Op die manier is de drempel een stuk lager geworden om de methode toe te passen. In Europa wordt vuur soms met vuur bestreden, maar deze inheemse manier wordt nog niet breed ingezet. Vuur met vuur bestrijden is echter niet in alle gevallen mogelijk of zelfs wenselijk. Het kan zelfs een averechts gevolg hebben, zegt ecoloog Saskia Grootemaat. "Het hangt af van het bostype of ecosysteem. De savanne in het noorden van Australië heeft een andere vlambaarheid dan de eucalyptusbossen in het zuidoosten van het land, of de loof- of dennenbossen van Europa", zegt ze. Grootemaat is onderzoeker bij de universiteit van New South Wales en heeft jarenlange ervaring als brandweer- en bosbrandanalist bij de Australische brandweer. Ze zegt dat het soms beter is om het bos met rust te laten. "Met minder verstoring van mensen creëert het bos een dicht kronendak, waardoor er minder licht en wind de grond en onderlaag kan bereiken. Doordat er minder licht is groeien er minder struiken, maar wel schaduwminnende soorten zoals varens, die juist minder goed branden." In gebieden waar vuur wél toegepast kan worden, vindt Grootemaat dat beter gekeken moet worden naar de traditionele manier van de aboriginalbevolking. "De westerse maatschappij is vervreemd geraakt van de natuur. Dat zie je ook bij de brandweer, waar beslissingen vanuit een kantoor worden genomen. Dus kunnen ze besluiten om hele grote stukken land in één keer af te branden. Dan kan er meer kapot gaan dan je lief is, en ook kunnen dieren niet ontsnappen", zegt ze. Toch is er maar weinig aandacht voor de kennis van de inheemse bevolking. "Traditioneel branden is echt een ondergeschoven kindje. Terwijl ik denk dat de kleinere branden zoals de Aboriginal gemeenschap het doet, een veel betere aanpak is."||https://nos.nl/artikel/2437759-aboriginal-gemeenschap-heeft-oplossing-voor-natuurbranden-wereldwijd
2022-07-21||Acteur en theatermaker Cas Enklaar overleden|| Acteur Cas Enklaar is woensdag op 79-jarige leeftijd overleden in zijn woonplaats Amsterdam. Hij was in 1970 een van de oprichters van het legendarische Werkteater (zonder h), samen met onder meer Peter Faber, Shireen Strooker en Jan Joris Lamers. De groep maakte in de jaren 70 naam met revolutionaire voorstellingen over gewone mensen, die zonder regisseur werden gemaakt en gespeeld in bijvoorbeeld ziekenhuizen, scholen of zorginstellingen, of in de tent waarin ze 's zomers op toernee gingen. Ze gingen over thema's terminaal ziek zijn, oud worden, eenzaamheid of psychiatrie. De acteurs gingen na afloop vaak in gesprek met het publiek. Enklaar maakte ook naam met een solovoorstelling over de Amerikaanse actrice Joan Crawford, Een avond met Joan (1983). Hij was jarenlang een van de dragende krachten van het Werkteater en bleef daaraan verbonden tot 1985. Daarna stapte hij over naar Toneelgroep Baal en later naar Toneelgroep Amsterdam, maar daar hield hij het niet lang uit en werd freelancer. Hij werkte mee aan de meest uiteenlopende voorstellingen, zowel van kleine experimentele groepen als in vrije producties voor het grote publiek. Ook maakte hij zijn opwachting in tv-series als Loenatik en Pleidooi en het satirische programma Koefnoen. Verder was Cas Enklaar een vaste waarde in de films van regisseur Theo van Gogh. Hij speelde de hoofdrol in Een dagje naar het strand (1984), naar het boek van Heere Heeresma, en deed mee aan onder meer Loos (1989), Terug naar Oegstgeest (1987), naar verschillende romans van Jan Wolkers en Vals Licht (1993). Ook speelde hij in de serie Medea van Van Gogh en Theodor Holman, die pas werd uitgezonden na de moord op Van Gogh, in januari 2005. Andere bekende films waarin hij is te zien zijn Flodder van Dick Maas, het met een Gouden Kalf bekroonde Lang leve de koningin van Esmée Lammers (1996) en Masterclass (2005), het regiedebuut van cabaretier Hans Teeuwen. De laatste rol van Cas Enklaar was in 2019, in een klassieker van het absurdistische theater: Eindspel van Samuel Beckett. Die voorstelling zou afgelopen voorjaar worden hernomen, maar Enklaar leed aan slokdarmkanker en hij was toen al te ziek om nog mee te kunnen doen. Hij werd vervangen door Gerardjan Rijnders.||https://nos.nl/artikel/2437756-acteur-en-theatermaker-cas-enklaar-overleden
2022-07-21||Geldautomaten deze zomer vaker buiten gebruik vanwege personeelstekort|| Geldautomaten van Geldmaat kunnen in de zomerperiode vaker buiten gebruik zijn vanwege onder meer een personeelstekort bij geldtransportbedrijf Brink's. Daarvoor waarschuwen beide bedrijven vandaag. Brink's en Geldmaat maken op basis van eerdere stortingen en opnames van mensen voorspellingen wanneer en op welke plekken pieken ontstaan in het gebruik van de geldautomaten. Vanwege het afgenomen gebruik van de automaten in de coronacrisis is het nu echter lastig te voorspellen waar pieken ontstaan. De twee bedrijven verwachten dat in de zomer meer geld uit de muur wordt gehaald. "Normaliter weten we deze pieken goed op te vangen, maar door krapte op de arbeidsmarkt is het moeilijk om op korte termijn extra personeel in te zetten", zegt Bas Rodenberg, directeur van Brink's in Nederland. Hierdoor kunnen medewerkers mogelijk niet op tijd een automaat vullen die leeg is, waardoor die tijdelijk buiten gebruik is. De twee bedrijven adviseren mensen om via de locatiewijzer te bekijken welke automaten in gebruik zijn. Rodenberg zegt dat zijn bedrijf er samen met Geldmaat voor zorgt dat tijdens de drukte geldautomaten voldoende bevoorraad worden. "Maar voorkomen van piekbelasting is niet altijd mogelijk en er blijven altijd andere oorzaken die niet te voorzien zijn, zoals een technische storing." In Nederland staan steeds minder geldautomaten. Ten opzichte van 2,5 jaar geleden is het aantal geldautomaten met een derde afgenomen. De Nederlandse Bank heeft met banken afgesproken dat 99,76 procent van alle mensen binnen een straal van 5 kilometer een geldautomaat moeten hebben. Die landelijke norm wordt echter in vijf provincies niet gehaald. Ook zijn geldautomaten na 23.00 uur vaak uitgeschakeld. In 2020 is afgesproken dat de meeste geldautomaten tussen 23.00 uur en 06.00 uur uitgeschakeld worden om plofkraken te voorkomen. Alleen in uitgaansgebieden zijn de automaten open tot 02.00 uur.||https://nos.nl/artikel/2437751-geldautomaten-deze-zomer-vaker-buiten-gebruik-vanwege-personeelstekort
2022-07-21||Russen naderen grote energiecentrale in Donetsk, front schuift langzaam op|| Russische troepen rukken op in de richting van de op een na grootste energiecentrale in Oekraïne: Vuhlehirsk. Deze kolencentrale, die nog stamt uit de Sovjettijd, ligt zo'n 50 kilometer ten noordoosten van de stad Donetsk. In de omgeving van de energiecentrale hebben de afgelopen dagen zware gevechten plaatsgevonden, schrijft het Amerikaanse Institute for the Study of War (ISW). De dreigende inname van de kolencentrale is een onderdeel van Ruslands gestage opmars in de Donbas, aldus het Britse ministerie van Defensie in zijn dagelijkse update over de situatie in Oekraïne. Dit past bovendien in het Russische plan om cruciale infrastructuur in Oekraïne in te nemen, aldus de Britten. Volgens het ministerie richt Rusland zijn pijlen ook op de inname van de steden Kramatorsk en Slovjansk, die de afgelopen weken al doelwit waren van zware artilleriebeschietingen. Kramatorsk en Slovjansk liggen zo'n 80 kilometer ten noordwesten van de kolencentrale. Het centrum van de stad Bachmoet, die tussen de kolencentrale en Kramatorsk in ligt, heeft de afgelopen nacht ook onder vuur gelegen, meldt gouverneur Pavlo Kyrylenko van de regio Donetsk. Het is nog niet bekend of daarbij doden of gewonden zijn gevallen. De gouverneur meldt ook dat in Kramatorsk de afgelopen nacht een schoolgebouw zwaar beschadigd is geraakt door Russische raketten. Een schoolgebouw in Kostjantynivka, in dezelfde regio, zou eveneens zijn gebombardeerd. "Rusland vernietigt doelbewust onze steden en dorpen", schrijft de Kyrylenko op Telegram. Hij roept inwoners van zijn regio op om te vertrekken: "stel uzelf niet bloot aan gevaar". Er is nog geen informatie naar buiten gekomen over doden of gewonden bij de raketaanvallen op de scholen. Bekijk hieronder beelden van het verwoeste schoolgebouw in Kramatorsk:  In de noordelijker gelegen stad Charkov, de tweede stad van Oekraïne, zijn raketten neergekomen op een dichtbevolkte wijk. Lokale autoriteiten zeggen dat een moskee, een zorgcentrum en een winkelcentrum zijn geraakt. Er zouden drie doden en 23 gewonden zijn gevallen. Rusland voert "chaotische en brute" aanvallen uit op woonwijken en infrastructuur in de stad, schrijft de gouverneur van de regio, Oleh Synjehoebov, op Telegram. Hij roept inwoners op om in de schuilkelders te blijven. Journalisten van persbureau AP die ter plaatse zijn, melden dat er uitgebrande auto's te zien zijn, en een bus die is doorboord met granaatscherven. Behalve op de Donbas, richt Rusland zijn pijlen nu ook op zuidelijke regio's in Oekraïne: Cherson en Zaporizja, zei de Russische buitenlandminister Lavrov gisteren in een interview met staatspersbureau RIA Novosti. Delen van die regio's zijn al bezet. In de zuidelijke regio Mykolajiv zijn vannacht meerdere explosies gehoord. Eén persoon is daarbij gewond geraakt, infrastructuur is zwaar beschadigd, aldus de gouverneur van de regio.||https://nos.nl/artikel/2437745-russen-naderen-grote-energiecentrale-in-donetsk-front-schuift-langzaam-op
2022-07-21||Vaccineren tegen apenpokken begint maandag, 712 gevallen bekend|| De GGD's van Amsterdam en Haaglanden beginnen maandag met het vaccineren tegen apenpokken. Het virus verspreidt zich in Nederland op dit moment vooral onder mannen die wisselende seksuele contacten hebben met mannen. Omdat dit dezelfde doelgroep is als mensen die een grote kans op een hiv-besmetting lopen, gaat de uitnodiging eerst naar mannen die het hiv-PrEP-medicijn gebruiken. Dat is een middel dat een hiv-besmetting kan voorkomen. In de komende maanden komen mensen uit hoogrisicogroepen in ander GGD-regio's aan de beurt. In totaal komen zo'n 32.000 mensen in aanmerking voor het vaccin. In Nederland zijn sinds het virus in april opdook 712 gevallen bekend van mensen die apenpokken hebben of hebben gehad. Veruit de meeste besmette personen wonen in de regio Noord-Holland en Flevoland (429) en de regio West (102) waar ook Haaglanden onder valt. Minister Kuipers schrijft in een brief aan de Tweede Kamer dat in Nederland geen enkel besmet persoon in het ziekenhuis is opgenomen. Elders in Europa zijn 200 gevallen in het ziekenhuis opgenomen, onder wie een persoon op de IC. Over het algemeen verloopt de ziekte niet ernstig, maar er kan wel sprake zijn van veel pijn en ongemak. Het virus is in Nederland ook bij een kind in de basisschoolleeftijd vastgesteld. Onderzoekers van onder meer Amsterdam UMC hebben seksueel misbruik van dit kind uitgesloten. Hoe het kind dan de infectie heeft opgelopen, blijft onduidelijk. In Nederland raakten ook vijf vrouwen besmet. Wereldwijd zijn nu 15.000 gevallen van apenpokken bekend. Vandaag komt een speciaal comité van de Wereldgezondheidsorganisatie (WHO) bijeen om een advies op te stellen. Op basis van dat advies beslist de WHO of de verspreiding van apenpokken wereldwijd als een reden tot zorg moet worden beschouwd.||https://nos.nl/artikel/2437735-vaccineren-tegen-apenpokken-begint-maandag-712-gevallen-bekend
2022-07-21||Taak- en celstraffen geëist tegen tiental voor explosie carbidkanon in Joure|| Het Openbaar Ministerie eist een taakstraf van 180 uur en een voorwaardelijke celstraf van twee maanden tegen tien mannen die betrokken waren bij de ontploffing van een carbidkanon in het centrum van Joure, op Oudjaarsavond twee jaar geleden. Door de ontploffing liepen huizen en een hotel in de nabije omgeving forse schade op. Niemand raakte gewond, maar de schade liep in de tienduizenden euro's. Zo waren veel ruiten van het hotel gesneuveld. Volgens de eigenaar kostte het herstel 20.000 euro. Meteen na het incident meldden twaalf betrokkenen, mannen tussen de 21 en 28 jaar, zich bij de politie. Tien van hen staan nu voor de rechter. De explosie werd gefilmd: In de rechtszaal verklaarden de mannen dat ze het kanon, een omgebouwde giertank gevuld met vijf kilo carbid, niet zelf hebben afgevuurd, meldt Omrop Fryslân. Het projectiel zou spontaan zijn ontploft. Ook de advocaat van de verdachten zegt dat er geen sprake was van opzet, maar van een dom ongeluk. "Ze wilden het kanon afschieten in het park, maar door een onverklaarbare oorzaak is het anders gelopen." Verder stelt de advocaat dat de verdachten na de explosie hun verantwoordelijkheid hebben genomen. Zo hebben ze zichzelf gemeld bij de politie en regelden ze zelf de schade-afhandeling. Hij vroeg daarom vrijspraak voor alle verdachten. Volgens de officier van justitie was er wel degelijk sprake van opzet. "Er was een gezamenlijk plan. De verdachten doen vlak voor de explosie de handen voor de oren en gaan op veilige afstand staan. Bovendien beginnen ze te filmen, omdat ze iets verwachten. Ze hebben willens en weten de explosie veroorzaakt." Volgens de officier was er geen sprake van een ongeluk maar van "doelbewust en gevaarlijk handelen". "Het is een wonder dat het bij materiële schade is gebleven, het had zomaar anders kunnen aflopen." Ook zouden de mannen volgens het OM met zijn allen hebben afgesproken wat ze tegen de politie zouden zeggen. "Ze hebben zich verantwoordelijk getoond voor de schade maar aan de andere kant niet voor wat ze hebben gedaan."||https://nos.nl/artikel/2437733-taak-en-celstraffen-geeist-tegen-tiental-voor-explosie-carbidkanon-in-joure
2022-07-21||Vader (42) en zoon (14) opgepakt op Schiphol voor overlast aan boord vliegtuig|| Op Schiphol zijn een 42-jarige man en zijn 14-jarige zoon aangehouden omdat zij overlast veroorzaakten aan boord van een vlucht naar Kos. Het vliegtuig stond op het punt om te vertrekken toen de gezagvoerder vanwege de overlast aan boord besloot de twee niet meer mee te laten vliegen en de marechaussee in te schakelen. Op dat moment was het vliegtuig al van de gate afgekoppeld. "We zijn naar het vliegtuig gegaan en we merkten meteen dat de twee erg aanwezig waren. Het was vooral de 14-jarige jongen die zich agressief gedroeg", vertelt een woordvoerder van de marechaussee aan NH Nieuws. Bij de vader roken de marechaussees een sterke alcohollucht. Beiden stelden zich dreigend op en scholden het personeel van het vliegtuig uit. "Bij de aanhouding werkten ze ook niet mee, dus we moesten geweld gebruiken." Uiteindelijk zijn de twee onder dwang het vliegtuig uit geleid. Het is niet duidelijk waar vader en zoon vandaan komen. Door het incident liep de vlucht van reisorganisatie Corendon volgens NH Nieuws meer dan een uur vertraging op.||https://nos.nl/artikel/2437732-vader-42-en-zoon-14-opgepakt-op-schiphol-voor-overlast-aan-boord-vliegtuig
2022-07-21||Italiaanse premier Draghi uitgeregeerd, 'slecht moment voor verkiezingen’|| "Zo zie je maar, zelfs het hart van een centraal bankier wordt soms geraakt", grapte Mario Draghi nog vanochtend. Het lange applaus van een grote meerderheid van de parlementariërs, nog voordat hij begonnen was met spreken, had hem duidelijk geëmotioneerd. Maar de boodschap die hij aan de Italiaanse Tweede Kamer bracht was verre van lichtvoetig. Na zeven dagen politieke crisis diende Draghi, aangesteld om Italië uit de coronacrisis te leiden en de economische naschokken daarvan op te vangen, zijn ontslag in. Zelfs hij bleek niet in staat de notoir grillige Italiaanse politiek te beteugelen. "Zoals gewoonlijk maken ze hun eigen problemen, en lossen ze niks op", zucht de Romeinse krantenverkoopster Roberta Marconi. In haar kiosk kon ze de afgelopen dagen moeilijk om de eindeloze analyses van de crisis heen, maar begrijpen doet ze het niet. "Alles wordt duurder, mensen zijn onzeker. Dit is toch niet het moment voor verkiezingen?" Marconi is niet de enige die dat vindt. Verschillende recente peilingen wijzen uit dat 50 tot 65 procent van de Italianen liever had gewild dat Draghi was aangebleven. De premier zette een reeks ingrijpende hervormingen in, die nodig zijn om meer dan 200 miljard euro uit het Europese coronaherstelfonds te kunnen ontvangen. Onder meer het rechtssysteem en de concurrentiewetgeving moeten daarvoor nog verder hervormd worden. Italiaanse burgemeesters, vakbonden, zorgpersoneel en andere maatschappelijke organisaties riepen Draghi afgelopen weekend massaal op om zijn werk door te zetten. Het leidde gisteren tot een laatste poging van Draghi om zijn coalitie te lijmen, maar zonder succes. De woede is in Italië vandaag vooral gericht tegen de Vijfsterrenbeweging en Lega, de partijen die de crisis veroorzaakten. "Schande", kopt de krant La Stampa in grote letters. Verwijzend naar het gedrag van de partijen schrijft La Repubblica: "Italië verraden". Beide partijen hebben erop gegokt dat het electoraal beter voor hen is om nu vervroegde verkiezingen te houden, dan om met elkaar door te regeren. De populistische Vijfsterrenbeweging, die onder meer het klimaat hoog in het vaandel draagt, en de rechtse Lega, met migratie als stokpaardje, stonden elkaar al langer naar het leven. De compromissen die zij in de regering-Draghi moesten sluiten, pakten voor hen negatief uit in de peilingen. Beide partijen zakken steeds verder weg. De grote winnaar daarentegen is de radicaal-rechtse partij Fratelli d'Italia. Hun beslissing om als enige grote partij oppositie te voerde tegen Draghi pakte goed uit in de peilingen. Mochten er nu verkiezingen worden gehouden, dan zou Fratelli d'Italia de grootste worden, en leider Giorgia Meloni premier. De Democratische Partij, die Draghi altijd gesteund heeft en verbolgen is om zijn ontslag, volgt met enkele procentpunten verschil. Er komen dus vervroegde verkiezingen, op 25 september. Het geeft de partijen nog twee maanden voor een zomercampagne. Een kabinetsformatie in de herfst is ongebruikelijk in Italië, omdat in die periode de begroting voor het volgende jaar wordt opgesteld en goedgekeurd. Juist daarover bestaan nu zorgen: Italië heeft een bijzonder hoge staatsschuld die tijdens de coronacrisis is opgelopen tot 150 procent van het bbp. Dat maakt het land kwetsbaar op de financiële markten. Een nieuwe premier moet het vertrouwen kunnen bieden dat het met de Italiaanse economie de goede kant op gaat. Die economie is ook afhankelijk van het coronaherstelplan. Dat plan verdwijnt na Draghi niet automatisch in de prullenbak, maar er zijn wel zorgen of een populistische regering, die doorgaans graag geld uitgeeft maar niet graag mensen teleurstelt, de noodzakelijke hervormingen kan of wil doorvoeren. Al die economische speculatie vindt kioskhoudster Roberta Marconi naar eigen zeggen te ingewikkeld. "Ze moeten ons gewoon helpen." Of zij gaat stemmen, weet ze nog niet. Eerst maar eens op vakantie, zoals dat hoort in augustus. Naar het strand in de buurt, "want het leven is verder al duur genoeg". Ze hoopt maar dat ze aan zee enkele weken de politiek kan ontlopen. Zeker is dat niet: veel Italianen hebben op hun netvlies nog het beeld van Lega-kopstuk Matteo Salvini in zwembroek, die drie jaar geleden een strandcampagne hield. Een herhaling is niet ondenkbaar. Mario Draghi daarentegen trekt in augustus doorgaans naar zijn buitenverblijf in de regio Umbrië, in de heuvels ver weg van het strand. Wellicht is hij daar wel enkele dagen vrijgesteld van de Italiaanse politiek.||https://nos.nl/artikel/2437731-italiaanse-premier-draghi-uitgeregeerd-slecht-moment-voor-verkiezingen
2022-07-21||President Biden test positief op corona, heeft 'milde klachten'|| De Amerikaanse president Joe Biden is vanochtend positief getest op het coronavirus. Dat heeft het Witte Huis naar buiten gebracht. Volgens de woordvoering heeft de president "hele lichte symptomen". De 79-jarige Biden is volledig gevaccineerd en twee keer geboosterd. Biden gaat in het Witte Huis in isolatie tot hij weer negatief test. Ondertussen blijft hij zoveel mogelijk aan het werk, vergaderingen zal hij bijwonen via videoverbindingen. Daarnaast heeft hij Paxlovid toegediend gekregen, een antiviraal medicijn. In het kader van bron- en contactonderzoek wordt met iedereen met wie Biden de afgelopen dagen contact heeft gehad, contact opgenomen. Gisteren bracht hij nog een werkbezoek aan Somerset in de staat Massachusetts. Daar hield hij een toespraak over de klimaatcrisis die ook op de televisie werd uitgezonden. Hoe Biden besmet is geraakt, is niet bekendgemaakt. "In het kader van transparantie zal het Witte Huis de komende tijd dagelijks updates geven over de gezondheid van de president", staat in een verklaring. Op Twitter deelde Biden een video. "Ik waardeer jullie zorgen, maar het gaat goed met me":  Bidens voorganger Trump testte in 2020 positief op het coronavirus, net als zijn vrouw Melania. Hij moest vanwege de besmetting in het ziekenhuis worden opgenomen. Volgens zijn staf ging het om een opname uit voorzorg. Een jaar later kwamen in de Amerikaanse media berichten naar buiten dat de toenmalig president ten tijde van zijn opname veel zieker was dan het Witte Huis had gemeld.||https://nos.nl/artikel/2437725-president-biden-test-positief-op-corona-heeft-milde-klachten
2022-07-21||Kano-ongeluk Veluwemeer: moeder overleden, vader en kind vermoedelijk verdronken|| Bij een kano-ongeluk op het Veluwemeer in de buurt van Biddinghuizen zijn waarschijnlijk drie Duitse gezinsleden om het leven gekomen. De moeder is overleden nadat ze uit het water was gehaald, meldt de politie. De vader en een kind zijn vermist. Een dochter ligt nog in het ziekenhuis. De zoektocht door de Kustwacht naar de vader en het kind werd aan het begin van de avond gestaakt. De Kustwacht gaat ervan uit dat de twee niet meer levend worden gevonden. De politie zoekt nu verder en richt zich op het vinden en bergen van hun lichamen. De hulpdiensten rukten vanmiddag met groot materieel uit: De moeder en dochter werden zuidelijk van het eilandje De Ral in het meer gevonden en uit het water gehaald. Het meisje werd gevonden op een boei, met haar gaat het naar omstandigheden goed. De moeder werd gereanimeerd, maar dat mocht niet meer baten. De zoekactie begon vanmiddag rond 15.00 uur, toen de politie werd gewaarschuwd. Het gezin maakte een tochtje in een kano, die ergens op het meer is omgeslagen. Op het eilandje De Snip in het Veluwemeer, ter hoogte van Biddinghuizen, is de kano gevonden. Hulpdiensten waren massaal uitgerukt. Een boot van Rijkswaterstaat heeft met een sonar in het gebied gezocht. Ook een politiehelikopter en een helikopter van de kustwacht waren ingezet. Eerder waren ook twee traumahelikopters ter plaatse.||https://nos.nl/artikel/2437723-kano-ongeluk-veluwemeer-moeder-overleden-vader-en-kind-vermoedelijk-verdronken
2022-07-21||Tribune Abe Lenstra Stadion moet worden verstevigd|| De noordtribune in het Abe Lenstra Stadion in Heerenveen moet uit voorzorg worden verstevigd. Volgens sc Heerenveen voldoet de tribune wel aan de normen, maar kan de maximale belasting in extreme gevallen hoger zijn dan die normen. Op advies van de constructeur van het stadion wordt de constructie van de tribune daarom sterker gemaakt, zodat die in alle situaties toereikend is. Algemeen directeur Cees Roozemond stelt dat de veiligheid van de supporters voorop staat. "De tribune moet springende en juichende supporters te allen tijde kunnen dragen. We willen niets aan het toeval overlaten", zegt hij tegen Omrop Fryslân. Op 17 oktober vorig jaar stortte een deel van het uitvak van het Goffertstadion in Nijmegen in, toen supporters van het bezoekende Vitesse op en neer aan het springen waren om de overwinning te vieren. Na dat incident moesten alle stadions in Nederland laten nakijken hoeveel belasting hun tribunes aankunnen. Dat was de aanbeveling van ingenieursbureau RoyalHaskoningDHV, dat onderzoek deed naar het instorten van de tribune in het Goffertstadion. Sc Heerenveen is niet de eerste club die bekendmaakt de tribune te laten verstevigen. Heracles maakte in februari dit jaar al bekend actie te ondernemen naar aanleiding van de uitkomsten van het onderzoek.||https://nos.nl/artikel/2437721-tribune-abe-lenstra-stadion-moet-worden-verstevigd
2022-07-21||Jetten na heropening Nord Stream I: onzekerheid blijft heel groot || Dat Rusland de gasleveringen via de Nord Stream 1-pijpleiding weer deels heeft hervat "biedt enige verlichting voor de Europese gasmarkt", zegt minister Jetten voor Energie. "Maar de onzekerheid blijft natuurlijk heel erg groot." Er wordt veel minder gas geleverd dan in voorgaande jaren en dat heeft grote gevolgen, benadrukt Jetten. "We moeten er gewoon rekening mee houden dat we lange tijd in een situatie zitten met schaarste en hoge prijzen op de energiemarkt." Het kabinet blijft zich voorbereiden op de zwartste scenario's, waarin Rusland bijvoorbeeld helemaal geen gas meer levert aan Europa. Jetten zegt dat er voldoende gas is opgeslagen om ook in dat geval de komende winter door te komen. "Maar uiteindelijk geldt dat als één EU-land een fors tekort heeft, dat ook Nederland kan raken." De Europese Commissie heeft gisteren alle lidstaten gevraagd om tot komend voorjaar 15 procent minder energie te verbruiken en Nederland omarmt dat. "We zitten in Nederland nu op 20 tot 30 procent minder gasverbruik, dus Nederland loopt wat dat betreft met een paar andere landen voorop", zegt Jetten. Op de vraag of de consument in het uiterste geval verplicht kan worden om bijvoorbeeld minder lang te douchen of de thermostaat lager te zetten, zegt de minister: "Ik vrees dat dat niet eens nodig is, omdat mensen door die hoge prijzen zelf al flink aan het besparen zijn".||https://nos.nl/artikel/2437719-jetten-na-heropening-nord-stream-i-onzekerheid-blijft-heel-groot
2022-07-21||Vluchtauto crasht met hoge snelheid tegen woonhuis in Hazerswoude-Rijndijk|| Een politieachtervolging is afgelopen nacht in Hazerswoude-Rijndijk geëindigd met een zware crash. De chauffeur van de vluchtauto verloor bij een rotonde de macht over het stuur, botste tegen een geparkeerde auto en kwam tot stilstand tegen een woonhuis. De crash is gefilmd door een beveiligingscamera in de buurt. Bekijk hier de beelden van de crash: In de auto zaten drie mensen. De zwaargewonde bestuurder is overgebracht naar het ziekenhuis. Deze 21-jarige man uit Gouda is aangehouden voor gevaarlijk rijgedrag en wordt ook verdacht van betrokkenheid bij een woninginbraak diezelfde ochtend. Twee anderen wisten te ontkomen en zijn nog altijd spoorloos, aldus Omroep West. Rond 04.25 uur kreeg de politie een melding dat drie mannen met een bivakmuts op straat liepen in Hazerswoude-Dorp. Niet veel later bleek dat er was ingebroken in een woning aan de Zuiddijklaan. Toen agenten in Hazerswoude-Dorp aankwamen, reed een auto met hoge snelheid weg in de richting van Hazerswoude-Rijndijk. De recherche onderzoekt of de inzittenden van de gecrashte auto in Hazerswoude-Rijndijk ook betrokken zijn geweest bij de woninginbraak in Hazerswoude-Dorp. Ook wordt er nog gezocht naar de twee ontsnapte passagiers.||https://nos.nl/artikel/2437713-vluchtauto-crasht-met-hoge-snelheid-tegen-woonhuis-in-hazerswoude-rijndijk
2022-07-21||ECB maakt forse renteverhoging bekend|| De Europese Centrale Bank (ECB) verhoogt de rente in één klap met een half procentpunt, meer dan eerder werd aangekondigd. De renteverhoging, de eerste sinds 2011, maakt een eind aan een ongebruikelijke en acht jaar lange periode van negatieve rente. De ECB wil met de forse renteverhoging de torenhoge inflatie intomen. Qua grootte is de rentestap buitengewoon, een soortgelijke maatregel van een 0,5 procentpunt of meer kwam enkel voor tijdens de financiële crisis in 2008-2009 en bij de dotcomcrisis in 2001. De renteverhoging geldt voor alle drie basisrentetarieven van de centrale bank. De rente van de depositofaciliteit, waarbij banken geld tijdelijk stallen bij de ECB, gaat van - 0,5 procent naar 0 procent. De refirente, de rente die banken betalen aan de centrale bank als ze geld opnemen, gaat van 0 procent naar 0,5 procent, en de beleningsrente van 0,25 procent naar 0,75 procent. Onder de centrale bankiers was "grote overeenstemming" bij het rentebesluit en zelfs "unanimiteit" bij het nieuwe rentecrisis-instrument TPI. Ook bankpresident Klaas Knot, die deel uitmaakt van de raad van de ECB, laat weten "buitengewoon tevreden" te zijn met de uitkomsten van de ECB, zowel met de extra stevige renteverhoging als met het nieuwe crisisinstrument TPI. "De verhoging met een half procentpunt is een krachtig signaal over de hoge inflatie." Volgens Knot is de inflatie leidend in het hele monetaire beleid van de ECB. Zolang de inflatie hoog blijft zal de ECB de rente de komende tijd stapsgewijs blijven verhogen. De ECB presenteert samen met de renteverhoging ook een nieuw crisisinstrument dat het uiteenvallen van de eurozone als gevolg van te grote renteverschillen tussen de verschillende eurolanden moet voorkomen. Dat moet gebeuren door bij buitenproportioneel hoge rentes staatsobligaties op te kopen.  Het zogenoemde Transmissie Protectie Instrument (TPI) wordt volgens ECB-voorzitter Lagarde "ingezet bij ongerechtvaardigde, wanordelijke marktontwikkelingen die een ernstige bedreiging vormen voor het monetaire beleid in het hele eurogebied". De ECB heeft unaniem het TPI goedgekeurd, dus met inbegrip van de critici onder de centrale bankiers die doorgaans de nodige bedenkingen hebben bij vereveningen tussen eurolanden. De opkoop van staatsobligaties van landen met een buitensporig hoge rente is niet bedoeld om de renteverschillen tussen landen weg te nemen die het gevolg zijn van structurele verschillen. Ook een rentestijging als gevolg van politieke onrust, zoals nu in Italië, telt niet mee voor het inzetten van TPI. Veeleer gaat het bij extreem oplopende rentes om speculatie tegen een land of de monetaire unie. Op de financiële markten wordt het rentebesluit beheerst ontvangen, want het is niet echt een verrassing. De aandelenmarkten stijgen licht, net als de rente op de obligatiemarkten. De Italiaanse rente stijgt verder, ook mede door de politieke crisis waaronder het land nu gebukt gaat. Ook de euro beweegt nauwelijks en noteert aan het einde van de middag 1,02 dollar.||https://nos.nl/artikel/2437712-ecb-maakt-forse-renteverhoging-bekend
2022-07-21||Watertaxi botst op rondvaartboot bij Erasmusbrug, zes mensen gered|| Bij de Erasmusbrug in Rotterdam zijn een watertaxi en een rondvaartboot op elkaar gebotst. Op beelden is te zien dat de watertaxi daarbij volledig onder water verdween. Op webcambeelden was de aanvaring te zien: Alle zes opvarenden van de watertaxi zijn uit het water gered, onder wie de schipper en een kind. Zij waren allemaal aanspreekbaar en zijn ter observatie naar het ziekenhuis gebracht, meldt de veiligheidsregio. De boot lag na het ongeluk ondersteboven in het water en kon met behulp van een andere watertaxi weer gedeeltelijk worden omgekeerd. Daarna konden de opvarenden uit de zinkende watertaxi worden gered. De redding is ook gefilmd: De watertaxi ligt op de bodem van de Nieuwe Maas. Het vaartuig moet worden geborgen, meldt de regionale omroep Rijnmond. De havenpolitie doet onderzoek naar het ongeval. De vaarroute onder de Erasmusbrug was korte tijd volledig afgesloten, inmiddels is het vaarverkeer weer deels hervat. Het watertaxibedrijf meldt dat de kapitein van de watertaxi al sinds 1993 bij het bedrijf werkt en dat hij zeer ervaren is. Hij heeft ook voor de havensleepdienst gewerkt. "De kapitein is erg geraakt door wat er is gebeurd." Het bedrijf wil nog niet speculeren over wie er schuldig is aan het ongeluk. Op de Nieuwe Maas in Rotterdam gebeuren vaker ongelukken. Vorig jaar viel een dode na een aanvaring tussen een rubber speedboot en een sloep. In het gebied geldt geen maximum vaarsnelheid. Het Rotterdamse havenbedrijf wil niet verder reageren op het ongeval van vandaag, maar zegt wel dat de toename van de recreatievaart hen zorgen baart. Daarover is overleg met Rijkswaterstaat, meldt een woordvoerder, maar tot een maximumsnelheid heeft dat dus nog niet geleid. In 2018 raakten drie mensen gewond toen een watertaxi en een motorsloep op elkaar botsten. Een van hen raakte gewond door de schroef van een van de vaartuigen. Volgens een woordvoerder van Koninklijke Binnenvaart Nederland, de vroegere beroepsvereniging Schuttevaer, is de situatie mogelijk ingewikkelder dan die op het eerste gezicht lijkt. "Zo passeerden twee rondvaartboten elkaar bij de brug en dat kan tot gevolg hebben dat er een valse radarecho ontstaat. Daardoor had de watertaxi mogelijk geen goed beeld op de radar. En we weten ook niet wat er via de marifoon is gezegd." Een uitspraak over wie er voorrang heeft, is volgens de woordvoerder op basis van de nu bekende beelden niet te geven. Na de redding werden de opvarenden opgevangen op de kade.||https://nos.nl/artikel/2437700-watertaxi-botst-op-rondvaartboot-bij-erasmusbrug-zes-mensen-gered
2022-07-21||Opvang op zee 'krankzinnig idee', maar 'er staat nergens dat het niet mag'|| Opvang van asielzoekers in cruiseschepen op zee is "een krankzinnig idee". Dat zegt hoogleraar migratiegeschiedenis Leo Lucassen over de plannen die staatssecretaris Van der Burg gisteravond bekendmaakte na crisisoverleg over de stagnerende asielopvang. VN-vluchtelingenorganisatie UNHCR en ook VluchtelingenWerk noemen het voorstel van Van der Burg "merkwaardig" en "een absurd idee". Maar juridisch gezien zijn er wel aanknopingspunten, zegt asielrechtadvocaat Stefan Koolen. Volgens Andrea Vonkeman lijkt de opvang op zee bedacht om een crisis op te lossen. Zij is directeur van de Nederlandse tak van vluchtelingenorganisatie UNHCR. "Maar er is geen sprake van een crisis. Althans niet in aantallen asielzoekers." Dat beaamt Lucassen. "Er is lang niet zo'n grote instroom als in 2015, toen grote groepen Syriërs naar Nederland kwamen." Volgens hem laat dit plan zien hoezeer de beleidsmakers de laatste jaren compleet hebben gefaald. "Het is het gevolg van al heel erg lang weigeren om fatsoenlijke opvangcapaciteit in de lucht te houden." Na de vluchtelingencrisis van 2015 sloten veel asielzoekerscentra hun deuren omdat het aantal asielzoekers terugliep. "En er is nu te weinig politieke wil om het fatsoenlijk te regelen", zegt Lucassen. "Daarom is er paniek in de tent en worden dit soort proefballonnen opgelaten." Hij ziet het als een uiting van onmacht. "Het bevestigt het beeld dat het ons volkomen over de schoenen loopt." Lucassen sluit niet uit dat het kabinet met dergelijke plannen komt om asielzoekers af te schrikken. "Het geeft echt een signaal af van 'we willen jullie niet dus daarom verzinnen we dit soort dingen'." Dat signaal herkent Vonkeman van UNHCR. "Want mocht het doorgaan, dan plaats je mensen buiten de maatschappij. Bovendien komt het de integratie niet ten goede." Van der Burgs plan moet nog onderzocht worden op juridische haalbaarheid. "Er is geen onderzoek voor nodig om te bedenken dat je mensen die zijn gevlucht voor oorlog en geweld dat niet aan kunt doen", zegt VluchtelingenWerk, dat het een "absurd idee" vindt om mensen op een cruiseschip op te vangen. "Het opvangen van vluchtelingen doe je als samenleving en niet van een afstandje op zee. We begrijpen dat er op dit moment eigenlijk alleen maar moeilijke oplossingen zijn om deze crisis het hoofd te bieden, maar deze is wel een van de lelijkste in zijn soort." Zowel Lucassen als Vonkeman waarschuwt voor de psychologische impact van de opvang op een cruiseschip. "Het kan problematisch zijn voor mensen die de overtocht in gammele bootjes onder slechte omstandigheden hebben gemaakt", zegt Vonkeman. "Dan kan de opvang op een cruiseschip traumatisch zijn." Toch ziet asielrechtadvocaat Stefan Koolen wel aanknopingspunten. "Er staat nergens dat je mensen niet mag opvangen op zee." Maar hij zet er wel vraagtekens bij. Hij vindt dat alle voorwaarden goed moeten worden onderzocht. Het komt volgens hem neer op drie belangrijke punten. "De noodzaak moet er zijn, de vrijheid van mensen mag niet in het geding komen en er moeten basisvoorzieningen zijn zoals zorg en kans op werk." Vooral op het gebied van vrijheid wringt het, in de ogen van Lucassen. "Het lijkt nu een drijvende gevangenis. Want het kan allemaal wel zijn dat er loodsboten op en neer naar de wal gaan. Er zal heus geen dienstregeling zijn", zegt hij. "Je kunt er niet even uit", verwacht Vonkeman. "Het wordt een soort eilandje. Ik vind het bedenkelijk." Het plan helemaal uitsluiten, zo ver gaat asielrechtadvocaat Koolen niet. "Ik ken mensen die in hallen met weinig goede zorg en zonder privacy zitten. Ik kan me voorstellen dat zij best op een cruiseschip willen verblijven. Maar ze moeten er dan wel af kunnen en mensen kunnen bezoeken of een andere omgeving opzoeken." "Het is jammer dat het zo ver heeft moeten komen", zegt UNHCR-directeur Vonkeman. De oplossing is wat haar betreft simpel. "Alle gemeenten moeten verplicht worden om een vooraf bepaald aantal asielzoekers op te vangen. Zo wordt het evenredig verdeeld naar rato van het aantal inwoners. Op die manier hoeven er ook geen grote asielcentra gebouwd te worden. Dat zal een hoop onrust wegnemen." Dat ziet migratie-expert Lucassen ook als de beste oplossing. "Dat is in ieder geval beter dan leuren en smeken bij gemeenten om mensen op te vangen. Dan ben je afhankelijk van de goede wil van de ene gemeente, terwijl de andere niets doet." Het kabinet werkt overigens aan een dergelijke aanpak. Staatssecretaris Van der Burg hoopt dat de Tweede en Eerste Kamer in het najaar ermee akkoord gaan, zodat de nieuwe 'dwangwet', zoals die wel wordt genoemd, op 1 januari in kan gaan. Van der Burg zet deze zomer nog een wetsvoorstel op papier. Dat er vluchtelingen op de grond en op stoeltjes moeten slapen, is bestempeld als een nationale crisis. Hoe kwam het zover? En wat zit erachter? NOSop3 legt het uit:||https://nos.nl/artikel/2437688-opvang-op-zee-krankzinnig-idee-maar-er-staat-nergens-dat-het-niet-mag
2022-07-21||Nationale-Nederlanden moet deel gedupeerden woekerpolis terugbetalen|| Nationale-Nederlanden (NN) heeft klanten in de jaren 90 onterecht kosten in rekening gebracht voor verzekeringspolissen. Het gaat om zogenoemde woekerpolissen. Dat waren beleggingsverzekeringen waarbij hoge rendementen werden voorgespiegeld, terwijl er in werkelijkheid vooral hoge kosten aan verbonden waren. De verzekeraar moet de kosten en het gemiste rendement vergoeden aan de gedupeerden van dit soort woekerpolissen, oordeelt de Rotterdamse rechtbank nu. Volgens claimclub Wakkerpolis gaat het om een bedrag van 350 miljoen euro. De stichting begon in 2017 namens 600.000 polishouders een collectieve zaak tegen NN. Wakkerpolis eiste toen een schadevergoeding van 3,2 miljard euro. Het bedrag valt nu aanzienlijk lager uit omdat Wakkerpolis niet volledig gelijk kreeg. NN verkocht de woekerpolissen tussen 1990 en 2004. Maar alleen in de eerste vier jaar zat NN echt fout. De schade van de polishouders over die periode moet de verzekeraar nu vergoeden. Volgens Wakkerpolis gaat het om zo'n 50.000 polissen met een gemiddelde schade van 7000 euro. Daarnaast is er nog een groep polishouders die deels gecompenseerd moet worden van de rechter. Het gaat hierbij om mensen die tussen 1994 en 1999 een polis afsloten en die tussentijds beëindigden. Hoe groot die groep is, is onbekend. In de laatste vijf jaar dat NN de polissen verkocht zat de verzekeraar niet fout, oordeelt de rechter. NN had toen het recht om kosten in rekening te brengen op de wijze waarop dat ook is gebeurd. "Dit vonnis is een stap in de goede richting", zegt Marnix Bos, voorzitter van Stichting Wakkerpolis. "We gaan het vonnis nader bestuderen en beraden ons op het instellen van hoger beroep om voor álle 600.000 NN-polissen volledige schadevergoeding te bewerkstelligen." Ook NN overweegt in hoger beroep te gaan. "Hoewel de uitspraak voor een groot deel in lijn is met de opvattingen van NN, is NN het op een aantal punten niet met de rechtbank eens."||https://nos.nl/artikel/2437683-nationale-nederlanden-moet-deel-gedupeerden-woekerpolis-terugbetalen
2022-07-21||Vertrek Draghi is groot verlies voor stabiliteit in Italië én Europa|| De vertrouwensstemming in de senaat waar hij om vroeg, overleefde Mario Draghi. Maar het was niet voldoende om de val van zijn regering te voorkomen. Opnieuw diende Draghi zijn ontslag in bij president Mattarella, en vanochtend werd dat aanvaard. Een Italiaanse politieke crisis dus, die gevolgen heeft voor de hele eurozone. Om te beginnen bij Italië: de 74-jarige Mario Draghi wordt ook wel de redder van het land genoemd. Hij bracht stabiliteit en voerde een herstelplan uit. "Draghi zit er om het geld binnen te halen voor Italië, uit alle fondsen voor Europa", zegt Arnoud Boot, hoogleraar financiële markten aan de Universiteit van Amsterdam. Daarmee bedoelt hij onder meer het Europese coronaherstelfonds, waarvan Italië 205 miljard euro tegemoet kan zien. "En hij geeft vertrouwen met zijn reputatie en instelling, waardoor andere nationale regeringspartijen Italië ook willen helpen", voegt Boot daaraan toe. Dat blijkt ook uit de rente op Italiaanse staatsleningen. Na het vertrek van Draghi loopt de rente die het land moet betalen op staatsleningen fors op. De Italiaanse rente op een 10-jaarslening is inmiddels bijna 3,6 procent. Gisteren schommelde het rentetarief nog rond 3,2 procent. Binnen de eurozone is Italië de derde economie en dus belangrijk voor het reilen en zeilen van de hele zone. "Italië is belangrijk voor het beleid van de Europese Centrale Bank en of die zijn doelen behalen. Met Draghi aan het roer konden hervormingen worden doorgevoerd in het belang van Italië, maar ook van de eurozone en dus Nederland", zegt econoom Maartje Wijffelaars, die voor de Rabobank de ontwikkelingen in onder meer Italië volgt. Het gebruik van de euro door Italië staat niet ter discussie met het vertrek van Draghi, denkt ze. Maar zijn opvolger is niet per definitie goed voor de financiële stabiliteit van de eurozone. Want het zijn vooral de populistische partijen die hoge ogen gooien in de peilingen: "Eén ding is zeker: er komt niemand die de rust brengt die er de afgelopen tijd is geweest en dat ga je terugzien op de financiële markten." "Als er machthebbers in Italië komen die geen enkele moeite doen om bij Europa te horen, neemt de onzekerheid toe. De Europese Centrale Bank (ECB) moet Italië financieel uit de wind houden, maar daar is dan op zo'n moment geen draagvlak voor. En dat betekent uiteindelijk een eurocrisis", stelt Arnoud Boot. De vraag of we aan de vooravond van een eurocrisis staan, dient zich mede aan doordat Italië een torenhoge staatsschuld heeft. Die is anderhalf keer hoger dan het bruto nationaal product. Als gevolg van de stijgende rentes wordt het steeds moeilijker die schuld te financieren. Wel heeft de ECB onlangs besloten om landen met hoge schulden, zoals Italië, tegemoet te komen. Daarbij helpt dat Draghi de oud-topman van de ECB is. Van beleggers krijgt hij het vertrouwen dat hij en zijn zakenkabinet verstandig omgaan met de schulden in tijden van oplopende rente. Maar zonder hem neemt de onzekerheid bij beleggers toe. Toch verwacht Wijffelaars niet direct een eurocrisis, ook niet als Italië door de oplopende rentes over hun schulden meer kwijt is of ervoor moet kiezen meer op uitgaven te korten. "Dat is zeker niet prettig, maar betekent niet dat de Italiaanse staatsschuld van de ene op de andere dag niet meer te houden is. Daar gaan toch wel een paar jaar overheen, met de nodige politieke ingrepen." En de euro lijkt nog niet in gevaar als je naar de financiële markten kijkt: die reageren nog rustig. "De markten zijn wel wat gewend. Als we naar de afgelopen tien jaar kijken: men is er steeds meer van uitgegaan dat als puntje bij paaltje komt, de overheid in actie komt. En door de verschillende crises de afgelopen tijd zijn marktpartijen lamgeslagen. Je zou wel meer beweging verwachten", zegt hoogleraar Boot. Maar het kan zijn dat investeerders onrustig worden door de onzekerheid in de Italiaanse politiek bij nieuwe verkiezingen. En dan kan het toch de verkeerde kant opgaan met de markten. Boot: "De euro die uit elkaar barst heeft grote consequenties. Nederland en Duitsland zullen het overleven, maar het zal ons lang bijblijven."||https://nos.nl/artikel/2437682-vertrek-draghi-is-groot-verlies-voor-stabiliteit-in-italie-en-europa
2022-07-21||Irak woedend op Turkije na bombardement in Iraaks Koerdistan, Turkije ontkent|| Na een bombardement in Iraaks Koerdistan onderneemt Irak diplomatieke stappen tegen Turkije, dat volgens Irak achter de aanval zit. Bij het bombardement op de grens met Turkije zijn gisteravond acht toeristen omgekomen en raakten 23 mensen gewond, melden Iraakse staatsmedia. Het "hevige artilleriebombardement" raakte een bergresort in Zakho, een stad in de provincie Dohuk. Onder de slachtoffers waren kinderen, onder wie een 1-jarige, zegt de Koerdische gezondheidsminister. Alle slachtoffers overleden voordat ze bij een ziekenhuis konden komen. Irak roept de plaatsvervangend ambassadeur voor overleg terug uit het buurland. Ook heeft het Iraakse kabinet het ministerie van Buitenlandse Zaken opgedragen om bij de Turkse gezant in Bagdad bezwaar te maken tegen de aanval. Tientallen Irakezen protesteerden bij de Turkse ambassade in Bagdad. "Deze brute aanval onderstreept het feit dat Turkije Iraks voortdurende eisen negeerde om zich te onthouden van militaire schendingen van het Irakese grondgebied en de levens van zijn mensen", zegt premier Kadhimi. Hij zegt dat er vooral vrouwen en kinderen bij omkwamen. Turkije ontkent het bombardement te hebben uitgevoerd. Minister van Buitenlandse Zaken Cavusoglu zegt tegen de Turkse staatstelevisie dat militaire operaties in Irak altijd tegen de Koerdische PKK gericht zijn, en dat deze aanval door terroristen is uitgevoerd. Ook zei hij dat berichten die Turkije beschuldigen, pogingen van de PKK zijn om Turkije te belemmeren in zijn strijd tegen terrorisme. Turkije voert regelmatig luchtaanvallen uit op noordelijk Irak en heeft daar commando's naartoe gestuurd in de strijd tegen de PKK, waarmee Turkije in oorlog is, en de Syrisch-Koerdische YPG-militie. Ankara beschouwt beide als terroristische groeperingen. De Verenigde Staten zeggen dat ze stevig achter de soevereiniteit van Irak staan. En de VN-missie in Irak veroordeelt de aanval en roept op tot een grondig onderzoek.||https://nos.nl/artikel/2437681-irak-woedend-op-turkije-na-bombardement-in-iraaks-koerdistan-turkije-ontkent
2022-07-21||Vrouw die op spitssnuitdolfijn klom vrijgelaten|| De vrouw die dinsdag bij Zandvoort op de rug van een spitssnuitdolfijn klom, is vanmiddag na haar verhoor vrijgelaten. Dat meldt de politie. Ze werd gisteren aangehouden nadat ze zichzelf had gemeld bij de politie. De vrouw wordt verdacht van het overtreden van de Wet dieren. Ze kwam in opspraak nadat er beelden waren rondgegaan van haar pogingen om een ritje te maken op de walvissoort. Het dier zwom dicht bij de kust en was zojuist door andere badgasten terug naar zee geduwd. Het NOS Jeugdjournaal zocht de maker van de video op:  Het incident leidde tot ophef en op sociale media regent het haatberichten. De politie roept mensen op te stoppen met het uiten van bedreigingen. "We begrijpen dat dit verhaal emoties oproept. Dat mag nooit een reden zijn om bedreigingen te uiten op social media. Ook dit is strafbaar", waarschuwt de politie op Twitter. Stichting SOS Dolfijn spreekt van dierenmishandeling. Volgens de organisatie heeft de vrouw de spitssnuitdolfijn "ontzettend veel stress" bezorgd met haar actie. De politie onderzoekt of er sprake is van een strafbaar feit en overhandigt alle informatie aan het Openbaar Ministerie, dat kan besluiten tot vervolging. De advocaat van de vrouw zegt tegen NH Nieuws dat haar cliënt nooit de intentie had om het dier letsel toe te brengen. "Ze zegt juist dat ze een grote dierenvriend is." De raadsvrouw laat weten dat de vrouw erg geschrokken is van de bedreigingen en dat het op dit moment niet erg goed gaat met haar. "Ze voelt zich niet meer veilig in haar eigen omgeving. Haar naam gaat rond en ze is herkenbaar in de video. Mensen zoeken haar op sociale media, de dreigementen gaan heel ver", aldus de advocaat. Waar de vrouw precies van wordt verdacht, moet het lopende politieonderzoek nog uitwijzen. Haar advocaat wijst erop dat het hier gaat om een vrij unieke situatie. "Bij dierenmishandeling gaat het in de regel om letsel of pijn toebrengen aan dieren in de vorm van bijvoorbeeld opzettelijke mishandeling of verwaarlozing. Deze situatie is duidelijk anders."||https://nos.nl/artikel/2437679-vrouw-die-op-spitssnuitdolfijn-klom-vrijgelaten
2022-07-21||Storing Schiphol: KLM-overstappers alleen nog met handbagage|| KLM-reizigers die een overstap hebben op Schiphol voor een vlucht binnen Europa, kunnen vandaag alleen met handbagage reizen. Of de koffer moet worden achtergelaten. De oorzaak is een storing in het bagagesysteem van Schiphol, meldt KLM op zijn website. Luchthaven Schiphol laat weten dat er gisteren sprake was van een gedeeltelijke storing van het bagagesysteem, maar dat die dezelfde dag weer was verholpen. De gevolgen van die verstoring merken reizigers van verschillende luchtvaartmaatschappijen, waaronder KLM. Die zegt dat er zeker duizenden koffers op de luchthaven staan als gevolg van het technisch mankement gisteren. "We proberen met deze maatregel meer ruimte te creëren in de afhandeling van de bagage. Dus de koffers die gisteren zijn blijven staan, hopen we vandaag allemaal mee te kunnen nemen om zo het probleem op te lossen", zegt een woordvoerder van KLM. De passagiers hebben een sms gekregen van de luchtvaartmaatschappij over de storing. Daarin staan excuses en dat reizigers een reisvoucher kunnen aanvragen of omboeken als zij niet met alleen handbagage kunnen reizen. Volgens KLM kan dat kosteloos als reizigers zelf besluiten de vlucht te annuleren en een nieuwe vlucht, met eenzelfde ticket, te boeken. Transavia laat weten dat de gevolgen van de storing in het bagagesysteem van Schiphol gisteren voor hen beperkt zijn. Vakbond FNV noemt de storing vervelend, maar ziet het als een incident. Ook de medewerkers bleven er rustig onder: "Er wordt wel op gereageerd, maar het is zo ver buiten hun invloed dat de bagagemedewerkers denken: dit komt boven op het personeelstekort, het is stapelen. En dat maakt dan toch iets minder indruk", zegt FNV-bestuurder Jaap de Bie. Met meerdere verstoringen lijkt het bagageprobleem op Schiphol te verergeren. Door personeelstekorten bij de bagage-afhandelaren en luchtvaartbedrijven stapelden afgelopen weken duizenden koffers en bagagestukken zich in de luchthaven op. Overigens is Schiphol niet de enige luchthaven met problemen, ook buitenlandse luchthavens hebben moeite met de afhandeling van bagage.||https://nos.nl/artikel/2437677-storing-schiphol-klm-overstappers-alleen-nog-met-handbagage
2022-07-21||China legt taxidienst Didi Chuxing boete van bijna 1,2 miljard euro op|| De Chinese taxidienst Didi Chuxing heeft een boete opgelegd gekregen van omgerekend bijna 1,2 miljard euro. Het bedrijf heeft zich volgens de Chinese internettoezichthouder schuldig gemaakt aan zestien overtredingen. De toezichthouder noemt de overtredingen serieus en stelt dat het bedrijf hier streng voor gestraft moet worden. Didi heeft niet aan zijn verplichtingen voldaan als het gaat om het beveiligen van het netwerk, data en persoonlijke informatie. Zo heeft het bedrijf op zeer grote schaal screenshots gemaakt van foto's die op telefoons van klanten stonden. Eveneens heeft Didi op grote schaal gezichtsherkenningsdata, informatie over leeftijd en bijvoorbeeld familierelaties opgeslagen. Ook werden tientallen miljoenen rijbewijsnummers onbeveiligd opgeslagen. De toezichthouder stelt twee topmensen binnen het bedrijf, de bestuursvoorzitter en president, verantwoordelijk voor de overtredingen. Zij hebben allebei een boete van omgerekend 144.000 euro gekregen. In een bericht op Weibo stelt Didi de straf te accepteren en zijn leven te zullen beteren. "We bedanken de toezichthouder en het volk voor de geleverde kritiek en het uitoefenen van toezicht." Een jaar geleden kondigde de Chinese overheid aan Didi te onderzoeken. Dat leidde toen tot paniek op de beurs; het bedrijf was de week ervoor in de VS naar de beurs gegaan. De timing kon dus niet ongelukkiger. Bovendien mocht Didi geen nieuwe gebruikers registreren en moesten de apps uit de Chinese downloadwinkels worden verwijderd. Persbureau Bloomberg meldt daarnaast dat Didi gedwongen is om van de Amerikaanse beurs af te gaan. Het bedrijf bereidt nu een beursgang in Hongkong voor.||https://nos.nl/artikel/2437675-china-legt-taxidienst-didi-chuxing-boete-van-bijna-1-2-miljard-euro-op
2022-07-21||Rechtbank ontslaat Van Lienden bij stichting, krijgt ook bestuursverbod|| Sywert van Lienden en zijn compagnon Bernd Damme worden ontslagen bij de Stichting Hulptroepen Alliantie, heeft de rechtbank Amsterdam bepaald. Ook mogen de twee gedurende vijf jaar geen bestuurder of commissaris van een stichting worden. Volgens de rechtbank hebben Van Lienden en Damme zich niet gehouden aan hun eigen statuten, "door een commerciële concurrent van hun eigen stichting op te richten". Het gaat in dit verband om het mondkapjesbedrijf Relief Goods Alliance van Van Lienden en zijn compagnons. Volgens de rechtbank was het onderscheid tussen dit commerciële bedrijf en de non-profitorganisatie Stichting Hulptroepen Alliantie niet helder, onder meer doordat de namen op elkaar lijken en in presentaties het logo van de stichting werd gebruikt. "Dat heeft minst genomen voor verwarring gezorgd." Van Lienden, Damme en een derde bestuurslid dat al eerder is opgestapt, Camille van Gestel, verdienden in 2020 miljoenen aan de verkoop van mondkapjes aan het ministerie van Volksgezondheid. Die order liep via hun bv Relief Goods Alliance, terwijl Van Lienden meerdere keren publiekelijk had benadrukt "om niet" te werken. Dat laatste rekent de rechtbank Amsterdam hem aan. "De bestuurders, en dan met name Van Lienden, hebben naar buiten toe vooral en alleen benadrukt dat zij zich belangeloos met de Stichting Hulptroepen Alliantie inzetten voor de zorg", staat in de uitspraak. Daarbij was het onderscheid tussen de stichting en het commerciële bedrijf niet duidelijk, aldus de rechtbank. Volgens de rechtbank hebben Van Lienden en zijn compagnons pas meer duidelijkheid verschaft over de betrokkenheid van het commerciële bedrijf en aan "de dubbelrol" van de bestuurders nadat de media daar aandacht aan hadden besteed. "Door hun eigen toedoen zijn Van Lienden en Damme hierdoor betrokken geraakt in een grote maatschappelijke controverse." In april werden de twee al geschorst als bestuurders van de stichting, op verzoek van het Openbaar Ministerie en zeven oud-medewerkers van de non-profitorganisatie. Zij drongen toen ook aan op ontslag, omdat ze wilden onderzoeken of de handelwijze van Van Lienden, Damme en Van Gestel in strijd was met de statuten van de stichting. Volgens hen gebruikte het bestuur het netwerk van de stichting om orders binnen te halen voor hun commerciële bedrijf. Het stichtingsbestuur moet opdracht geven voor zo'n onderzoek. Maar als Van Lienden en zijn compagnon daar zelf nog in zitten, zouden ze het onderzoek belemmeren, was de redenering van het OM en de oud-medewerkers. Nu er een nieuw bestuur zal worden aangesteld, staat niets een onderzoek nog in de weg. Het Openbaar Ministerie zei in april al dat de uitkomst daarvan kan zijn dat de drie voormalige bestuursleden hun verdiende miljoenen aan de stichting moeten teruggeven. Van Lienden heeft altijd volgehouden dat hij en zijn compagnons naar eer en geweten hebben gehandeld. In een reactie op het besluit van de rechtbank laten hij en Damme vandaag weten dat ze het jammer vinden dat hun "maatschappelijke en vrijwillige inzet" voor de stichting zo afloopt. Het onderzoek dat het nieuwe bestuur zal instellen, zeggen ze met vertrouwen tegemoet te zien. Volgens het duo is 80 procent van het verweer van de verdediging door de rechtbank buiten beschouwing gelaten. Dat de rechtbank bovendien niet heeft gewacht tot het onderzoeksrapport van Deloitte klaar is, schokt hen naar eigen zeggen in hun rechtsgevoel. Het adviesbureau doet al maanden onderzoek naar de inkoop van coronabeschermingsmiddelen door het ministerie van Volksgezondheid, waar ook de mondkapjesdeal met Van Lienden onder valt. Van Lienden en Damme denken dat het vonnis van de rechtbank anders was geweest als die de onderzoeksresultaten, die in september worden verwacht, had afgewacht. De twee spreken verder van "een permanente mediacampagne met (veelal onjuiste) beschuldigingen", die volgens hen uiteindelijk aan de basis heeft gestaan van "een succesvol verzoek tot ontslag". Ze beraden zich nog over een eventueel hoger beroep.||https://nos.nl/artikel/2437672-rechtbank-ontslaat-van-lienden-bij-stichting-krijgt-ook-bestuursverbod
2022-07-21||Na vertrek Draghi loopt de rente voor Italië meteen op|| Terwijl Mario Draghi op weg is om zijn ontslag als premier van Italië in te dienen, loopt de rente die het land moet betalen op staatsleningen fors op. De Italiaanse rente op een 10-jaarslening loopt inmiddels tegen de 3,6 procent. Gisteren schommelde het rentetarief nog rond 3,2 procent. Dat betekent dat Italië duurder uit is als het geld wil lenen op de financiële markten. Economen maken zich zorgen over de houdbaarheid van de Italiaanse schuld nu de rentetarieven oplopen. De Italiaanse rente is inmiddels hoger dan de rente die Griekenland betaalt. Later vandaag verhoogt de Europese Centrale Bank voor het eerst in 11 jaar de rente en dat kan ertoe leiden dat de Italiaanse rente nog verder oploopt. Om de zorgen over Italië te verzachten, presenteert de Europese Centrale Bank daarbij een plan dat bedoeld is om het verschil tussen rente die landen met hoge schulden - zoals Italië - en landen met relatief lage schulden - zoals Duitsland en Nederland - moeten betalen terug te dringen. Dat instrument heet het Transmissie Protectie Mechanisme (TPM), maar hoe dat precies gaat werken, is nog de vraag. De Italiaanse beurs daalde vanmorgen bijna 2 procent na het nieuws over het opstappen van Draghi. Andere Europese beurzen stijgen licht of staan iets in de min. De koers van de euro reageert nauwelijks. 1 euro is momenteel 1,02 dollar waard.||https://nos.nl/artikel/2437671-na-vertrek-draghi-loopt-de-rente-voor-italie-meteen-op
2022-07-21||Italiaanse premier Draghi stapt op na vertrouwenscrisis|| Premier Draghi van Italië vertrekt. Dat heeft hij bekendgemaakt in de Italiaanse Tweede Kamer, waar hij tot twee keer toe een staande ovatie kreeg van veel aanwezige parlementariërs. "In het licht van de stemming van gisteravond in de senaat, vraag ik u om deze vergadering te schorsen", zei Draghi in het parlement. "Ik ga nu naar de president om hem mijn beslissingen mee te delen." Dat ontslag heeft hij inmiddels ingediend. Rond half 10 vanochtend arriveerde Draghi op het Palazzo Quirinale, het presidentieel paleis. Daar vroeg president Mattarella aan Draghi om voorlopig aan te blijven als waarnemend premier, om "lopende zaken af te handelen". De premier, oud-president van de Europese Centrale Bank, bedankte voor het applaus: "Ook bankiers van centrale banken hebben een hart": Gisteravond overleefde Draghi in de senaat weliswaar een vertrouwensstemming over zijn positie, maar drie regeringspartijen hadden niet meegestemd. De premier, die de stemming juist had aangevraagd omdat hij wilde dat de coalitie steun voor hem zou uitspreken, kon daarom niet anders dan opstappen. De val van zijn kabinet komt nog geen anderhalf jaar nadat de partijloze Draghi het stokje had overgenomen van premier Conte. Draghi had van Mattarella de opdracht gekregen om Italië uit de economische crisis te leiden waarin het land door de pandemie was gestort. Omdat de partijloze Draghi niet door kiezers was verkozen, vond hij het belangrijk om te regeren op basis van brede parlementaire steun. Alle grote partijen namen tot de vertrouwenscrisis deel aan zijn 'regering van nationale eenheid', alleen de extreemrechtse Broeders van Italië (met 32 van de 630 zetels) niet. Die brede steun viel toen de populistische Vijfsterrenbeweging, de grootste partij in het parlement, vorige week een stemming boycotte over een miljardensteunpakket voor Italianen. Dit pakket was bedoeld om de pijn van de inflatie te verzachten. Maar de Vijfsterrenbeweging was het niet eens met het plan om een grote afvalenergiecentrale in Rome te bouwen, de aanleiding voor de terugtrekking. Achter de schermen speelde er meer. De Vijfsterrenbeweging staat er slecht voor in de peilingen: als er nu verkiezingen zouden zijn, zou de partij 11 procent van de zetels verkrijgen, zo laten peilingen van Politico zien. In 2018, bij de laatste verkiezingen, won die partij nog 33 procent van de stemmen, oftewel 227 zetels. De partij heeft nu met de val van de regering de handen vrij om meer een eigen koers te varen, in aanloop naar vervroegde verkiezingen na de zomer. In peilingen is de extreemrechtse Broeders van Italië de Vijfsterrenbeweging voorbijgevlogen, wat ook geldt voor de Lega van voormalig vicepremier Matteo Salvini. Italiaanse kranten spreken schande van de politieke crisis, omdat de ex-bankier onder Italianen populair is en hij het land met relatief vaste hand door de coronacrisis heeft geloodst. "Italië verraden", kopte de krant La Repubblica vanochtend: Draghi wilde vorige week al opstappen als premier, maar president Mattarella weigerde zijn ontslag. Veel inwoners van Italië, onder wie een groep van vele honderden burgemeesters en zorgmedewerkers, hadden de ex-bankier opgeroepen om aan te blijven. Draghi noemde die steun "ongeëvenaard en onmogelijk om te negeren". Verder uitte hij kritiek op de Vijfsterrenbeweging, die volgens hem het partijbelang boven het landsbelang stelt. Na alle steunbetuigingen gaf Draghi aan dat hij dan misschien toch premier wilde blijven, maar alleen als de coalitiepartijen met hem verder willen. Nu die zich in de senaat hadden onthouden van stemming over zijn positie, was zijn positie onhoudbaar geworden.||https://nos.nl/artikel/2437667-italiaanse-premier-draghi-stapt-op-na-vertrouwenscrisis
2022-07-21||ECB verhoogt rente: wordt het een grote of een kleine stap?|| Vandaag verhoogt de Europese Centrale Bank (ECB) voor het eerst sinds 2011 de belangrijkste beleidsrente. Naar verwachting met 25 basispunten (0,25 procentpunt), maar misschien zelfs met 50 basispunten (0,5 procentpunt), aangezien de inflatie hoog blijft, de energiecrisis verergert, en de economie in de richting van een recessie koerst. Een renteverhoging duwt allerlei soorten rentes omhoog, van hypotheekrente en rekenrente tot spaarrente en de rente op de kapitaalmarkten voor staatsleningen en van alle eurolanden. Daarbij lopen de renteverschillen tussen zwakke en sterke eurolanden op, en betaalt Italië veel meer rente voor staatsschulden dan Nederland of Duitsland. Dat kan voor de Zuid-Europese landen problematisch worden en de basis leggen voor een nieuwe schuldencrisis en fragmentatie van eurolanden. Om zo'n crisis te tackelen werkt de ECB aan een zogenoemd Transmissie Protectie Mechanisme (TPM), een instrument waarmee voorkomen wordt dat de rente en dus de schulden ontsporen en de eurozone uiteenvalt. Het mechanisme is al weken geleden aangekondigd, maar is volgens ING-hoofdeconoom Carsten Brzeski een moeilijke, zo niet onmogelijke opgave. De renteverhoging komt er sowieso, spannend is het of het een grote of een kleine stap wordt. De ECB heeft al een voorschot genomen op een tweede rentestap in september en dan nog eentje later in het jaar. Maar daarbij zal het wel blijven, denkt Brzeski. "Het blijft opgeteld dit jaar tot 100 basispunten (1 procentpunt) of zo, en daarna houdt het op omdat we een recessie zien opkomen." Een renteverhoging is bedoeld om de inflatie af te remmen. Geld en geld lenen wordt duurder, dat drukt de vraag en daarmee dalen de prijzen, is het idee. Dat heeft natuurlijk niet onmiddellijk effect, het duurt 6 tot 12 maanden voor we het merken. "Het is een geleidelijk proces, voet van het gaspedaal, en zachtjes afremmen." Het helpt ook maar voor een deel bij het soort inflatie waarmee we kampen: een hogere rente doet niet zoveel met de olie- en gasprijs en de industriële lockdowns in China. De renteverhoging raakt echter ook de al verzwakkende economie. Landen met de hoogste schulden en economisch mindere papieren betalen de hoogste rente en zijn het duurst uit. Een hoge rente drukt doorgaans het risico uit op het in gebreke blijven en de financieel-economische zwakte van een land. Maar hoe voorkom je dat de kloof tussen noord en zuid (sterke en zwakkere) eurolanden dieper wordt, en het renteverschil of yield tussen Italiaanse rente versus Duitse rente groeit? Het verschil wakkert de vrees aan voor een nieuwe, tweede euro- en schuldencrisis, zoals in jaren 2010-2014. De politieke crisis in Italië zet van alles op nog lossere schroeven en leidt tot extra druk op de ECB en de financiële markten. Door de coronacrisis hebben vooral zuidelijke landen meer schulden gemaakt, hoewel ze er economisch niet slechter voor staan, en veel beter dan tien jaar geleden. De Italiaanse staatsschuld is opgelopen naar 151 procent van het bruto binnenlands product (eind 2021), mijlenver van de 60 procent die als acceptabel en houdbaar beschouwd wordt. Ter vergelijking: de Nederlandse en Duitse staatsschuld bedragen respectievelijk 52 en 69 procent van het bbp. Vooralsnog is een hogere rente nog niet problematisch, want veel schuld van de overheid is in de afgelopen jaren door de lage rente heel goedkoop geweest, ook met langere looptijden. Maar de komende jaren wordt nieuwe schuld stukken duurder. Brzeski: "De zuidelijke landen staan er eigenlijk niet zo slecht voor. Ja, ze hebben een hoge staatsschuld maar die hadden ze al lang. De rente is gestegen, maar niet onbetaalbaar. Bovendien raken de economische problemen alle eurolanden, er is niet specifiek een land met nationale problemen." Iets anders is dat er op de financiële markten speculatie met schulden is, en dat heeft een zelfversterkend effect en drijft de rentes op. Brzeski: "Daar moet de ECB er tussenkomen en speculatie tegen een enkel land of tegen de toekomst van de monetaire unie voorkomen." Italië fungeert volgens hem als de olifant in de kamer. "Vergeten wordt ook wie nu eigenlijk de bezitters zijn van de Zuid-Europese staatsschulden. De meeste Italiaanse schulden zijn in handen van Italianen zelf, Italiaanse banken en de ECB, en die gaan niet zorgen voor een crisis door hun schulden te verkopen." Een technisch instrument als TPM, dat het uiteenlopen van de rente in de eurozone moet beperken en de rentes in de eurozone dichter bij elkaar houden, vindt Brzeski te moeilijk en detaillistisch. "Zoiets kan de ECB niet bieden. Het zal blijven bij een paar hoofdlijnen en voorwaarden en zeker geen cijfers over gerechtvaardigde renteverschillen."||https://nos.nl/artikel/2437658-ecb-verhoogt-rente-wordt-het-een-grote-of-een-kleine-stap
2022-07-21||Rusland hervat gastoevoer naar Duitsland via Nord Stream|| Na het onderhoud aan de Nord Stream 1 is de gaslevering door de Duits-Russische gasleiding weer gestart. De chef van de Duitse toezichthouder op de energiemarkt Klaus Müller tweette dat er de eerste twee uren zo'n 530 gigawattuur per dag doorheen stroomt, wat neerkomt op zo'n 30 procent van de maximum capaciteit. Even later kwam het uit op ongeveer 40 procent van de capaciteit. "Helaas blijven de politieke onzekerheid en de 60 procent afname sinds medio juni bestaan." De Nord Stream-woordvoerder sprak vanochtend ook over 40 procent. Voorafgaand aan het grote jaarlijkse onderhoud had Rusland de leveringen via de leiding met zo'n 60 procent teruggeschroefd. Voordat de leiding op 11 juli dichtging, stroomde er daarom nog zo'n 40 procent van de maximum capaciteit doorheen. Dat leidde tot ongekend hoge gasprijzen. Onduidelijk is hoelang de levering op het huidige niveau zal blijven. De leiding wordt iedere zomer nagekeken, maar dit jaar was Duitsland bang dat Rusland het onderhoud zou aangrijpen om de gastoevoer verder te beperken of zelfs helemaal te stoppen. Het Duitse gasnetbedrijf Gascade sprak gisteren al de verwachting uit dat de Russische gasproducent Gazprom de gaslevering via de Nord Stream 1 pijpleiding vandaag zou hervatten.||https://nos.nl/artikel/2437651-rusland-hervat-gastoevoer-naar-duitsland-via-nord-stream
2022-07-21||Wekdienst 21/07: Draghi stapt waarschijnlijk op • Rechter beslist over lot Van Lienden bij stichting|| Goedemorgen! De rechtbank Amsterdam beslist of Sywert van Lienden en Bernd Damme wel of niet worden ontslagen als bestuurders van mondkapjesstichting SHA, de ECB zal naar verwachting voor het eerst sinds 2011 de rente verhogen en Premier Draghi van Italië dient waarschijnlijk zijn ontslag in. Veel bewolking en buiige regen. Het wordt 19 tot 24 graden bij een meest matige west- tot noordwestelijke wind. De komende dagen blijft het droog en wordt het geleidelijk steeds warmer. In het weekend is er weer meer ruimte voor de zon. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Nu werkgevers hard op zoek zijn naar personeel, beginnen ook steeds meer mensen met een nieuwe baan. In het eerste kwartaal van dit jaar waren er 1,9 miljoen mensen die korter dan twaalf maanden geleden met hun nieuwe baan waren gestart. Dat zijn er bijna 400.000 meer dan een jaar eerder, meldt het Centraal Bureau voor de Statistiek. Het gaat niet alleen om mensen die van baan wisselden, maar ook om mensen die (opnieuw) begonnen met werken. De toename geldt vooral voor werknemers en in mindere mate voor zelfstandigen. Twee militairen hebben op de eerste dag van de Nijmeegse Vierdaagse een wandelaar met succes gereanimeerd. De korporaals van de marine en het Korps Nationale Reserve wandelden zelf mee en zagen op het parcours een man met wie het niet goed ging. Toen ze hem aanspraken, kregen ze geen reactie. Daarop hebben ze hem onderzocht en is een van hen begonnen met de reanimatie terwijl de ander hulp haalde. Britse medici boden ondertussen ondersteuning. Na anderhalve minuut reanimeren kwam de wandelaar weer bij bewustzijn. Hij is met een ambulance afgevoerd naar een medisch centrum in de buurt. Fijne donderdag!||https://nos.nl/artikel/2437649-wekdienst-21-07-draghi-stapt-waarschijnlijk-op-rechter-beslist-over-lot-van-lienden-bij-stichting
2022-07-21||Oekraïense graansilo's overvol: ‘Onderhandelen met Russen zonde van de tijd’|| Mismoedig kijkt Anatolii Gajvoronski naar de overdekte zwarte berg van een paar meter hoogte. "Alle zonnebloempitten liggen hier. En jullie hebben geen zonnebloemolie", zegt de akkerbouwer die een bedrijf heeft van 2300 hectaren, met koolzaad en tarwe. En zonnebloemen dus, die jubelende golvende vlaktes vormen hier in het zuiden van Oekraïne. De Russische marine blokkeert de Zwarte Zee, zodat het Oekraïense graan - en ook zonnebloemen - niet kunnen worden geëxporteerd. De Russen op hun beurt beschuldigen de Oekraïners ervan scheepvaart onmogelijk te maken met het leggen van zeemijnen. Wat hij denkt van de Turkse bemiddelingspogingen om Poetin over te halen het graan door te laten? Gajvoronski wil een optimistisch antwoord geven, maar dat lukt hem niet zo goed: "Ik heb een beetje hoop, dat er wat gaat gebeuren. De Verenigde Naties zetten hopelijk druk op Rusland, dat ze onze schepen met graan doorlaten. Het verhaal gaat dat de export over vijf maanden weer normaal is. Maar persoonlijk geloof ik daar niks van. Onderhandelen met de Russen is zonde van de tijd. Je kunt afspraken met ze maken. Maar die schenden ze dan toch weer." Omdat het graan niet kan worden geëxporteerd, zitten alle silo's van Gajvoronski tot de nok toe vol met de laatste oogst. Voor de nieuwe oogst is iedere schuur in gebruik als tijdelijke opslag. Daarom neemt de akkerbouwer nu een drastische maatregel. Het pas geoogste graan wordt op de binnenplaats gestort. Opgerolde plastic zeilen liggen klaar voor als het gaat regenen. Dat is niet goed voor de kwaliteit? "Een deel zal verloren gaan. Maar ik heb geen andere keuze." Gajvoronski hoopt maar dat het leger de Russen snel verdrijft en de havens zal bevrijden, zodat hij het graan nog kan verkopen, voordat er niks van over blijft. En vervoeren over de weg, naar Poolse en Roemeense havens? De moedeloze akkerbouwer steekt zijn beide armen in de lucht. Een vrachtwagen kan zo'n 40, 50 ton vervoeren in het beste geval. "Die doen er 10 dagen over en staan drie dagen aan de grens, dat kost brandstof en salarissen. Over de Dnjepr gaat 500 ton per dag." De Europese Unie is hard bezig met alternatieve routes te plannen. Maar de boodschap van Gajvoronski is simpel: bespaar je de moeite, gaat allemaal niet werken. Waar al helemaal geen oplossing voor is, dat zijn de Russische raketten. "Ze richten nu speciaal op graansilo's. Dan is een klap een heel jaar werk weg van een 'fermer'." Deze boer is er vast van overtuigd dat de Russen dit opzettelijk doen, om de economische structuur van Oekraïne te vernietigen. "Schieten op onschuldige burgers kunnen ze. Maar tegen ons leger zijn ze niet opgewassen", af en toe wint woede het van depressie bij deze zwaarlijvige boer met meekleurende bril. Maar tegenover zijn werknemers laat hij niks blijken van zijn moedeloosheid. Joviaal klopt hij een chauffeur op zijn schouder: "Jullie zijn de helden van Oekraïne, oogsten zonder bang te zijn voor de raketten." De hoge prijzen voor brandstof en zaaigoed, plus nul inkomsten, zorgen ervoor dat er bij deze Gajvoronski geen hryvna meer op zijn rekening staat. Hoe hij dit najaar moet gaan zaaien? Hij heeft geen idee. "Dit zal tot een crisis leiden. En ook honger", verzucht hij. Wie honger in Oekraïne zegt, verwijst naar de Holodomor. De Holodomor is de georganiseerde hongersnood in de jaren 1932 en 1933, waarbij circa 4 à 5 miljoen doden vielen onder de plattelandsbevolking. De Sovjetleiders lieten het graan in de dorpen in beslag nemen om de nieuwe arbeidersklasse te voeden en om te exporteren, voor valuta. Ook werd de honger gebruikt om ongehoorzame boeren te dwingen zich aan de nieuwe leiders te onderwerpen. De honger leidde niet zelden tot kannibalisme. Het bedrijf van Gajvoronski ligt een uurtje rijden ten zuiden van de grote industriestad Dnipro, waar een piepklein Holodomor-museumpje is. Het is letterlijk één zaaltje met veel gedroogde takken en wortels, als voorbeelden van wat mensen nog probeerden te eten in die tijd. Oleksandr Suhomlyn, de conservator, ziet sterke parallellen met toen en nu: "De Russen passen precies dezelfde methodes toe. Eerst bezetten en een referendum houden. En als dat niet werkt, stelen van de bevolking en die vervolgens deporteren." Bijna een eeuw later zullen niet de Oekraïners honger gaan lijden, maar zal deze graancrisis waarschijnlijk de bevolking van Oost-Afrika en het Midden-Oosten treffen. Als er niet snel wat gebeurt. Ook Gajvoronski zou normaal zijn graan naar Afrika exporteren. Poetin heeft afgelopen week opnieuw het transport van Oekraïens graan over de Zwarte Zee besproken met de Turkse president Erdogan, toen ze elkaar in Teheran ontmoetten. Maar een oplossing is daar niet uitgekomen. Wel beloofde Poetin de Russische graanexport op te voeren, van 30 miljoen ton graan naar 50 miljoen. Dat maakt de Oekraïners extra woedend. Volgens hen kan de Russische productie niet plotseling zo hard zijn gestegen en zijn die extra 20 miljoen ton gestolen van Oekraïense boeren in bezet gebied. Of een oplossing voor de export voor akkerbouwer Gajvoronski nog op tijd komt, is maar de vraag: "De toekomst van mijn bedrijf is duister, heel duister. We weten niet wat er morgen gaat gebeuren. Zoals het er nu voorstaat, gaan we failliet."||https://nos.nl/artikel/2437648-oekraiense-graansilo-s-overvol-onderhandelen-met-russen-zonde-van-de-tijd
2022-07-21||Kritiek op verplicht aanleveren van informatie ggz-patiënt bij toezichthouder|| Behandelaars in de basis- en gespecialiseerde ggz hebben kritiek op het verplicht aanleveren van informatie over hun patiënten bij de Nederlandse Zorgautoriteit, meldt dagblad Trouw. Sinds 1 juli moeten psychiaters en psychlogen de toezichthouder informeren over het psychisch welzijn van hun patiënten, maar behandelaars hebben daar moeite mee omdat patiënten niets is gevraagd. Hun privacy is volgens hen in het geding. De NZa wil met de gegevens van uiteindelijk 800.000 ggz-patiënten een beter beeld creëren van de zorg die nodig is. Daartoe moeten behandelaars per patiënt een online scorelijst invullen. Ook zorgverzekeraars kunnen van de informatie gebruikmaken bij het inkopen van zorg. Behandelaars die geen of onjuiste gegevens aanleveren, kunnen na een waarschuwing een dwangsom opgelegd krijgen. De toezichthouder wijst erop dat de gegevens worden versleuteld en gepseudonimiseerd. De herleidbaarheid zou daarom minimaal zijn. Alleen patiënten die zelf schriftelijk bezwaar maken met een privacyverklaring vallen buiten de regeling. Toch vindt een groep behandelaars dat de NZa te ver gaat. "Mensen weten niet dat hun psychiater of psycholoog nu moet registreren wat hun seksuele problemen zijn, hoe erg hun verslaving is of aan welke stoornis ze lijden en dat al die gegevens uiteindelijk bij de NZa belanden", zegt psychiater en juriste Cobie Groenendijk tegen Trouw. Het is volgens haar ook niet goed voor de vertrouwensrelatie tussen patiënt en behandelaar.||https://nos.nl/artikel/2437646-kritiek-op-verplicht-aanleveren-van-informatie-ggz-patient-bij-toezichthouder
2022-07-21||CBS: veel meer mensen wisselden afgelopen jaar van baan|| Nu werkgevers hard op zoek zijn naar personeel, beginnen ook steeds meer mensen met een nieuwe baan. In het eerste kwartaal van dit jaar waren er 1,9 miljoen mensen die korter dan twaalf maanden geleden met hun nieuwe baan waren gestart. Dat zijn er bijna 400.000 meer dan een jaar eerder, meldt het Centraal Bureau voor de Statistiek. Het gaat niet alleen om mensen die van baan wisselden, maar ook om mensen die (opnieuw) begonnen met werken. De toename geldt vooral voor werknemers en in mindere mate voor zelfstandigen. Verder daalde het aantal mensen dat één tot twee jaar in de huidige baan werkte. Mogelijk was het tijdens de coronacrisis moeilijker om aan een nieuwe baan te beginnen. Er zat relatief weinig beweging in het aantal mensen dat langer dan twee jaar op dezelfde werkplek zat. Vooral jongeren profiteerden van de grote vraag naar arbeidskrachten: 792.000 werkenden onder de 25 jaar waren in het eerste kwartaal van dit jaar nog geen jaar aan de slag bij de huidige werk- of opdrachtgever. Bij meer dan de helft ging het om een baan van minder dan 20 uur in de week. Ook in andere landen in de Europese Unie steeg het aantal starters, maar alleen in Finland was het aandeel nieuwkomers nóg groter dan in Nederland. In de berekening van statistiekbureau Eurostat werd gekeken naar mensen die korter dan drie maanden hun huidige baan hadden. NOS op 3 maakte deze video over het personeelstekort:||https://nos.nl/artikel/2437644-cbs-veel-meer-mensen-wisselden-afgelopen-jaar-van-baan
2022-07-21||Vrachtwagen in brand op A27 bij Raamsdonksveer|| De A27 bij Raamsdonksveer is in de richting van Gorinchem naar Breda afgesloten vanwege een in brand gevlogen vrachtwagen. De chauffeur is ongedeerd, meldt Omroep Brabant. De brand brak iets voor 22.00 uur uit door een nog onbekende oorzaak. De truck is volledig uitgebrand. De brandweer rukte met vijf voertuigen en een hoogwerker uit om de brand te blussen. Er zouden laptops in de vrachtwagen hebben gezeten. Vanwege de rookontwikkeling waren in eerste instantie beide rijbanen afgesloten voor verkeer. Inmiddels is de weg weer vrijgegeven.||https://nos.nl/artikel/2437639-vrachtwagen-in-brand-op-a27-bij-raamsdonksveer
