2022-07-31||Star Trek-actrice Nichelle 'Uhura' Nichols overleden|| Actrice Nichelle Nichols, bekend van haar rol als luitenant Uhura uit de originele Star Trek-televisieserie is overleden. Ze was 89. "Haar licht zal, net als de oude sterrenstelsels die nu voor het eerst te zien zijn, voor ons en toekomstige generaties blijven schijnen om van te genieten, van te leren en inspiratie uit te putten," schrijft haar zoon op haar officiële Facebook-pagina. Volgens hem was Nichols "een voorbeeld voor ons allemaal". De Star Trek-serie doorbrak in de jaren 60 veel taboes. Er werden veel zwarte acteurs gecast voor belangrijke rollen, zo ook Nichols. Ze wilde eigenlijk na één seizoen stoppen met de serie, maar ze werd door burgerrechtenleider Martin Luther King persoonlijk gevraagd te blijven. Hij vond het revolutionair dat een zwarte vrouw een belangrijk bemanningslid speelde. Daarnaast was haar zoen in 1968 met hoofdrolspeler William Shatner (Captain Kirk) een van de eerste kusscènes op tv tussen een witte en zwarte acteur. Van enige romance was in die scène overigens geen sprake, want Nichols en Shatner hadden het niet zo op elkaar. Nichols vond Shatner maar arrogant. Ze had meer met Gene Roddenberry, de bedenker van Star Trek, met wie ze in de jaren 60 enige tijd een relatie had. Nichols speelde later ook in zes Star Trek-films, de laatste was Star Trek VI: The Undiscovered Country in 1991. Ze groeide uit tot een rolmodel voor veel toekomstige acteurs, zoals Oscar-winnares Whoopi Goldberg. Ook bij de Amerikaanse ruimtevaartorganisatie NASA had Nichols veel fans, net als bij toekomstige presidenten. Oud-president Obama van de VS ontving Nichols in 2012 in het Witte Huis. Over het leven van Nichols werd in 2021 een documentaire gemaakt:||https://nos.nl/artikel/2439022-star-trek-actrice-nichelle-uhura-nichols-overleden
2022-07-31||Kosovo stelt nieuwe regels uit na spanningen bij grens met Servië || De regering in Kosovo heeft nieuwe maatregelen voor Serviërs op de valreep met een maand uitgesteld. De wetten zouden vanaf vandaag gelden, maar door spanningen in het noorden bij de grens met Servië is de invoering ervan opgeschort tot 1 september. Als gevolg van de onrust werden twee grensovergangen gesloten. De nieuwe regels houden onder meer in dat etnische Serviërs, die in het noorden van Kosovo wonen, verplicht worden om Kosovaarse kentekenplaten te gebruiken. Daarnaast zouden Serviërs die Kosovo binnenkomen vanaf vandaag een soort toegangsdocument bij de grens moeten aanvragen. In Servië geldt een vergelijkbare regel voor Kosovaren die het land willen bezoeken. De maatregelen leidden bij de grens tot wegblokkades. De regels worden nu uitgesteld op voorwaarde dat de barricades worden verwijderd, schrijft de Kosovaarse premier Kurti op Twitter. Een van de twee grensovergangen is vanochtend nog steeds geblokkeerd, melden lokale media. EU-buitenlandchef Josep Borrell juicht de beslissing van de Kosovaarse regering om de maatregelen uit te stellen toe. Hij verwacht dat de opgeworpen barricades snel worden weggehaald. De maatregelen hebben kwaad bloed gezet bij etnische Serviërs, die in het noorden van Kosovo een grote groep vormen. Nu rijden veel van hen nog rond in auto's met een Servisch kenteken. Sinds de onafhankelijkheid van Kosovo in 2008 (die Servië overigens niet erkent) heeft Kosovo eigen nummerborden. De politie in Kosovo sloot gisteravond twee grensovergangen met Servië vanwege de onrust die was ontstaan. De politie besloot daartoe omdat verschillende wegen met voertuigen waren geblokkeerd. Lokale media melden dat in het noorden ook het luchtalarm afging. De grensovergangen die werden gesloten zijn die bij Jarinje en Brnjak, waar het al eerder tot botsingen kwam. Demonstranten gebruikten vrachtwagens gevuld met grind om de wegen te blokkeren. Volgens de politie zou er ook in de richting van agenten geschoten zijn, maar raakte er niemand gewond. Het is niet voor het eerst dat de landen ruziën over de kentekenplaten. Vorig jaar escaleerde de onenigheid over de Kosovaarse plannen. Ook toen blokkeerden de Serviërs allerlei wegen, waaronder ook de overgangen bij Jarinje en Brnjak. De Kosovaarse regering stuurde daarop speciale eenheden naar de grens en er werden gevechtsvliegtuigen ingezet. Na tussenkomst van de EU kwamen de landen uiteindelijk een tijdelijke oplossing overeen, waarbij stickers over bepaalde delen van de kentekenplaten werden geplakt. De door de NAVO geleide vredesmacht KFOR noemde de situatie zondagavond laat gespannen en verklaarde "bereid te zijn om in te grijpen als de stabiliteit in gevaar komt", in lijn met "ons VN-mandaat". Het militaire bondgenootschap is in de regio met zo'n 4000 militairen aanwezig om de vrede te bewaren. Rond de stad Mitrovica, waar zondagavond het luchtalarm klonk, waren Italiaanse vredestroepen zichtbaar op straat aanwezig.||https://nos.nl/artikel/2439020-kosovo-stelt-nieuwe-regels-uit-na-spanningen-bij-grens-met-servie
2022-07-31||Treinstoring rond Rotterdam opgelost|| Door een storing bij de treinverkeersleiding in de regio Rotterdam reden er afgelopen avond in een deel van de zuidelijke Randstad urenlang nauwelijks treinen. Iets na middernacht meldde de NS dat de storing was opgelost. Volgens een woordvoerder worden de laatste gestrande reizigers met extra treinen vervoerd. Door de storing konden de verkeersleiders niet zien waar de treinen waren. De problemen ontstonden halverwege de avond en concentreerden zich vooral rond Rotterdam, maar ook elders in het land konden er treinen uitvallen. Volgens spoorbeheerder ProRail leidde de storing tot een onveilige situatie en werd daarom besloten het treinverkeer stil te leggen. De oorzaak lag volgens ProRail aan een fout in de software waardoor een back-up niet functioneerde, die in het geval van een storing zou moeten opstarten. "Dit mag natuurlijk niet voorkomen. Daarom doen we er alles aan om ervoor te zorgen dat deze storing niet nog een keer terugkomt", meldt de spoorwegbeheerder. Voor de ochtendspits verwacht de NS geen grote problemen. Vanwege de storing in Nederland kon de Thalys niet vanuit Antwerpen naar Amsterdam rijden. De passagiers van de internationale trein zijn gestrand in de Belgische stad. Het spoorwegbedrijf vergoedt de hotelkosten en de passagiers kunnen morgen hun reis vervolgen.||https://nos.nl/artikel/2439017-treinstoring-rond-rotterdam-opgelost
2022-07-31||Op Curaçao gevonden lichaam van vermiste man uit Leiden|| Het lichaam dat reddingswerkers op Curaçao hebben gevonden, is inderdaad van de 45-jarige man uit Leiden naar wie sinds woensdag werd gezocht. Politie, brandweer en defensie troffen het lichaam aan ten zuiden van de berg Seru Bientu in het Christoffelpark. Een woordvoerder van de politie laat aan persbureau ANP weten dat het slachtoffer, Daniel Dresden, niet door een misdrijf om het leven is gekomen. De Nederlandse toerist ging dinsdag een wandeling maken in het noordwestelijke deel van het eiland. Maar de man keerde niet terug, waarop alarm werd geslagen. Na zijn vermissing waren er zorgen omdat hij maar een liter water bij zich had, in een gebied waar het zonder gps of kompas moeilijk is om je te oriënteren. Hulpdiensten hebben onder meer met een helikopter en drones naar de man gezocht.||https://nos.nl/artikel/2439016-op-curacao-gevonden-lichaam-van-vermiste-man-uit-leiden
2022-07-31||Oud-radiomaker Jan Steeman (76) overleden|| Voormalig AVRO-radiopresentator Jan Steeman is zaterdag na een kort ziekbed overleden, meldt omroep AVROTROS. Steeman was 76 jaar. Zijn naam is vooral verbonden aan Arbeidsvitaminen, waarvan hij tussen 1985 en 1992 samensteller was. Toen het programma in 2010 van 3FM verhuisde naar NPO Radio 5 nam Steeman de presentatie over. Hij zou het programma tot 2017 presenteren. "Ik vond het altijd een genoegen om te doen", zei hij eind dat jaar tegen zijn opvolger Hans Schiffers. Eerder had Steeman Toppers van Toen en Het Steenen Tijdperk gemaakt. Ook vervulde hij verschillende leidinggevende functies voor de AVRO, onder meer bij 3FM. In die rol nam hij radiotalenten aan die later bekende dj's zouden worden, onder wie Giel Beelen en Gerard Ekdom. Ook Hans Schiffers werd door Steeman aangenomen, midden jaren 80. "Hij had het lef om nieuw dj-talent een kans te geven. Hij nam de gok", zegt Schiffers in een reactie op het overlijden van de man die hij zijn radiovader noemt. Steeman was volgens Schiffers "een ongelooflijk gepassioneerde radioliefhebber, met een grote liefde voor muziek". En dan vooral oude muziek, weet Schiffers. "Daar verwijst de naam van zijn programma Het Steenen Tijdperk ook naar. Zijn eigen naam zat erin, die vaak werd verbasterd tot Steenman, en zijn voorliefde voor de oudere muziek." In Arbeidsvitaminen zal Schiffers morgenochtend een eerbetoon aan de oud-presentator brengen. Met muziek die Steeman kort voor zijn dood zelf nog heeft uitgezocht.||https://nos.nl/artikel/2439012-oud-radiomaker-jan-steeman-76-overleden
2022-07-31||Betogers in parlement Irak zijn niet van plan weg te gaan|| In de Iraakse hoofdstad Bagdad wordt voor de tweede dag op rij het parlement bezet door demonstranten. Het gaat om honderden aanhangers van de invloedrijke sjiitische geestelijke Muqtada al-Sadr. Zij trokken gisteren de veiligheidsmuren rond het gebouw in de zwaarbeveiligde Groene Zone omver en bestormden het pand met honderden tegelijk. De betogers zijn het niet eens met de kandidaat voor het premierschap die is voorgedragen door andere sjiitische partijen. Dat is Mohamed Shia al-Sudani, een oud-minister van 52 en een rivaal van al-Sadr. De demonstranten dreigen in het parlementsgebouw te blijven tot hun eisen worden ingewilligd. Ze willen vervroegde verkiezingen, grondwetswijzigingen en het vertrek van tegenstanders van al-Sadr. In het parlement hebben de demonstranten matrassen op de grond gelegd. Het leek vandaag meer op een feest dan op een politiek protest. Er werd gedanst, gebeden en er werden leuzen door het parlement geschreeuwd. Tussendoor deden de betogers dutjes op de matrassen in de zaal. Gisteren verliep het echter gewelddadig. Volgens de autoriteiten raakten 125 mensen gewond. De politie trok zich na enkele uren terug en liet het parlement over aan de demonstranten. Al-Sadr is zelf niet bij het protest geweest, maar heeft zijn aanhangers wel aangemoedigd. Volgens hem is het protest "een geweldige kans om het politieke systeem, de grondwet en de verkiezingen radicaal uit te dagen". Hij heeft alle Irakezen opgeroepen mee te doen, wat erop duidt dat het protest lang kan duren. Woensdag werd het parlement ook al bestormd door honderden aanhangers van al-Sadr. Daarbij raakten toen zeventig mensen gewond. De politieke beweging van al-Sadr werd bij de verkiezingen van vorig jaar de grootste, maar het lukte niet om een meerderheidscoalitie te vormen met soennitische en Koerdische partijen. Vorige maand trok hij daarom alle leden van zijn partij terug uit het parlement. Die zetels zijn inmiddels ingenomen door rivaliserende sjiitische partijen. Irak zit al bijna een jaar zonder regering.||https://nos.nl/artikel/2439011-betogers-in-parlement-irak-zijn-niet-van-plan-weg-te-gaan
2022-07-31||Gebiedsverbod voor bewoner pand Den Bosch waar explosief afging|| De bewoner van de woning in Den Bosch waar afgelopen nacht een explosief afging, krijgt een gebiedsverbod van een maand. Het huis gaat gedurende deze periode op slot, meldt de gemeente. Volgens Omroep Brabant is de bewoner van het pand de vriendin van Klaas Otto, oprichter van motorclub No Surrender, en geldt het verbod ook voor Otto zelf. Afgelopen nacht was er voor de tweede keer in minder dan een week tijd een explosie bij een woning in Den Bosch. De woning aan de Stapelen was afgelopen nacht het doelwit, woensdag ging een explosief af een eindje verder op in dezelfde wijk, aan de Goedenrade. De politie onderzoekt of de woning die afgelopen nacht is getroffen ook toen het eigenlijke doelwit was. In de nacht van dinsdag op woensdag waren de bewoners - een vader en moeder met twee jonge kinderen - thuis. Niemand raakte gewond, maar de woning raakte wel zwaar beschadigd. Afgelopen nacht ontstond er lichte schade. Hulpdiensten controleerden de veiligheid van het huis, waar het explosief vannacht rond 01.15 uur afging: De politie en de gemeente doen geen uitspraken over de identiteit van de bewoner en zijn partner. Burgemeester Jack Mikkers schrijft in een brief aan de buurtbewoners dat uit veiligheidsoverwegingen is besloten tot het gebiedsverbod: "Want het is veiliger als de bewoner en diens partner niet in of bij de woning verblijven. Voor henzelf en de omgeving." Hij zegt geen gedrag te tolereren dat "ontwrichting, angst en onrust voor andere inwoners" veroorzaakt. Komende maand is er extra toezicht bij het huis aan de Stapelen en in de wijk. Ook worden er meer camera's ingezet.||https://nos.nl/artikel/2439007-gebiedsverbod-voor-bewoner-pand-den-bosch-waar-explosief-afging
2022-07-31||Taylor Swift uitgeroepen tot 'grootste bekende vervuiler' om gebruik privéjet|| Taylor Swift is het middelpunt van een klimaatrelletje geworden. De Amerikaanse zangeres stootte met haar privéjet tot dusver dit jaar de meeste CO2 uit van een hele trits beroemdheden, becijferde een Brits marketingbedrijf onlangs. Tussen januari en juli ging het vliegtuig van de zangeres 170 keer de lucht in, wat neerkomt op 15,9 volledige dagen vliegen. De uitstoot van het toestel kwam daarmee uit op zo'n 8000 ton aan CO2, ruim duizend keer de uitstoot van een gemiddelde burger per jaar. Woordvoerders van de artiest weerspreken de berekening in muziekblad Rolling Stone. Volgens hen leent Swift het toestel regelmatig uit en is zij persoonlijk dus niet verantwoordelijk voor alle 170 vliegbewegingen en de bijbehorende uitstoot. Marketingbedrijf Yard stelde zijn rapport op nadat er op sociale media ophef was ontstaan over de uitstoot van influencer Kylie Jenner. Onlangs bleek dat de Kardashian-telg voor een pretvlucht van 12 minuten haar privéjet had gebruikt. Het ging om een vlucht tussen de vliegvelden van Camarillo en Van Nuys in Californië. Met de auto was dat neergekomen op een ritje van ongeveer 40 minuten. Velen vroegen zich online hardop af wat voor zin het heeft om als individu duurzamer te leven, als beroemdheden tonnen uitstoot veroorzaken met hun vliegtuigen. Jenner werd dan ook bestempeld tot 'klimaatcrimineel'. Jenner haalde de top-10 van de lijst van Yard overigens niet. De uitstoot van bokser Floyd Mayweather was goed voor plaats twee, hiphopartiest Jay-Z eindigde met zijn jet op plek drie. Voor het rapport bekeek Yard gegevens van het geautomatiseerde Twitteraccount Celebrity Jets. Dat houdt de vliegbewegingen van privéjets van allerlei beroemdheden bij. Voor de becijfering van de gemiddelde uitstoot gebruikte het bedrijf data van het Britse ministerie van Transport. Swift begon op jonge leeftijd in de countrymuziek. Haar carrière maakte een vlucht toen zij in 2014 het popalbum 1989 uitbracht, met hits als Shake It Off en Blank Space.||https://nos.nl/artikel/2439005-taylor-swift-uitgeroepen-tot-grootste-bekende-vervuiler-om-gebruik-privejet
2022-07-31||Indonesië blokkeert sites van PayPal, Steam, Yahoo en andere bedrijven|| Indonesië heeft de toegang tot enkele grote websites geblokkeerd omdat de sites zich niet houden aan de regelgeving in het land. De naar schatting 191 miljoen Indonesische internetgebruikers kunnen daardoor niet meer naar onder meer zoekmachine Yahoo, betalingssite PayPal en gameplatforms als Steam en EpicGames. De wetgeving werd in november 2020 al ingesteld en verplicht bedrijven om data aan de autoriteiten over te dragen als die dat eisen. Ook moeten internetbedrijven "onwettige content" verwijderen na een overheidsverzoek. De deadline voor bedrijven om zich te registreren liep vrijdag af. De grootste internetbedrijven, zoals Amazon, Apple, Facebook en Google zijn op het laatste moment toch akkoord gegaan met de wet om een blokkade te voorkomen. Maar andere bedrijven hebben zich niet geregistreerd bij de autoriteiten en zijn daarom nu dus niet meer toegankelijk. Op de maatregel komt vanuit Indonesische internetgebruikers veel kritiek. Op Twitter waren hashtags als #BlokirKominfo (blokkeer het ministerie van Communicatie), Epic Games en PayPal trending. Zo vinden mensen dat de actie de Indonesische online game-industrie hard raakt. Ook worden freelancers die gebruikmaken van PayPal door de blokkade getroffen. Volgens het ministerie van Communicatie worden de websites weer toegankelijk gemaakt als ze zich houden aan de lokale wet- en regelgeving. Mogelijk wordt de blokkade van PayPal voor die tijd al kortdurend opgeheven, zodat mensen het geld dat ze op hun account hebben staan eraf kunnen halen.||https://nos.nl/artikel/2438997-indonesie-blokkeert-sites-van-paypal-steam-yahoo-en-andere-bedrijven
2022-07-31||Ziekenhuis: behandeling van hersendode Archie (12) morgen stopgezet|| De behandeling van de 12-jarige hersendode Archie Battersbee wordt morgenmiddag gestaakt. Dat heeft het Londense ziekenhuis waar het kind is opgenomen in een brief aan zijn ouders en hun advocaat geschreven, melden Britse media. In de brief staat dat morgen om 14.00 uur alle medicatie en behandelingen worden stopgezet. "We begrijpen dat de discussie rond het stopzetten van de behandeling van Archie erg moeilijk en pijnlijk is", staat verder in de brief. "We willen er echter voor zorgen dat u en uw gezin zo veel bij het proces worden betrokken als u wilt". Morgen krijgen de ouders te horen hoe de behandeling ten einde zal komen. Doel is om de "waardigheid van Archie" zo goed mogelijk te waarborgen. De ouders van het kind, dat door een ongeval ernstige hersenschade opliep, vechten het beëindigen van de behandeling al langere tijd aan bij de rechter. Zij willen dat Archie behandeld wordt zolang zijn hart nog klopt. De ouders gingen in hoger beroep om dat te bewerkstelligen, maar een driekoppige rechtbank ging recentelijk niet in hun bezwaren mee. Het doorbehandelen van Archie zou zijn dood alleen maar uitstellen, oordeelden de rechters. Inmiddels hebben zijn ouders de minister van Volksgezondheid en de Verenigde Naties ingeschakeld. De twee betogen dat het VK zich schuldig maakt aan het schenden van de rechten van mensen met een handicap, als zijn behandeling door de Britse gezondheidsdienst NHS wordt gestaakt. Een VN-commissie heeft daarop aan de Britse regering gevraagd om de behandeling niet stop te zetten, zolang de zaak nog door het comité wordt bestudeerd. De regering liet gisteren aan Sky News weten dat het verzoek nauwkeurig wordt bekeken. Het ziekenhuis zou op het oordeel van de regering wachten, schreef de BBC, en lijkt vandaag dus tot de conclusie te zijn gekomen dat het staken van de behandeling kan doorgaan. Het kind werd in april buiten bewustzijn aangetroffen door zijn moeder. Sindsdien ligt hij aan de beademing.||https://nos.nl/artikel/2438994-ziekenhuis-behandeling-van-hersendode-archie-12-morgen-stopgezet
2022-07-31||Blik op Van Goghs kopjes en vazen: 'Je ziet zijn ogen gaan'|| Kopjes uit De Aardappeleters. De vaas van Zonnebloemen. Het gele bed uit zijn Slaapkamer. Jarenlang onderzocht kunsthistoricus Alexandra van Dongen van Museum Boijmans Van Beuningen voorwerpen die Vincent van Gogh afbeeldde. In een dit weekend geopende tentoonstelling in het Vincent Van GoghHuis in Zundert toont ze wat de objectkeuzes zeggen over het leven en de kunst van de schilder. "Je gaat op een andere manier naar zijn werk kijken", legt ze uit. "Het wordt er heel tastbaar van. Ik had op een gegeven moment het gevoel dat ik over zijn schouder zat mee te kijken." "Hij is altijd geïnteresseerd in vormen, materialen, kleuren. Dus je ziet hem kijken of iets een interessante vorm heeft en dan pakt hij dat." Voor haar onderzoek bestudeerde Van Dongen bijna honderd schilderijen en tekeningen van Van Gogh. Wat de schilder afbeeldt, verandert per plek waar hij woont. "Je ziet de gedeelde materiële cultuur uit de directe omgeving van Vincent, waar hij op dat moment aan het werk was." In Nuenen zijn het de eenvoudige boereninterieurs die hem aanspreken. "Daar zie je allemaal potten en pannen voorbijkomen die in de keuken van zijn eigen moeder moeten hebben gestaan. Dat is ook te staven met archeologische vondsten." Van Dongen noemt als voorbeeld de koffiekopjes die op De Aardappeleters staan, Maastrichts keramiek. "Industrieel vervaardigd aardewerk, iedereen gebruikte dat. Het was niet alleen voor boeren, maar ook in gebruik bij de Van Goghs. Er zijn fragmenten van gevonden toen de riolering achter hun pastorie werd vervangen." Nadat Van Gogh schilderles was gaan geven aan verzamelaar Antoon Hermans, beschikte hij ineens over interessante objecten uit diens collectie. "Dan duiken er wat meer bijzondere voorwerpen op die helemaal niet bij zijn moeder in de keuken staan. Antieke baardmankruiken of een raar voorwerp als een kruithoorn of sigarenhouder. Aanwijzingen dat als hij iets leuks zag, vroeg: 'Oh, mag ik dat gotische kannetje even lenen?'." "Als je zijn hele oeuvre bekijkt, zie je dat hij bij bloemstillevens continu voorwerpen neemt die helemaal niet eens bedoeld zijn als vaas. Een likeurkannetje, een melkkan en een klein bloesemtakje in een jampot. Hij grijpt gewoon wat om hem heen is en dat gebruikt hij. Dat geeft een verrassend andere blik op zijn werk." Als voorbeeld noemt Van Dongen het beroemde Zonnebloemen, waar Van Gogh geen vaas maar een vetpot gebruikte. "Die waren in elke Franse keuken te vinden, met runder- of ganzenvet om in te bakken." Zo kan niet alleen Van Goghs gedachtegang worden gereconstrueerd, ook zeggen de voorwerpen soms wat over het werk zelf. Op een schilderij waarvan gedacht werd dat Van Gogh het in Nuenen had geschilderd, ontdekte Van Dongen enkele jaren geleden een Franse casserole parisienne. "Opeens gingen er allemaal kwartjes vallen", zegt Van Dongen. "Het is Frans aardewerk. De kans dat hij zo'n pan in Nuenen had gezien, is vele malen kleiner dan dat hij hem een jaar later bij zijn broer Theo in Montmartre zag." Later onderzoek naar het doek bevestigde die conclusie. Voor Dichter bij Vincent spoorde Van Dongen verschillende voorwerpen op die Van Gogh daadwerkelijk gebruikte. Een koperen melkkan en een likeurflesje die bewaard werden door Van Goghs schoonzus Jo, een vaasje uit de familie Gachet. Door ze te vergelijken met de kunstwerken die Van Gogh ervan maakte, valt op hoe natuurgetrouw hij werkte. "Hij verandert niks aan die voorwerpen. Hij zet ze met grove streken neer, maar toch precies in vorm en details. Als je het echte model ziet, dan denk je: 'verrek, ja, dat is heel precies thuis te brengen'." Ze wijst op een majolicakan uit een stilleven. "Je ziet zijn ogen gaan. Die drie kraanvogels gaat hij niet zitten naschilderen, maar het wordt een impressie in bruine vlekken. En het kannetje heeft aan de onderkant reliëf alsof het een geweven mandje is. Dan begrijp je waarom hij daar in het schilderij zat te klodderen met verf. Hij wil gewoon blob-blob-blob dat patroon weergeven. Hij portretteert het karakter van die voorwerpen." Afgelopen donderdag kwam een van de topstukken van de tentoonstelling aan: een vaasje van de familie Gachet, door Van Gogh vereeuwigd. "Het bloemstilleven hangt in het Musée d'Orsay, maar dit vaasje staat in depot, dus mochten wij het lenen." Voor het de vitrine in ging, kon Van Dongen het even aanraken. "Geweldig als je dan even zo'n ding in je hand mag houden. Een van de echte rekwisieten van Vincent."||https://nos.nl/artikel/2438982-blik-op-van-goghs-kopjes-en-vazen-je-ziet-zijn-ogen-gaan
2022-07-31||Korte tijd brand op dak van hotel Kerkrade, deel Roda-stadion ontruimd|| Op het dak van een hotel bij het stadion van Roda JC in Kerkrade heeft korte tijd brand gewoed. Daarom werd een deel van het stadion, waar op dat moment het Wereld Muziek Concours gaande was, ontruimd. Niemand raakte gewond, wel zijn enkele mensen uit voorzorg door de hulpdiensten nagekeken. De brand brak uit in een tuinhuisje op het dakterras van een restaurant dat in het hotel zit. In dat tuinhuisje stonden gasflessen. Een gasfles is in brand gevlogen, maar niet ontploft. Onduidelijk is wat de precieze oorzaak van de brand is. Het publiek mag het stadion weer in. Alleen de tribune die grenst aan het hotel waar de brand woedde, wordt door de organisatie van het concours vrijgehouden. De mensen die daar zaten, kunnen elders in het stadion plaatsnemen. Het programma van het Wereld Muziek Concours lag vanwege de brand enige tijd stil, maar is inmiddels weer hervat. Vandaag is ook de laatste dag van het evenement, waarbij gestreden wordt om de hoofdprijs van 10.000 euro. Ook wordt de WMC Drum Major Award 2022 uitgereikt. De brand was van korte duur:||https://nos.nl/artikel/2438981-korte-tijd-brand-op-dak-van-hotel-kerkrade-deel-roda-stadion-ontruimd
2022-07-31||Dodental watersnood Kentucky loopt op, schadeherstel zal jaren duren|| Het dodental als gevolg van de overstromingen in Kentucky is opgelopen naar 26. Onder hen zijn vier kinderen, meldt de gouverneur van de staat in het oosten van de Verenigde Staten. De verwachting is dat het dodental nog verder zal stijgen. De autoriteiten gaan ervan uit dat het nog weken zal duren voor alle slachtoffers zijn gevonden. Kentucky is zwaar getroffen door overstromingen na hevige regenval. Door het noodweer zijn rivieren buiten hun oevers getreden en staan hele dorpen onder water. Ook zijn wegen weggevaagd, bruggen ingestort en zijn auto's meegesleurd door de stroming. In veel gebieden zijn ook de elektriciteit en telefoonverbindingen uitgevallen. Gisteren zei gouverneur Beshear al dat de situatie in het getroffen gebied rampzalig is. Vrijdag vloog hij eroverheen om te zien hoe groot de schade is. "Het is een totale verwoesting, op een manier die we niet eerder hebben gezien." Het herstellen van de schade zal jaren duren, waarschuwt de gouverneur. President Biden heeft de watersnood uitgeroepen tot federale ramp, zodat er vanuit Washington D.C. geld beschikbaar komt voor hulpverlening en het opruimen van de schade. In het gebied viel in 48 uur tijd tussen de 200 en 270 millimeter regen. Vrijdag stopte het met regenen. Ter vergelijking: in Nederland valt gemiddeld in een jaar 840 millimeter regen. Er wordt de komende dagen meer regen verwacht. Volgens de gouverneur is dit één van de dodelijkste overstromingen waar Kentucky mee te maken heeft gehad:||https://nos.nl/artikel/2438978-dodental-watersnood-kentucky-loopt-op-schadeherstel-zal-jaren-duren
2022-07-31||Stichting Charles nam donatie van miljoen pond aan van Bin Ladens|| De liefdadigheidsstichting van prins Charles heeft een donatie van een miljoen pond gekregen van de familie van terrorist Osama Bin Laden. Dat bevestigt het kantoor van de Britse prins na berichtgeving van de Sunday Times. Bin Laden was het brein achter de terreuraanslagen van 11 september 2001 in de Verenigde Staten. Het gaat om een donatie die in 2013 werd gedaan aan The Prince of Wales's Charitable Fund, een stichting die door prins Charles werd opgericht. Het bedrag was volgens Britse media afkomstig van twee halfbroers van de voormalige leider van al-Qaida. Het zou gaan om Bakr bin Laden, de patriarch van de rijke Saudische familie, en zijn broer Shafiq. De betaling vond plaats twee jaar nadat Osama bin Laden in Pakistan was gedood. Volgens de media had Charles in oktober dat jaar een ontmoeting met Bakr bin Laden, die zelf overigens niet van terrorisme wordt verdacht. Een bron bij het fonds zegt volgens The Guardian dat de curatoren na een grondig onderzoek tot de conclusie waren gekomen dat de acties van één lid uit de familie Bin Laden niet de hele familie zouden mogen schaden. Adviseurs zouden Charles met klem hebben gezegd het geld niet aan te nemen en later om het bedrag terug te storten. Het kantoor van de Britse prins, Clarence House, betwist die berichtgeving. Volgens een woordvoerder namen beheerders van het fonds het besluit en niet de kroonprins zelf. In een verklaring zegt Clarence House dat de gift na "grondig onderzoek" is aangenomen en dat hiervoor bronnen bij de regering werden geraadpleegd. "Elke poging om iets anders te suggereren is misleidend en onnauwkeurig". Het is niet de eerste keer dat het fonds in opspraak komt. The Sunday Times meldde eerder dit jaar dat de kroonprins drie miljoen euro in cash aannam van de voormalig premier van Qatar. Het Prince of Wales's Charitable Fund verleent subsidies aan projecten in allerlei sectoren, bijvoorbeeld op het gebied van onderwijs en milieu.||https://nos.nl/artikel/2438976-stichting-charles-nam-donatie-van-miljoen-pond-aan-van-bin-ladens
2022-07-31||Oekraïners moeten Donbas verlaten, 'leger vrije hand geven'|| De Oekraïense president Zelensky heeft burgers dringend opgeroepen uit Donetsk te vertrekken. "Hoe meer mensen nu vertrekken, hoe minder mensen de Russen kunnen vermoorden", zei de president in een videotoespraak. Burgers die zich nog in de grotere Donbas-regio bevinden, waaronder de provincie Donetsk valt, moeten van Zelensky eveneens weg. Liefst nog voor de winter, omdat de regio nauwelijks nog gas geleverd kan krijgen. Hoe de verplichte evacuatie van burgers er precies uit zal zien, is niet duidelijk. Zelensky doet vooralsnog een beroep op de burgers zelf om het gebied te verlaten. "Veel burgers weigeren te gaan, maar het moet gebeuren", zei hij. "Als je de kans hebt, praat dan alsjeblieft met degenen die nog steeds in de gevechtszones in de Donbas zijn en overtuig hen dat het nodig is dat ze het gebied verlaten." Rusland trekt langzaamaan op in de Donbas. Deze week nam het leger de op een na grootste energiecentrale van Oekraïne in, Vuhlehirsk, als onderdeel van de opmars richting de westelijker gelegen steden Kramatorsk en Slovjansk. Oekraïne boekt ook successen. Zo hebben troepen in de Donbas de Russische opmars richting Bachmoet vooralsnog weten tegen te houden, zegt het Amerikaanse Institute of the Study of War (ISW). Bachmoet is een stad in Donetsk die tussen de energiecentrale en Kramatorsk in ligt. Ook heeft Oekraïne volgens het ISW aanvallen afgeweerd vanaf de frontlinie bij de door Rusland bezette stad Donetsk. De evacuatie van burgers uit de gelijknamige regio staat symbool voor deze fase van de oorlog, stelt oud-commandant der Landstrijdkrachten Mart de Kruif. "Die gaat over de strijd om de Donbas. Is Rusland in staat die regio volledig te veroveren, of lukt het Oekraïne om delen te behouden?" De noordelijker provincie Loegansk, eveneens in de Donbas, is begin deze maand volledig in Russische handen gevallen. Toen werd al voorspeld dat Rusland zich zou gaan focussen op de verovering van de gehele Donetsk-regio. Delen van die provincie zijn al in handen van pro-Russische separatisten. Oekraïne wil de rest van het gebied, waar zich naar schatting nog ruim 200.000 burgers bevinden, koste wat kost verdedigen. Daarom verwacht De Kruif dat de gevechten nog verder zullen intensiveren; de reden dat burgers uit het gebied weg moeten. "Zelensky wil zijn burgers daar weg hebben om ze te beschermen tegen Russische raketten." Een andere reden voor de evacuatie van burgers, is dat ze anders in de weg kunnen lopen bij militaire operaties van Oekraïne. "Je wil vrijheid van handelen hebben en dan is het niet heel handig als je in de gevechtszones nog burgers hebt", aldus De Kruif. "Daar komt bij dat de burgers die nog zijn achtergebleven, vaak de wat minder mobiele mensen zijn." Oekraïense militairen in de Donbas:  Het gevecht om de Donbas is eigenlijk een logistieke strijd om personeel en materieel, legt de oud-commandant uit. "Beide partijen zijn zwaar uit de middelen gelopen, met veel personele verliezen en voorraden die er niet meer zijn." Zo loopt Oekraïne tegen problemen aan met de wapens die door het Westen geleverd zijn. "Het is nog een uitdaging om die operationeel te houden", zegt De Kruif. "Want het leger heeft ook munitie nodig om die wapens te gebruiken, en deze is nog niet genoeg op voorraad." Rusland loopt op zijn beurt tegen personeelsproblemen aan. Daarom heeft Poetin alle Russische regio's de opdracht gegeven om een bataljon aan 'vrijwilligers' te leveren. "Dat laat zien dat Rusland grote verliezen heeft geleden", aldus De Kruif. "Poetin heeft mankracht nodig, in aantallen en kwaliteit." De logistieke problemen verklaren dan ook waarom Oekraïne een tegenoffensief voert in de zuidelijke stad Cherson. Het Russische leger wordt daardoor immers gedwongen om schaarse troepen uit de Donbas te verplaatsen naar het zuiden. Maar wat er in Cherson gebeurt, is volgens De Kruif secundair. "De strijd draait om de Donbas", zegt hij. "Beide partijen hangen als het ware in de touwen, als boksers na de veertiende ronde. In de komende weken of maanden zal duidelijk worden hoe die strijd wordt beslist." Mocht het Oekraïne lukken om de logistieke problemen het hoofd te bieden, dan heeft het leger volgens de oud-commandant een significante kans om het gevecht te winnen. "Want het leiderschap en de motivatie van de Oekraïners is beter."||https://nos.nl/artikel/2438974-oekrainers-moeten-donbas-verlaten-leger-vrije-hand-geven
2022-07-31||Echtpaar ruziet op de weg vanwege weggegooide trouwring|| Een echtpaar heeft gisteren in Helmond voor een gevaarlijke situatie op de weg gezorgd. Een van hen had de trouwring in een boze bui al rijdend uit het autoraam gegooid. Daarna ging het stel te voet op zoek naar de ring, terwijl het verkeer over de N270 met 70 kilometer per uur voorbijreed. Volgens Omroep Brabant schrokken automobilisten van het stel en werd de politie verschillende keren gebeld. Het ruziënde paar is door de politie met een waarschuwing weggestuurd. Waarschijnlijk zonder trouwring, zegt een van de betrokken agenten tegen de regionale omroep. "Ze wisten ook niet precies waar ze moesten zoeken."||https://nos.nl/artikel/2438969-echtpaar-ruziet-op-de-weg-vanwege-weggegooide-trouwring
2022-07-31||Oekraïense graanhandelaar omgekomen bij 'zwaarste aanval op Mykolajiv ooit'|| Bij Russische aanvallen op de Zuid-Oekraïense stad Mykolajiv is vannacht de steenrijke Oekraïense graanhandelaar Oleksi Vadatoersky om het leven gekomen. De 74-jarige Vadatoersky, oprichter en eigenaar van een van de grootste graanbedrijven van Oekraïne, geldt als zeer succesvol zakenman. Zijn vermogen wordt geschat op ongeveer 400 miljoen euro. Ook zijn vrouw kwam om het leven bij het bombardement, dat volgens de burgemeester van Mykolajiv de zwaarste Russische aanval op de stad was sinds het begin van de oorlog. Twee schoolgebouwen, een hotel, sportcomplex en meerdere woningen raakten beschadigd. President Zelensky heeft zijn medeleven betuigd aan de familie en vrienden van het omgekomen echtpaar. Volgens hem heeft Vadatoersky decennialang "een onschatbare bijdrage" geleverd aan de ontwikkeling van de regio en de landbouw- en scheepbouwindustrie in Oekraïne. Hij stond sinds 1991 aan het roer van het graanbedrijf Nibulon, dat hij ook heeft opgericht. Oekraïne en Rusland tekenden deze maand een akkoord over de veilige export van graan uit Oekraïne, via de Zwarte Zee. Ondanks die deal bleef Rusland Oekraïense havensteden bestoken met bombardementen, zeiden de Oekraïense autoriteiten. Zo werden onder meer Odessa en Mykolajiv aangevallen. De aanvallen werden internationaal gezien als acties om de graanexport alsnog te saboteren, maar Rusland zei dat het doel onder meer een Oekraïens oorlogsschip was. Ondertussen gaan ook elders in Oekraïne de gevechten door. Bij Russische aanvallen in de noordoostelijke regio's Charkov en Soemy kwam vandaag zeker een persoon om het leven, zeggen lokale autoriteiten. Ook raakten daar gebouwen beschadigd. De havenstad Sebastopol was volgens Rusland doelwit van een Oekraïense aanval. De gouverneur van die stad zegt dat daarbij zeker vijf mensen gewond zijn geraakt. Volgens hem ging het om een droneaanval op het hoofdkwartier van de Russische Zwarte Zeevloot in Sebastopol, op het door Rusland geannexeerde schiereiland de Krim. Vanwege de aanval is de viering van de Dag van de Marine, een nationale feestdag in Rusland, op de Krim afgelast. "Oekraïne heeft besloten om onze Marinedag te verpesten", zegt de gouverneur van Sebastopol. Russische staatsmedia spreken van een terroristische aanslag. De Oekraïense autoriteiten ontkennen echter verantwoordelijk te zijn voor de explosie. Volgens de Oekraïense autoriteiten gaat het om een "openlijke provocatie" van Rusland.||https://nos.nl/artikel/2438967-oekraiense-graanhandelaar-omgekomen-bij-zwaarste-aanval-op-mykolajiv-ooit
2022-07-31||Oud-president Ramos van Filipijnen overleden (94), streed tegen armoede|| De voormalige Filipijnse president Fidel Ramos is overleden. Hij regeerde het Zuidoost-Aziatische land tussen 1992 en 1998 en is 94 jaar geworden. Onder dictator Marcos stond hij lange tijd aan het hoofd van de politie. Zo speelde hij in 1986 een belangrijke rol bij het ten val brengen van Marcos, die vanaf 1965 had geregeerd. Daarvoor had Ramos allerlei functies binnen het leger bekleed. Ook had hij gevochten in de Korea-oorlog. Na de verkiezingen in 1986 weigerde Marcos de macht uit handen te geven, waarna Ramos, die de dictator jarenlang had gesteund, partij koos voor diens tegenstrever Cory Aquino. In 1992 won Ramos zelf nipt de presidentsverkiezingen, om zes jaar aan de macht te blijven. Tijdens zijn presidentschap kenden de Filipijnen een periode van relatieve vrede, stabiliteit en economische groei. Met een beleid van deregulering en liberalisering opende hij de economie voor buitenlandse investeringen en hij slaagde erin de armoede in het land terug te dringen. "Hij laat een veelzijdige erfenis achter en verdient een plaats in de geschiedenis vanwege zijn deelname aan de grote veranderingen van ons land, als militair en als president", zegt een woordvoerder van de huidige president, Ferdinand Marcos Junior. Die staat bekend onder zijn bijnaam 'Bongbong' en werd dit jaar tot president van de Filipijnen gekozen.||https://nos.nl/artikel/2438960-oud-president-ramos-van-filipijnen-overleden-94-streed-tegen-armoede
2022-07-31||Zendertje op Aziatische hoornaar leidt naar nest in Voerendaal || Onderzoekers hebben dankzij een zendertje op een Aziatische hoornaar een nest in het Limburgse Voerendaal gevonden. Het is de eerste keer in Nederland dat een nest van de wesp via deze methode is opgespoord. In opdracht van de provincies Limburg en Noord-Brabant test het EIS Kenniscentrum Insecten nieuwe methoden om nesten van de Aziatische hoornaar op te sporen. Die zijn nodig om verdere verspreiding te voorkomen. De wesp is namelijk schadelijk voor de inheemse biodiversiteit. Een van die methodes is het bevestigen van een zendertje van 0,15 gram dat aan de hoornaar wordt vastgemaakt. De hoornaar weegt zelf 0,39 gram. In totaal zijn de afgelopen weken vier nesten gevonden, valt te lezen op website Nature Today. Dat gebeurde behalve met het zendertje ook via een wiekpot met lokstof. De hoornaars worden gelokt met een mengsel van blond bier, witte wijn en suiker. Vervolgens worden ze gemerkt met kleurstof en daarna kan het nest via verschillende metingen in de buurt worden opgespoord. De vier nesten zijn vernietigd door ze op te zuigen met een speciale stofzuiger. Daarna zijn ze ingevroren om de aanwezige hoornaars, poppen en larven te doden. Een nest van de Aziatische hoornaar kan in het najaar tot 150 nieuwe koninginnen voortbrengen, die het jaar erop zelf weer nieuwe nesten kunnen stichten.||https://nos.nl/artikel/2438953-zendertje-op-aziatische-hoornaar-leidt-naar-nest-in-voerendaal
2022-07-31||Kritiek op body positivity-campagne, prothese weggewerkt|| Een Spaanse campagne die bedoeld was om te laten zien dat alle lichamen moeten worden gerespecteerd, lijkt averechts uit te pakken nu ophef is ontstaan over de gebruikte foto's. De ontwerper van de body positivity-poster, waarop vijf verschillende vrouwen te zien zijn, blijkt daarvoor foto's te hebben gebruikt zonder toestemming van degenen die erop staan. Ook zijn de afbeeldingen bewerkt: zo is de beenprothese van een van de vrouwen vervangen door een 'echt' been. De campagne, die afgelopen week werd gelanceerd door het Spaanse Vrouweninstituut, werd aanvankelijk overwegend positief ontvangen. Op sociale media prezen mensen de boodschap van het instituut om niet te oordelen over lichamen in alle soorten en maten, hoewel sommigen zich wel afvroegen waarom de campagne zich alleen op vrouwenlichamen richt. Maar niet lang daarna zwol de kritiek aan, nadat twee Britse vrouwen hadden aangegeven dat hun Instagram-foto's zonder hun medeweten waren gebruikt en bewerkt voor de collage op de campagneposter. Een van hen, de 32-jarige Sian Green-Lord, is daar woedend over. Ze deelde haar woede op Instagram: "Het is één ding om mijn foto te gebruiken zonder mijn toestemming, maar mijn lichaam is ook nog eens bewerkt, mijn lichaam met mijn beenprothese", zegt de Britse, die in 2013 haar been verloor nadat ze was aangereden door een taxi. "Ik ben sprakeloos, dit is meer dan verkeerd." Green-Lord plaatste twee maanden geleden onderstaande foto (links) op Instagram. Aan de rechterkant staat de afbeelding uit de campagneposter, waarop de beenprothese is verdwenen en okselhaar is toegevoegd: Ook het Britse model Nyome Nicholas-Williams is verbolgen over de campagne. Een van haar 80.000 Instagram-volgers wees haar op de Spaanse poster, omdat de gelijkenis tussen een foto van Nicholas-Williams en een van de vrouwen op de poster wel erg opvallend was. "Het is geen stockfoto, maar een foto die ik op mijn Instagram had geplaatst", zegt Nicholas-Williams tegen de BBC. "Dat is onbeleefd en respectloos." De 30-jarige Britse noemt het "zeer ironisch" dat het Spaanse Vrouweninstituut heeft nagelaten haar van tevoren om toestemming te vragen. "Ze zouden beter moeten weten", vindt ze. Op de poster is de kleur van de bikini van Nicholas-Williams aangepast: Inmiddels heeft het Vrouweninstituut, dat onderdeel is van het ministerie van Gelijkheid, excuses aangeboden voor de ophef. Naar eigen zeggen wist de organisatie "op geen enkel moment" dat voor de poster "echte modellen" zijn gebruikt. Het instituut zegt contact op te nemen met de getroffen vrouwen "om dit probleem op te lossen". De maker van de poster verontschuldigt zich op Twitter voor het feit dat ze zich "heeft laten inspireren" door de foto's van de vrouwen. "Het was nooit mijn bedoeling om hun imago te misbruiken", zegt ze. De ontwerper zegt dat Nyome Nicholas-Williams en Raissa Galvão voor haar bronnen van inspiratie zijn. Die inspiratie wilde ze naar eigen zeggen overbrengen via de campagneposter. De Braziliaanse Galvão heeft onderstaande foto (aan de linkerkant) op Instagram staan: De ontwerper van de poster, die er ook van wordt beschuldigd een bestaand lettertype te hebben gebruikt zonder daarvoor te betalen, zegt van plan te zijn de opbrengsten van de campagne te delen met de betrokkenen. Van de andere twee personen op de campagneposter, zoals de vrouw bij wie een borst is geamputeerd, is nog niet duidelijk of het ook hier gaat om gebruik van hun afbeelding zonder dat ze daarvan wisten.||https://nos.nl/artikel/2438947-kritiek-op-body-positivity-campagne-prothese-weggewerkt
2022-07-31||Taiwan niet op Pelosi's reisprogramma na waarschuwing Xi aan Biden|| Op het schema van de Aziëreis van Nancy Pelosi, de voorzitter van het Amerikaanse Huis van Afgevaardigden, ontbreekt Taiwan. Eerder was er sprake van dat Pelosi mogelijk Taiwan zou bezoeken. Daarop waarschuwde de Chinese president Xi Jinping zijn Amerikaanse ambtgenoot Joe Biden in een telefoongesprek om "niet met vuur te spelen". Een bezoek van Pelosi zou een blijk zijn van Amerikaanse steun aan Taiwan. China is tegen onafhankelijkheid van Taiwan en Xi is tegen elke inmenging in de kwestie van buitenaf. Pelosi bezoekt de komende dagen met vijf andere Congresleden Singapore, Maleisië, Zuid-Korea en Japan. Ze vertrekken vandaag en gaan praten over veiligheid, economische samenwerking en de klimaatcrisis, meldt haar kantoor. Er wordt niets over Taiwan gemeld, dat in de Oost-Chinese Zee ligt. De VS heeft officieel geen diplomatieke banden met Taiwan, maar is vanwege de Taiwan Relations Act uit 1979 wettelijk verplicht om het eiland de middelen te geven om zichzelf te verdedigen. Welke rol speelt Taiwan in de twist tussen de supermachten China en de VS? NOS op 3 legt het uit in deze video:||https://nos.nl/artikel/2438946-taiwan-niet-op-pelosi-s-reisprogramma-na-waarschuwing-xi-aan-biden
2022-07-31||Grote brand Roosendaal verwoest meerdere woningen|| Een grote brand heeft vanochtend drie huizen in Roosendaal verwoest. Een vierde woning liep schade op. Een woordvoerder van de veiligheidsregio zegt tegen Omroep Brabant dat er kans op instorting is. De brand aan de Industriestraat brak rond 08.40 uur uit. Via het dak van een van de huizen sloeg het vuur over naar drie andere woningen. Hoe de brand is ontstaan, is nog niet bekend. De huizen worden volgens de Veiligheidsregio Midden- en West Brabant zeer waarschijnlijk niet bewoond: het gaat om sloopwoningen. Tussen het huizenblok en omliggende woningen zit wat ruimte. Dat is gunstig, zegt een woordvoerder van de veiligheidsregio tegen de regionale omroep: "Dat maakt overslag moeilijker." De brandweer is extra alert op de eigen veiligheid omdat sloopwoningen sneller kunnen instorten dan gewone huizen. Het vuur was rond 10.15 uur onder controle. De brandweer moet nog tot ongeveer 12.00 uur nablussen. Vanwege de vele rook die vrijkwam, heeft de veiligheidsregio omwonenden geadviseerd om ramen en deuren te sluiten en de ventilatie uit te schakelen.||https://nos.nl/artikel/2438944-grote-brand-roosendaal-verwoest-meerdere-woningen
2022-07-31||Zeker 32 doden in Madagaskar na brandstichting door bandieten|| In Madagaskar zijn ten minste 32 mensen gedood nadat bandieten huizen in brand hadden gestoken, meldt persbureau Reuters. Het gebeurde in de nacht van donderdag op vrijdag in een gebied op zo'n 75 kilometer ten noorden van de hoofdstad Antananarivo. De minister van Defensie spreekt over tientallen doden en daarnaast gewonden die in ziekenhuizen zijn behandeld. "Het is een misdaad gepleegd door de meedogenloze dahalo, die zelfs vrouwen en kinderen levend hebben verbrand", zegt hij in een video op Facebook. De dahalo zijn criminele bendes die onder meer vee stelen van mensen. De minister zegt dat ordetroepen naar het gebied zijn gestuurd om op jacht te gaan naar de daders. Ook zegt hij dat het waarschijnlijk om een wraakactie gaat tegen de plaatselijke bevolking, omdat die informatie over eerdere dahalo-acties met de veiligheidsdiensten zouden hebben gedeeld. De minister, legercommandant en politiechef bezochten gewonden in het ziekenhuis:||https://nos.nl/artikel/2438933-zeker-32-doden-in-madagaskar-na-brandstichting-door-bandieten
2022-07-31||Lichaam gevonden in gebied op Curaçao waar Nederlander vermist raakte|| Op Curaçao hebben reddingswerkers van politie, brandweer en defensie een levenloos lichaam gevonden. Het lichaam werd aangetroffen ten zuiden van Seru Bientu, waar sinds woensdag een 45-jarige man uit Leiden wordt vermist. Of het lichaam van deze Nederlandse toerist is, is niet bevestigd. De man ging dinsdag een wandeling maken in het westelijke deel van het eiland, in de buurt van Jeremi en de Christoffelberg. Toen hij niet terugkeerde, werd er alarm geslagen. De man is samen met zijn gezin op vakantie op Curaçao, meldde Omroep West. Hij ging iedere ochtend wandelen met een van zijn kinderen, maar dinsdag ging hij alleen op pad. Na zijn vermissing waren er zorgen omdat hij maar een liter water bij zich had, in een gebied waar het zonder gps of kompas moeilijk is om je te oriënteren. Van de Nederlander is geen telefoonsignaal gevonden. Er is met een helikopter en drones naar hem gezocht.||https://nos.nl/artikel/2438921-lichaam-gevonden-in-gebied-op-curacao-waar-nederlander-vermist-raakte
2022-07-31||Wekdienst 31/7: Finale EK voetbal voor vrouwen • Ontknoping Tour de France Femmes|| Goedemorgen! In Londen nemen Engeland en Duitsland het tegen elkaar op in de finale van het Europees kampioenschap voetbal voor vrouwen en in de Tour de France Femmes volgt de ontknoping. Eerst het weer: het is bewolkt met op veel plaatsen regen. In het zuidoosten valt vanmiddag ook een enkele bui waarbij onweer mogelijk is. Bij een vrij krachtige westenwind wordt het 20 tot plaatselijk 25 graden. Ook maandag komt nog veel bewolking voor bij 23 graden, daarna wordt het warmer met meer zon. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. In Den Bosch is voor de tweede keer in minder dan een week tijd 's nachts een explosie geweest bij een woning. Hulpdiensten hebben de veiligheid van het huis gecontroleerd. Het is nog niet bekend wat de oorzaak was van de ontploffing. Volgens de politie zijn er geen gewonden gevallen. De Explosieven Opruimingsdienst Defensie (EOD) is ook ingezet. Woensdag was het ook al raak in Den Bosch, eveneens in de wijk Maaspoort, in het noorden van de stad. Toen ging er een explosief af aan de Goedenrade, niet ver van de woning aan de Stapelen waar de ontploffing van vannacht was. De explosie van vannacht was rond 01.15 uur. De politie roept mensen die meer weten op om zich te melden. Een aantal beroemde Berlijnse monumenten en gebouwen zijn de komende tijd na zonsondergang niet meer te bewonderen. Om energie te besparen, schakelt de stad de spotjes uit die de gebouwen normaal verlichten. Het gaat om zo'n tweehonderd monumenten, waaronder de Dom, Slot Charlottenburg, de Gedächtniskirche aan de Kurfürstendamm en het stadhuis. Deze stadsbestuurder licht het besluit toe: Fijne zondag!||https://nos.nl/artikel/2438920-wekdienst-31-7-finale-ek-voetbal-voor-vrouwen-ontknoping-tour-de-france-femmes
2022-07-31||Hoe word je de langstzittende premier van Nederland? || Komende dinsdag mag Mark Rutte zich de langstzittende premier van Nederland noemen. Hij verblijft dan 4311 dagen in het Torentje; één dag langer dan de huidige recordhouder Ruud Lubbers, die er na elf jaar en ruim negen maanden mee stopte. Het mag geen naam hebben, vindt Rutte zelf. Voor aanvang van het zomerreces antwoordde hij op vraag of het hem iets doet dat hij de nieuwe titelhouder is: "Nee, dat betekent zitvlees en een voetnoot". Dingen niet groter maken dan ze zijn. En niet alleen succes, maar ook kritiek kunnen relativeren. Dat zijn belangrijke ingrediënten voor zijn succes, zeggen mensen die Rutte goed kennen. Veel lijkt van hem af te glijden. Ook nu hij - onder meer vanwege de toeslagenaffaire, de moeizame totstandkoming van zijn vierde kabinet en de stikstofproblematiek - zwaarder onder vuur ligt dan ooit. "Luchtig", noemt oud-D66-leider Alexander Pechtold hem. "Niet snel boos te krijgen, gewoon een prettige persoonlijkheid", die probeert de relaties goed te houden. "Of je nou drie zetels hebt en in de oppositie zit, of je bent een machtige politieke partner, dat maakt hem eigenlijk niet zoveel uit." Carola Schouten, voor de tweede keer ChristenUnie-vicepremier in een kabinet van Rutte, beschrijft de wekelijkse ministerraden die Rutte voorzit als formele gebeurtenissen. "En tegelijkertijd zit er wel een zekere ontspanning in. Hij kan er wel een soort rust in brengen, met af en toe ook ruimte voor een grapje." Overigens benadrukken Schouten en Pechtold dat er achter de façade van relaxte opgewektheid een keiharde werker schuilt. "Het ziet er altijd wat ongedwongen uit", zegt Schouten, "maar tegelijkertijd merk je ook dat het allemaal best wel goed is voorbereid". Had oud-PvdA-leider Asscher gelijk toen hij Rutte als control freak omschreef? "Je ziet dat hij eigenlijk overal wel heel goed in de gaten heeft wat er speelt", zegt Schouten. "Noem het control freak. Maar hij heeft het allemaal best scherp, ja." Het zou Pechtold niet verbazen als er nog een kabinet-Rutte V komt. "Hij heeft zichzelf al een paar keer opnieuw uitgevonden. Dus tegenstanders moeten echt goed opletten en niet denken: nu is het wel een keer voorbij. Hij wil echt voor dit land, vanuit zijn visie, wat betekenen, en is bereid daar veel voor op te offeren." Ook Rutte zelf vindt dat zijn houdbaarheidsdatum nog niet in zicht is. "Ik voel wel dat ik langzamerhand halverwege ben", grapte hij voor de zomervakantie. "Maar ik heb in al die jaren nooit iets gehad van: nu heb ik het wel gehad. Nog geen seconde. Het is de mooiste baan van de wereld. Een ongelooflijke eer om dit te mogen doen."||https://nos.nl/artikel/2438919-hoe-word-je-de-langstzittende-premier-van-nederland
2022-07-31||Den Bosch opnieuw opgeschrikt door explosie bij woning|| In Den Bosch is voor de tweede keer in minder dan een week tijd 's nachts een explosie geweest bij een woning. De oorzaak is nog niet bekend. Volgens de politie zijn er geen gewonden gevallen. De Explosieven Opruimingsdienst Defensie (EOD) is ingezet. Woensdag was het ook al raak in Den Bosch, eveneens in de wijk Maaspoort, in het noorden van de stad. Toen ging er een explosief af aan de Goedenrade, niet ver van de woning aan de Stapelen waar de ontploffing van vannacht was. Hulpdiensten controleerden de veiligheid van het huis, waar het explosief vannacht rond 01.15 uur afging: Na de explosie van eerder deze week meldde Omroep Brabant dat de politie het sterke vermoeden had dat de woning van Grada K. het eigenlijke doelwit was. Zij is de vriendin van Klaas Otto, de oprichter van motorclub No Surrender. De politie had al gezegd dat er rekening werd gehouden met een vergisaanslag. Volgens Omroep Brabant hebben de twee getroffen woningen hetzelfde huisnummer en liggen beide straten parallel aan een doorgaande weg. De regionale omroep meldt dat de explosie van vannacht inderdaad bij de vriendin van Otto was, maar de politie wil daar desgevraagd nog niets over zeggen. Grada K. is in 2019 veroordeeld in een witwaszaak waarmee volgens justitie meer dan 200.000 euro gemoeid was, schrijft Omroep Brabant. Eerder kreeg ze een taakstraf vanwege een gewelddadige caféruzie. Haar woning aan de Stapelen werd in 2017 ook al getroffen door geweld: toen werden het rolluik en raam doorzeefd met kogels. K. woonde er op dat moment samen met haar toenmalige vriend, Faysal L. Hij is in verband gebracht met de productie van synthetische drugs en hennepteelt. Het stel is inmiddels uit elkaar, maar K. is in het huis blijven wonen. Volgens Omroep Brabant zijn er na de explosie van dinsdag camera's opgehangen bij de twee woningen in de wijk Maaspoort. De politie onderzoekt of er een verband is tussen beide ontploffingen en roept mensen die meer weten op om zich te melden. Bij de aanslag van eerder deze week vielen net als vannacht geen gewonden. Het gezin met twee jonge kinderen dat er lag te slapen, is volgens een buurtbewoner "een doodnormaal gezin". Het huis raakte woensdag wel zwaar beschadigd.||https://nos.nl/artikel/2438918-den-bosch-opnieuw-opgeschrikt-door-explosie-bij-woning
2022-07-31||Rode Kruis weet niets van Russische uitnodiging om gevangenenkamp te bezoeken|| Rusland zegt dat het experts van het Internationale Rode Kruis (ICRC) en de Verenigde Naties (VN) officieel heeft uitgenodigd om onderzoek te doen naar de aanval op het kamp met krijgsgevangenen bij Olenivka in Oost-Oekraïne. Het Russische ministerie van Defensie zegt dat te doen "in het belang van een objectief onderzoek". Het Rode Kruis laat vanmiddag in een reactie weten dat het na de aanval direct toestemming had gevraagd om het gevangenenkamp te bezoeken, maar nog geen officiële reactie heeft ontvangen. "Tot nu toe hebben we geen toestemming gekregen om de plek of de krijgsgevangenen die door de aanval zijn getroffen te bezoeken." Ook het aanbod van de organisatie om materiële hulp aan te bieden, is nog niet aanvaard. De hulporganisatie zegt verder dat het de aanval sterk veroordeelt. Het is echter niet aan het Rode Kruis om onderzoek te doen naar mogelijke oorlogsmisdaden, maar om humanitaire hulp te bieden, stelt de organisatie. "We staan klaar om naar Olenivka te gaan en het is van het hoogste belang dat we onmiddellijk toegang krijgen." Het Russische ministerie heeft verder een lijst gepubliceerd met de namen van 50 krijgsgevangenen die bij de aanval om het leven zouden zijn gekomen en 73 gewonden die er zouden zijn gevallen. In hoeverre die lijst klopt, valt niet te zeggen. Persbureau Reuters zegt op basis van journalisten die het kamp hebben bezocht dat een deel van de doden bevestigd is. De Russen houden vol dat niet zij, maar Oekraïne verantwoordelijk is voor de aanval op het kamp. Oekraïne bestrijdt de Russische lezing dat het Oekraïense leger de aanval heeft uitgevoerd met een Amerikaans HIMARS-wapensysteem. Volgens Oekraïne hebben Russische huurlingen van de Wagner-groep zelf het kamp onder vuur genomen, onder andere om martelingen van krijgsgevangenen - ook een oorlogsmisdaad - te verhullen. De lezingen van Oekraïne en Rusland zijn op dit moment nog niet onafhankelijk te verifiëren. Het Institute for the Study of War, een Amerikaanse oorlogsdenktank, zegt wel dat de tot nu toe beschikbare visuele bewijzen de Oekraïense uitleg beter ondersteunen dan de Russische. Oekraïne deed gisteren al een verzoek bij de VN en het ICRC om onderzoek te doen naar de aanval op het gevangenenkamp in Olenivka. De Verenigde Naties zeiden bereid te zijn om onderzoekers naar het gebied te sturen als Rusland en Oekraïne daar allebei toestemming voor geven.||https://nos.nl/artikel/2438917-rode-kruis-weet-niets-van-russische-uitnodiging-om-gevangenenkamp-te-bezoeken
2022-07-31||Biden terug in isolatie na positieve coronatest, voelt zich nog steeds goed|| De Amerikaanse president Biden moet weer in isolatie na een onverwachte nieuwe positieve coronatest. Hij was sinds woensdag uit isolatie en de afgelopen vier dagen waren Bidens testresultaten steevast negatief, maar volgens zijn lijfarts lijkt het er inmiddels op dat Biden hoort tot de kleine groep patiënten die een terugval beleeft na een behandeling met het antivirale medicijn Paxlovid. De president voelt zich nog altijd goed. Hoewel hij weer een positieve testuitslag heeft, zijn zijn coronasymptomen ook niet teruggekeerd. Volgens lijfarts O'Connor is er dan ook geen reden om zijn behandeling opnieuw op te pakken. Wel zal hij weer zeker vijf dagen in isolatie gaan, totdat hij negatief test. Op Twitter heeft Biden een korte video geplaatst waarin hij met zijn hond Commander te zien is. "Hoi mensen, Joe Biden hier. Ik ben vanmorgen positief getest dus ik werk de komende dagen vanuit huis. Ik voel me prima en alles is goed, maar Commander en ik hebben een klusje te klaren", zegt hij. De coronacoördinator van het Witte Huis, Ashish Jha, meldt dat uit data valt op te maken dat zo'n 5 tot 8 procent van de mensen na een Paxlovid-behandeling een terugval heeft. De Amerikaanse medicijnenwaakhond FDA en farmaceut Pfizer spreken op basis van een eerdere studie van Pfizer over 1 tot 2 procent, al komt dat percentage overeen met de groep die een placebo kreeg, waardoor het volgens de FDA onduidelijk is of er een verband is met Paxlovid-gebruik. De Amerikaanse immunoloog en corona-adviseur Anthony Fauci kreeg vorige maand ook al te maken met een terugval na zijn Paxlovid-behandeling. In zijn geval keerden zijn symptomen echter ook terug, waarna ze verergerden. Daarop kreeg hij de virusremmer opnieuw voorgeschreven. Fauci is inmiddels weer beter.||https://nos.nl/artikel/2438915-biden-terug-in-isolatie-na-positieve-coronatest-voelt-zich-nog-steeds-goed
