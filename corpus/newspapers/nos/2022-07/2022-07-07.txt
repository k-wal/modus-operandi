2022-07-07||Unieke, nieuwe opname Blowin' In The Wind levert bijna 2 miljoen op|| Een unieke opname van het lied Blowin' In The Wind van de Amerikaanse zanger en schrijver Bob Dylan heeft op een veiling in Londen ruim 1,7 miljoen euro opgebracht. Dat is ruim meer dan de krap 1 miljoen euro waar veilinghuis Christie's op rekende voor de gesigneerde plaat, die is opgeborgen in een houten doos. De geveilde opname: Dylan nam het lied vorig jaar op met een band en gebruikte daarbij een nieuwe techniek; het zogenoemde ionic original. Er is onder meer gebruik gemaakt van een nieuwe coating en ander materiaal dan het traditionele vinyl, wat een betere kwaliteit moet garanderen. Het was Dylans eerste nieuwe opname van Blowin' In The Wind sinds 1962. De 20-jarige Dylan schreef in dat jaar het lied in zo'n tien minuten in een café in New York. Het groeide daarna uit tot een van de meest iconische nummers aller tijden. Vanwege de retorische vragen over vrede, oorlog en vrijheid werd het lied een lijflied van burgerrechten- en vredesbewegingen in de VS in de jaren 60. In de decennia daarna is het door tal van artiesten gecoverd. Dylans oud-gitarist en producent T Bone Burnett nam het initiatief voor de opname. Hij zei tegen de BBC dat hij het opnieuw opnemen als een "heilig moment" ervoer. "Volgens mij hebben we het in één take gedaan", zei hij. Burnett zei het verder als een kunstproject te zien, waarmee hij hoopt een nieuwe trend in muziekland te starten. "We maken er maar één, omdat we dit zien als het equivalent van een schilderij." De opname was enkel te horen in een paar luistersessies in New York, Los Angeles en Londen, georganiseerd voor geïnteresseerde kopers. Het is nu aan de koper van de opname of deze ooit gedeeld zal worden met het brede publiek. Burnett zei dat hij met Dylan in dezelfde studiosessie meer nummers opnieuw heeft opgenomen. Wat hij daarmee gaat doen, zou hij laten afhangen van de veiling van de Blowin' In The Wind-opname.||https://nos.nl/artikel/2435770-unieke-nieuwe-opname-blowin-in-the-wind-levert-bijna-2-miljoen-op
2022-07-07||Kabinet gaat risicogroepen vaccineren tegen apenpokkenvirus|| Het kabinet gaat zo snel mogelijk beginnen met de vaccinatie van risicogroepen voor het apenpokkenvirus. Dat heeft minister Kuipers van Volksgezondheid in een brief aan de Tweede Kamer laten weten. In eerste instantie gaat het 2000 mensen uit de hiv-PrEP-groep in Amsterdam, de vaccinatie van een bredere groep wordt gelijktijdig voorbereid. In totaal komen zo'n 32.000 mensen in aanmerking voor het vaccin. Kuipers volgt hiermee het advies van een groep experts en het RIVM. Mensen uit de risicogroep krijgen twee doses aangeboden, tussen de twee prikken moeten vier weken zitten. De GGD zal een zogenoemd off-label vaccin gebruiken. Dat is een vaccin dat niet voor de bestrijding van apenpokken is gemaakt, maar er wel tegen werkt. Nieuwsuur schreef gisteren dat experts de overheid aanraden om deze groep te vaccineren omdat het virus zich vooral verspreidt onder mannen die veel wisselende seksuele contacten hebben met andere mannen. Dit is ook de groep die veelal het hiv-PrEP-medicijn gebruikt of op de wachtlijst hiervoor staat. Het hiv-PrEP-medicijn kan een hiv-besmetting voorkomen. De reden dat het kabinet in Amsterdam met de vaccinatiecampagne begint, is dat daar relatief veel apenpokkenbesmettingen zijn geconstateerd en dat daar een grote populatie van de hiv-PrEP-groep woont. De apenpokken-uitbraak is geen reden om de Pride in Amsterdam te annuleren, zei bijzonder hoogleraar huidinfecties Henry de Vries in NOS Met het Oog op Morgen. Onder anderen oud-RIVM-baas Roel Coutinho had de vraag opgeworpen of zo'n massaal homo-evenement wel verantwoord is. Volgens De Vries hoeft de Pride, die eind deze maand begint, helemaal niet tot meer infecties te leiden. "Seks vindt het hele jaar door plaats", zegt hij. In het verleden leidde de Pride volgens hem ook niet tot meer soa-infecties. "Het is veel beter om dit soort evenementen te gebruiken om mensen te informeren over deze uitbraak. Hoe je het kunt herkennen en wat je ertegen kunt doen. Dat is veel effectiever dan te zeggen: dit gaat niet door en daarmee hebben we de uitbraak ingedamd. Zo werkt het niet." De Vries pleit ervoor om de naam apenpokken niet meer te gebruiken omdat die zich leent voor allerlei racistische toespelingen. De naam is bovendien niet logisch, omdat het virus zich meer via knaagdieren verspreidt dan via apen. Het zou volgens hem beter zijn de medische naam MPXV te gebruiken. Hoewel het apenpokkenvirus momenteel in Europa vooral mensen besmet die in de hiv-PrEP-groep vallen, kan iedereen het virus oplopen. Besmetting gebeurt vooral via lichaamsvocht door huid-op-huidcontact, maar het kan ook zonder seks, bijvoorbeeld via beddengoed. Wereldwijd zijn er zo'n 7000 besmettingen met het apenpokkenvirus. In Nederland is het virus bij 402 mensen vastgesteld, blijkt uit de meest recente cijfers. Het ziekteverloop is over het algemeen mild, er zijn in Nederland nog geen mensen vanwege een besmetting met het apenpokkenvirus opgenomen in het ziekenhuis. Dit is wat we weten over apenpokken:||https://nos.nl/artikel/2435767-kabinet-gaat-risicogroepen-vaccineren-tegen-apenpokkenvirus
2022-07-07||'Achtergebleven Afghanen uiterlijk in september naar Nederland'|| Het kabinet wil alle achtergebleven Afghanen uiterlijk in september hebben overgebracht naar Nederland. Dat schrijft minister Wopke Hoekstra (Buitenlandse Zaken) aan de Tweede Kamer. Het ophalen van de groep achterblijvers is mogelijk omdat Pakistan bereid is Afghanen zonder paspoort de grens te laten passeren. In totaal moeten nog 942 mensen worden overgebracht, van wie 766 zich nog in Afghanistan bevinden. Het gaat om medewerkers die de Nederlandse overheid in het verleden hebben bijgestaan, bijvoorbeeld ambassadepersoneel en medewerkers van internationale organisaties zoals de internationale organisaties VN en NAVO. Hoekstra wil hen in georganiseerd verband overbrengen via Islamabad, Teheran, Doha en Dubai. Hoekstra houdt nog wel een slag om de arm. Volgens hem is de operatie afhankelijk van de Taliban. Vorige week mochten sommige mensen de grens niet over. Onduidelijk is waarom dat niet mocht. In augustus namen de Taliban de macht over in Afghanistan nadat de Amerikanen zich hadden teruggetrokken. Voor Kabul vorige zomer in handen kwam van de Taliban, werden bij een militaire evacuatie meer dan 1800 mensen overgevlogen naar Nederland. Sinds augustus vorig jaar kwamen daar nog eens 1801 mensen bij. Hoekstra erkent dat Nederland met een asielcrisis kampt, maar wil de honderden achterblijvers vanwege hun veiligheid toch zo snel mogelijk ophalen. "Gelet op het vermoedelijk eenmalige aanbod van Pakistan wil het kabinet deze mogelijkheid zo goed mogelijk kunnen benutten", schrijft de minister. De Taliban, wie zijn dat eigenlijk?||https://nos.nl/artikel/2435766-achtergebleven-afghanen-uiterlijk-in-september-naar-nederland
2022-07-07||Acteur James Caan van The Godfather op 82-jarige leeftijd overleden|| De Amerikaanse acteur James Caan, bekend van zijn rol als maffiazoon in het eerste deel van de roemruchte filmtrilogie The Godfather, is gisteren op 82-jarige leeftijd overleden. Zijn familie vraagt in een bericht op Twitter, waarin ze het overlijden van de acteur bekendmaakt, om hun privacy te respecteren. Caan speelde in The Godfather de rol van Sonny Corleone, de oudste van vier kinderen van maffiabaas Vito Corleone, gespeeld door Marlon Brando. De eerste twee delen van de trilogie werden in de jaren 70 met veel lof ontvangen: het eerste deel kreeg elf Oscarnominaties, waarvan één voor Caan zelf voor zijn bijrol als Sonny. Het misdaadepos won er drie: voor beste film, beste acteur (Brando) en best geschreven scenario op basis van een ander medium. Een halve eeuw later wordt de film nog steeds bejubeld door filmliefhebbers. Hoewel Caan in eerste instantie auditie had gedaan voor de rol van Michael Corleone, de jongste zoon van Vito die het familie-imperium overneemt, kreeg hij van regisseur en scenarist Francis Ford Coppola de rol van Sonny toebedeeld. Met deze rol brak Caan door bij het grote publiek. De familie maakte het overlijden van de acteur op Twitter bekend:  Toen de film in 1972 in première ging, was Caan 32 jaar oud. Hij was in 1940 in het New Yorkse stadsdeel The Bronx geboren als de zoon van een slager van Duits-Joodse afkomst, en groeide op in stadsdeel Queens. Als student aan de universiteit ontmoette hij begin jaren 60 Francis Ford Coppola, de man die een aantal jaar later het boek The Godfather van schrijver Mario Puzo zou bewerken tot het filmscript van de gelijknamige film. Zijn studie aan de universiteit maakte hij niet af. In plaats daarvan wilde Caan werk maken van zijn grote passie: acteren. Hij begon in een buurttheaterschool in New York, zijn eerste acteerklus bemachtigde hij in 1961: een bijrol in een Broadwayshow. Daarop volgden nog enkele kleine rollen, tot hij in 1965 doorbrak met zijn hoofdrol in de autoracefilm Red Line 7000. In 1969 werkte Caan voor het eerst samen met Coppola in de film The Rain People, over de liefde tussen de personages Natalie Ravenna (Shirley Knight) en Jimmy 'Killer' Kilgannon (James Caan) die elkaar tijdens een roadtrip ontmoeten. Bekijk hieronder de trailer van The Godfather: Caans carrière raakte na zijn successen in de jaren 70 in het slop, onder meer door overmatig drugsgebruik. Tussen 1983 en 1987 speelde hij in geen enkele film- of televisieproductie, tot hij eind jaren 80 een comeback maakte met zijn rol in de oorlogsfilm Gardens of Stone, eveneens van regisseur Coppola. De jaren daarna speelde Caan nog allerlei rollen, groot en klein, op het grote doek en op televisie. Zo had hij de hoofdrol in de televisieserie Las Vegas (2003-2008), die ook in Nederland werd uitgezonden.  Tot zijn dood is hij met zijn grote passie aan de slag gebleven. Zijn nieuwste project zou wederom een film zijn van de hand van Coppola: het langverwachte project Megalopolis, waarin Caan naast onder meer steracteur Adam Driver zou spelen. In een recent interview met de Volkskrant kon Caan nog niet veel over Megalopolis kwijt, behalve dat het "iets heel groots is, echt héél groot". Zelf zal hij er niet meer in spelen; de film wordt pas eind dit jaar gedraaid. Voor liefhebbers die de acteur toch nog willen zien schitteren: begin dit jaar is een jubileumeditie van The Godfather uitgebracht, ter ere van het vijftigjarig bestaan van de film.||https://nos.nl/artikel/2435763-acteur-james-caan-van-the-godfather-op-82-jarige-leeftijd-overleden
2022-07-07||Johnson opgestapt als partijleider, hoe gaat het nu verder?|| Hij sleepte in 2019 een historische verkiezingsoverwinning binnen, maar moest onder druk van zijn eigen partij uiteindelijk toch het veld ruimen. Vandaag kondigde premier Boris Johnson aan te stoppen als leider van de Conservatieven, en als gevolg daarvan ook als premier. Schandalen die andere premiers vermoedelijk de kop hadden gekost, leken Johnsons positie niet aan te tasten. Maar de laatste affaire, die rond Chris Pincher, bleek zelfs Johnson te veel. Hoe gaat het nu verder met het premierschap van het Verenigd Koninkrijk? Johnson zou Johnson niet zijn, als zijn vertrek geruisloos zou gaan. Toen hij vandaag zijn vertrek als partijleider bekendmaakte, gaf hij aan nog tot de herfst te willen blijven als waarnemend premier. Maar niet iedereen in het Lagerhuis accepteert dat. Sommige Conservatieven wijzen erop dat er de voorbije weken een groot aantal ministers is opgestapt vanwege Johnson. Als hij de komende maanden aan zou blijven, zou dat erg wrang zijn. Oppositieleider Starmer dreigde direct met een motie van wantrouwen tegen de regering, als Johnson voor die tijd niet vertrekt. "Zijn eigen partij heeft besloten dat hij ongeschikt is om aan te blijven, ze kunnen het land de komende maanden niet alsnog met hem opzadelen", zei de Labour-leider. Ook de voormalige Conservatieve premier John Major, die in de jaren negentig zelf opstapte, liet vandaag van zich horen. Hij riep in een brief het machtige 1922 committee, de Conservatieve backbenchers, op Johnson direct op een zijspoor te zetten. Major noemde het "onverstandig" om Johnson de facto nog drie maanden aan de macht te laten.  Ondertussen is op de achtergrond is de race naar het premierschap begonnen. Die kon wel eens weken gaan duren. Johnsons voorganger, Theresa May, vertrok in 2019 nadat zij het vertrouwen van haar partij had verloren omdat het haar niet lukte met de EU een voor haar partij aanvaardbare deal over de Brexit te sluiten. May bleef aan als waarnemend premier tot de Conservatieven een opvolger hadden aangewezen. Johnson werd bij de leiderschapsverkiezing na enkele ronden de winnaar. Geïnteresseerden voor de post kunnen zich de komende periode melden. Alleen Lagerhuisleden komen in aanmerking. Ze hebben daarvoor ten minste acht handtekeningen van collega-fractieleden nodig. Als die binnen zijn, is het aan Conservatieve parlementariërs om in rondes te stemmen. Daarbij wordt de drempel om in de race te blijven steeds verhoogd, tot er uiteindelijk twee kandidaten overblijven. Die twee namen worden voorgelegd aan de 200.000 leden van de Conservatieve Partij uit het hele land. Het tijdspad voor deze leiderschapsrace wordt bepaald door het 1922 committee. De Financial Times meldt op basis van parlementsleden dat de Conservatieve Partij van is om begin september een nieuwe premier te kiezen. Net als bij het aftreden van May, wordt er al volop gespeculeerd in de Britse media over wie de nieuwe premier wordt. Verschillende Tory-kopstukken worden daarbij genoemd, zoals Rishi Sunak. De minister van Financiën stapte als een van de eersten uit Johnsons kabinet en maakte in zekere zin de weg vrij voor andere vertrekkers. Lange tijd was Sunak erg populair. Maar de minister kwam zelf ook vuur te liggen vanwege zijn echtgenote. Zijn vrouw, multimiljonair Akhshata Murty, had de status van non-resident en hoefde daarom geen Britse belasting te betalen. Ook de naam van minister Liz Truss (Buitenlandse Zaken) valt geregeld. Zij heeft al veel kabinetsposten bekleed en is populair onder de Conservatieven. Eerder stak zij haar ambitie om premier te worden niet onder stoelen of banken. Defensieminister Ben Wallace wordt sinds kort genoemd. Zijn populariteit nam toe door de aanpak van de Oekraïne-crisis. Bij sommige bookies (wedkantoren) is hij momenteel het populairst. Verder worden namen als Penny Mordaunt - een van de ministers die tijdens de exodus aan bleef - en Michael Gove (deed al eerder een poging) genoemd. De Conservatieven kunnen een nieuwe leider aanwijzen die automatisch ook premier wordt, zonder dat daar verkiezingen aan te pas komen. Enkel is vastgelegd dat er voor december 2024 nieuwe algemene verkiezingen gehouden moeten zijn. Een nieuwe premier zou ook voor die tijd verkiezingen kunnen uitschrijven. Maar de Conservatieven hebben momenteel een flinke meerderheid in het Lagerhuis. Veel baat bij nieuwe verkiezingen hebben ze dus niet.||https://nos.nl/artikel/2435762-johnson-opgestapt-als-partijleider-hoe-gaat-het-nu-verder
2022-07-07||Kofferchaos op Schiphol: '16.000 koffers staan hier, zelfs buiten'|| De problemen met achtergelaten koffers op Schiphol worden groter. Op de luchthaven stapelen duizenden en duizenden koffers en bagagestukken zich op. Ze liggen zelfs buiten. Door personeelstekorten bij de bagage-afhandelaren en luchtvaartbedrijven is ook achter de schermen chaos ontstaan op Schiphol. De NOS sprak vijf bagagemedewerkers die anoniem willen blijven. Zij vertellen dat er zo'n 16.000 koffers staan op Schiphol. "Het zijn er zoveel, dat sommige stapels koffers zelfs buiten staan." Foto's van de huidige situatie op Schiphol: Een bagagemedewerker zegt dat de oorzaak mismanagement is. "In coronatijd zijn er zo veel collega's wegbezuinigd, nu zitten we met de gebakken peren." De teams worden veelal aangevuld met uitzendkrachten. "Soms is het zo druk dat collega's de deur achter zich dicht trekken omdat buiten allemaal mensen in tranen staan, maar wij ze eigenlijk niet kunnen helpen", zegt een medewerker. De medewerkers houden hun hart vast voor de komende weken, als veel mensen op zomervakantie gaan. Want de stapels worden niet kleiner: gemiddeld worden niet meer dan 100 tot 200 koffers per dag opgehaald door de rechtmatige eigenaar. KLM bevestigt dat er meer koffers dan normaal nog naar passagiers moeten worden gestuurd. "We vinden dit heel vervelend voor onze klanten. We werken er met man en macht aan en zetten extra (kantoor-) personeel in, om ervoor te zorgen dat onze klanten zo snel mogelijk hun bagage terugkrijgen", laat een KLM woordvoerder weten. KLM wijt het vooral aan de drukte en de personeelstekorten. Doordat passagiers lang in de wachtrij voor de security staan worden vluchten gemist, en moeten koffers van die passagiers uit het vliegtuig worden gehaald. Het probleem met koffers is nog nooit zo groot geweest", zegt een bagagemedewerker die al jaren voor KLM werkt. "Vóór corona hadden we wel eens een computerstoring, maar nu is het bijna gewoon geworden dat er overal koffers staan." Minister Harbers van Infrastructuur vindt dat de 'nationale trots' in het geding is. Het is nu zaak orde op zaken te stellen. "De vliegmaatschappijen die er alles aan hebben gedaan om hun vluchten op Schiphol overeind te houden, moeten nu beseffen dat een zomervakantie alleen leuk is als ook de zwembroek en slippers mee zijn." Hij roept de partijen daarom op om alles op alles te zetten om dat voor elkaar te krijgen. Ook EU-Claim, een organisatie die opkomt voor de rechten van vliegpassagiers, spreekt van "stapels en stapels en stapels koffers" op Schiphol. "Het is chaos, " zegt Hendrik Noorderhaven van EU-Claim. Het aantal aanvragen bij EU-Claim gaat 'door het dak'. "Duizenden aanvragen, dit hebben we nog nooit meegemaakt." Reizigers melden zich bij EU-Claim omdat luchtvaartbedrijven geen gehoor geven. "Het is zo erg dat je bij sommige luchtvaartmaatschappijen niet eens meer online kan melden dat je je bagage kwijt bent." Op de site van KLM staat 'neem geen contact met ons op' wanneer je koffer kwijt is. Volgens Noorderhaven is de enige oplossing: duizenden mensen inschakelen om koffers te sorteren. Schiphol zegt hard te werken aan een oplossing. Het luchthavenbedrijf hoopt dat met het schrappen van een flink aantal vluchten en het aannemen van nieuw personeel, problemen in de toekomst voorkomen kunnen worden.||https://nos.nl/artikel/2435760-kofferchaos-op-schiphol-16-000-koffers-staan-hier-zelfs-buiten
2022-07-07||Man uit Den Haag vast voor explosies bij woningen in provincie Utrecht|| De politie heeft een 42-jarige man uit Den Haag aangehouden op verdenking van betrokkenheid bij explosies bij woningen in Tienhoven en Hoef en Haag, een dorp in aanbouw bij Vianen. De man is volgens de politie mogelijk ook betrokken bij de dreiging tegen andere woningen in Hoef en Haag, Huizen en Nieuwegein. Afgelopen weekend waren er explosies bij meerdere woningen in de provincie Utrecht. De eerste was bij een woning in Hoef en Haag. De volgende nacht werden bewoners van een chaletpark in Tienhoven, ongeveer 30 kilometer ten noorden van Hoef en Haag, opgeschrikt door een harde knal bij een chaletwoning. De burgemeesters van de desbetreffende gemeenten besloten daarna de woningen te sluiten. Eerder maakte de politie al bekend er sterk rekening mee te houden dat de explosies te maken hebben met een conflict in het drugsmilieu. De politie en het OM deelden dreigingssignalen met meerdere gemeenten in Midden-Nederland, waarna woningen in die gemeenten voor langere tijd werden gesloten. Volgens RTV Utrecht gaat het om een woning in Nieuwegein en nog een woning in Hoef en Haag. De verdachte zit vast in beperkingen. Dat betekent dat hij alleen met zijn advocaat mag praten. Meer aanhoudingen sluit de politie niet uit.||https://nos.nl/artikel/2435757-man-uit-den-haag-vast-voor-explosies-bij-woningen-in-provincie-utrecht
2022-07-07||16-jarige Jouke niet vervolgd voor trekkersprotest Heerenveen|| De 16-jarige Jouke wiens trekker werd beschoten door de politie bij een protest in Heerenveen wordt niet vervolgd. Er ligt geen verdenking meer tegen de jongen, meldt het Openbaar Ministerie Noord-Nederland. De jongen werd aangehouden op verdenking van poging tot doodslag. Gisteren liet het OM die verdenking al varen en kwam hij vrij, maar bleef hij verdachte. Inmiddels is het OM tot de conclusie gekomen dat de jongen niets strafbaars gedaan heeft. Tijdens het protest werden ook twee anderen aangehouden: mannen van 46 en 34 jaar oud. Ook zij kwamen gisteren vrij toen het OM de verdenking van poging tot doodslag liet vallen. Het onderzoek tegen hen loopt nog wel. Mogelijk worden zij dus later wel vervolgd, al is niet bekend hoe de verdenking tegen hen luidt. Het onderzoek van de rijksrecherche naar het gericht schieten door de politie op de trekker van de 16-jarige jongen loopt ook nog. Er kunnen dus nog geen conclusies over het politieoptreden verbonden worden aan het feit dat de jongen nergens meer van wordt verdacht. Hoofdcommissaris Gery Veldhuis van de politie Noord-Nederland zegt tegen Omrop Fryslân dat het schietincident zijn sporen heeft nagelaten bij de betrokken agenten en de rest van de organisatie. "Niemand van ons zit erop te wachten te moeten schieten op een lid van onze samenleving voor wie wij geacht worden ons in te zetten." Inhoudelijk wil hij niet op de zaak ingaan. "Dat kan ook niet. De zaak ligt bij de rijksrecherche." Toch wil hij er nog wel wat over kwijt: "Iedereen kan er wat van vinden, ook na filmpjes op sociale media. Maar als mijn mensen optreden, wordt dat netjes onderzocht door de rijksrecherche. Zo gaat dat in een rechtsstaat." Over de beelden die rondgaan op sociale media zegt hij: "Ik zie een zeer betreurenswaardige situatie waarbij achteraf bleek dat een 16-jarige jongen het gevaar heeft gelopen het leven te laten. Dat is wel wat ik zie. En dat betreur ik geweldig. En wat ik ook geweldig betreur is dat één van mijn medewerkers zich in de situatie heeft gevoeld dat-ie meende dat te moeten doen. Al dan niet terecht, daarover kan ik niets zeggen." De jongen in de trekker, Jouke, heeft aangegeven graag in gesprek te gaan met de betrokken agent. Dat gesprek gaat er komen, is inmiddels duidelijk. Veldhuis had de betrokken agent gevraagd met de jongen in gesprek te gaan. "Want ik denk dat het voor mijn medewerker goed is om naar Jouke te luisteren, maar ook dat het goed is voor Jouke om eens naar mijn medewerker te luisteren." Beelden van het politieoptreden in Heerenveen waarbij gericht werd geschoten op een trekker:||https://nos.nl/artikel/2435756-16-jarige-jouke-niet-vervolgd-voor-trekkersprotest-heerenveen
2022-07-07||Van der Wal hoopt dat boeren toch komen praten, 'heeft altijd zin'||   Minister Van der Wal voor Natuur en Stikstof vindt dat de boerenorganisaties juist wel moeten komen praten met de door het kabinet aangewezen gespreksleider Remkes. Dat zegt ze tegen de NOS. "Het gaat juist om de toekomst van de agrarische sector, dus kom vooral en bespreek je zorgen", zegt Van der Wal. Ze reageert daarmee op landbouworganisatie LTO Nederland, die niets voor een gesprek met Remkes voelt.  LTO ziet "dat het kabinet geen enkele ruimte biedt om met de sector het echte gesprek aan te gaan". De boerenorganisatie mist ruimte om over doelen, tijdpad en middelen te praten. Volgens Van der Wal valt er over "heel veel juist wel te praten", ook al blijven de doelen van het kabinet staan. Zondag werd Remkes door het kabinet aangesteld als gespreksleider. LTO stelde als voorwaarde voor deelname aan het gesprek dat het over de inhoud moest kunnen gaan, over de kabinetsdoelen en het tijdpad. De boerenorganisaties willen een rigoureuze verandering van de plannen, maar volgens premier Rutte staan die niet ter discussie. Van der Wal benadrukt nog eens dat het kabinet nu weinig keuze heeft. "Wij zijn bezig een heel groot probleem op te lossen. Als we dat niet doen kunnen we straks geen stal, weg of wijk meer aanleggen", zo zegt ze. De Kritische Depositie Waarde (KDW) die gebruikt wordt is een "juridisch gegeven", waar rechters aan toetsen, aldus Van der Wal. "Maar over meetmethoden en hoe we doelen bereiken, kunnen we volop in gesprek. Heel veel kan wel, we willen echt samen met de sector in gesprek." LTO zei vanmorgen teleurgesteld te zijn dat er niet over uitgangspunten kan worden gesproken die in het coalitieakkoord en het Nationaal Programma Landelijk Gebied (NPLG) staan. De organisatie noemt dat "onbestaanbaar" en vraagt zich af hoe je tot betere verhoudingen kunt komen als je de inhoudelijke problemen die daaraan ten grondslag liggen niet mag bediscussiëren. "Pas als kan worden gesproken over doel, tijdspad en invulling van maatregelen is praten zinvol." aldus LTO eerder vandaag.||https://nos.nl/artikel/2435752-van-der-wal-hoopt-dat-boeren-toch-komen-praten-heeft-altijd-zin
2022-07-07||Hoe overleef ik... mijn leven als millennial? Populaire reeks krijgt nieuw boek||   Er komt een nieuw boek in de populaire Hoe Overleef Ik-serie. Dat heeft schrijfster Francine Oomen aangekondigd. In de originele reeks (uitgekomen tussen 1998 en 2015) wordt een meisje in haar puberleeftijd gevolgd. In het nieuwe boek zal hoofdpersonage Rosa ergens in de twintig of rond de dertig jaar oud zijn, laat Oomen weten in een bericht op TikTok. Ieder boek in de reeks behandelt een ander thema waarmee de ouder wordende Rosa te maken krijgt, van de eerste zoen tot de veranderde relatie met haar ouders. Voor tal van kinderen was de reeks zo een houvast in hun onzekere pubertijd. De serie, met illustraties van Annet Schaap, werd bekroond met tal van prijzen. Ook zijn sommige boeken gebruikt als basis voor musicals en een tv-serie. Het voorlopig laatste Hoe Overleef Ik-boek stamt uit 2015, waarin het leven met gescheiden ouders centraal staat. Oomen heeft besloten de serie nieuw leven in te blazen om wat ze ziet in de vriendenkring van haar kinderen, die nu twintigers zijn. "Daar zie je veel depressies en burn-outs. Het is best een pittige tijd voor ze", zegt ze desgevraagd. Om meer zicht te krijgen op het leven van twintigers anno 2022 zei Oomen in haar aankondiging met tien personen in die leeftijd in gesprek te willen. Geïnteresseerden konden een mail sturen. Vervolgens ontplofte haar mailbox. "Ik ben compleet omver geblazen door al die reacties", zegt Oomen. "Ik had dit totaal niet verwacht." Het toont volgens de schrijfster dat er behoefte is aan een dergelijk boek en dat veel mensen over de uitdagingen in hun leven willen praten. Oomen: "Ik ben heel blij met al die reacties, het is hartverwarmend". Andersom zijn fans van de reeks verheugd dat Oomen zich weer gaat storten op het leven van Rosa. Amber Barels groeide op met de serie, zegt ze: "Rosa was ongeveer van mijn leeftijd en ik had mijn eerste kus bijvoorbeeld toen zij ook haar eerste kus had. Ik ben ook echt gaan lezen door haar boeken", zegt Barels, die inmiddels 27 jaar is. "Dus ik ga deze sowieso lezen. Er is genoeg uit te lichten, van het onderhouden van een goede vaste relatie tot de zoektocht naar een baan. Misschien is er zelfs wel meer te schrijven over het twintigerleven dan over het tienerleven." Ook de 25-jarige Kimberly Brock twijfelt er niet aan dat ze het nieuwe boek gaat kopen. Ze heeft de gehele originele reeks bij haar moeder in de kast staan. "Ik werd gelijk enthousiast van het nieuws. Ik vroeg elke verjaardag om een boek om mijn serie weer compleet te maken. Het was fijn om je in die wereld onder te dompelen en soms ook te beseffen dat je het zelf helemaal niet zo slecht had. Het leven van Rosa was wat dramatischer dan dat van mij. Maar sommige dingen waren ook wel herkenbaar, zoals het leven met gescheiden ouders." Brock overweegt in te gaan op de uitnodiging van Oomen om met haar in gesprek te gaan. Ze zal niet de enige zijn. Oomen ontving al "tegen de duizend mails" na haar oproep, zegt de schrijfster. "Dus ik denk dat ik maar iets moet organiseren."||https://nos.nl/artikel/2435750-hoe-overleef-ik-mijn-leven-als-millennial-populaire-reeks-krijgt-nieuw-boek
2022-07-07||Nieuwe tegenslag voor boeren: einde aan uitzonderingspositie voor mest|| Er dreigt een nieuwe tegenslag voor de veehouders: het ministerie van Landbouw maakt volgens Haagse bronnen waarschijnlijk maandag bekend dat het niet gelukt is om de uitzonderingen voor bemesting te behouden. Dat betekent dat boeren vanaf volgend jaar minder mest mogen uitrijden over hun land. Nederland krijgt al jaren een uitzondering op de Europese regels voor het uitrijden van mest omdat we zo'n klein grondgebied hebben. Nederlandse boeren mogen meer op het land uitrijden dan boeren in andere Europese landen. Twee jaar geleden stemden de lidstaten van de Europese Unie nog een keer in met verlenging van de zogeheten derogatie (toestemming om af te wijken van de norm). Maar volgens bronnen maakt de Europese Commissie daar nu een einde aan. Het ministerie van Landbouw probeert nog te redden wat er te redden valt door in te zetten op een stapsgewijze uitfasering. De hoop is dat Nederland pas later moet beginnen en rond 2026 of liefst nog iets later volledig aan de Europese eisen moet voldoen. Dan kan het samen oplopen met de stikstofaanpak. Bij die aanpak is het ook de bedoeling dat er minder vee komt, en dus ook minder mest. Maar bronnen houden er rekening mee dat dit voorstel mogelijk niet door Brussel geaccepteerd wordt. De directe gevolgen voor de veehouders zullen dan groot zijn: ze moeten dan hun mest afvoeren in plaats van over het land uitrijden, dat kan oplopen tot extra kosten van duizenden euro's per jaar. Volgens Europese regels mogen boeren niet meer dan 170 kilo stikstof uit dierlijke mest uitrijden per hectare grond. Voor Nederlandse boeren gold tot nu toe een hogere limiet, net als voor hun collega's uit Denemarken, Duitsland, Ierland en delen van België en Italië. Die uitzonderingspositie is het gevolg van ons gematigde klimaat en de hoge opbrengst van het grasland.||https://nos.nl/artikel/2435744-nieuwe-tegenslag-voor-boeren-einde-aan-uitzonderingspositie-voor-mest
2022-07-07||'Diplomatiek gegijzelde' basketbalster VS bekent schuld in rechtbank Moskou|| De Amerikaanse basketbalster Brittney Griner heeft in een rechtbank in Moskou toegegeven dat ze cannabisolie in haar bezit had toen ze in februari op de luchthaven in de Russische hoofdstad werd aangehouden. Ze ontkent echter dat ze de middelen bewust heeft meegenomen. Volgens haar advocaat heeft Griner haar bagage haastig gepakt en is ze daarom onzorgvuldig geweest.  Griner, een van de bekendste vrouwelijke basketballers ter wereld, is speelster van topploeg Phoenix Mercury in de Amerikaanse WNBA. In de maanden dat de Amerikaanse competitie stilligt speelt ze al jarenlang in de Russische competitie, waar ze veel meer geld verdient dan in Amerika.  Ze riskeert een gevangenisstraf van maximaal tien jaar. De Verenigde Staten zeggen dat ze ten onrechte wordt vastgehouden. Het land gaat ervan uit dat Griner het slachtoffer is van wat gijzeldiplomatie wordt genoemd: het vastzetten van buitenlanders met verzonnen of zwaar overdreven aanklachten om iets van een andere regering gedaan te krijgen. Onder meer Iran en China worden ook regelmatig beticht van dergelijke praktijken. Recent kwamen er twee Iraans-Britse vrouwen vrij die jarenlang hadden vastgezeten, naar verluidt in ruil voor meer dan een half miljard dollar die het Verenigd Koninkrijk Iran nog verschuldigd zou zijn. In China werden een aantal jaar geleden twee Canadese zakenmannen aangehouden nadat Canada de Chinese topvrouw van telecombedrijf Huawei had gearresteerd. Ze kwamen vrij nadat Canada de Huawei-topvrouw had laten vertrekken. Zulke overwegingen spelen volgens Amerika ook een rol bij de detentie van Griner. De zaak van Griner valt onder de verantwoordelijkheid van Roger Carstens, de Amerikaanse speciale presidentiële gezant voor gijzelingszaken. Onder meer het moment van haar arrestatie, een week voor de Russische invasie van Oekraïne, roept vragen op. Rusland heeft haar mogelijk als preventief wisselgeld vastgezet, is de redenering. Een andere mogelijkheid die wordt geopperd is dat Rusland een gevangenenruil wil bewerkstelligen. Russische media speculeren op een ruil met Viktor Bout, een wapenhandelaar met als bijnaam merchant of death. Bout zit een gevangenisstraf van 25 jaar uit omdat hij wapens wilde leveren aan FARC-rebellen die daarmee Amerikaanse veiligheidstroepen konden bestoken in Colombia. Griners familie heeft er bij de Amerikaanse regering op aangedrongen werk te maken van haar vrijlating. Griner stuurde een brief aan president Biden waarin ze zei te vrezen nooit meer vrij te komen. Daarop belde Biden de vrouw van Griner met de boodschap dat hij er alles aan doet om haar vrij te krijgen. Rusland ontkent dat Griner om diplomatieke redenen wordt vastgehouden. De Russische onderminister van Buitenlandse Zaken Sergej Rjabkov stelt dat "Amerikaanse pogingen om publiekelijk lawaai te maken niet helpen bij het praktisch oplossen van problemen". Hij zegt ook dat Rusland pas bereid is met Amerika over het lot van Griner te spreken als er een uitspraak van de rechter ligt.||https://nos.nl/artikel/2435743-diplomatiek-gegijzelde-basketbalster-vs-bekent-schuld-in-rechtbank-moskou
2022-07-07||Chemiebedrijf DuPont aansprakelijk voor schade oud-werknemers lycra-fabriek|| Chemiebedrijf DuPont is aansprakelijk voor de schade die oud-werknemers hebben opgelopen doordat zij tijdens hun werk in een lycra-fabriek zijn blootgesteld aan gevaarlijke concentraties van het oplosmiddel DMAc. Dat heeft de kantonrechter vandaag in een tussenvonnis uitgesproken. Vakbond FNV spande namens vijftien oud-medewerkers een zaak aan tegen DuPont. Ze werkten in een fabriek van het chemiebedrijf in Dordrecht waar tussen 1964 en 2004 lycra-vezels geproduceerd werden. De vrouwen denken dat ze miskramen of doodgeboren kinderen hebben gekregen doordat ze moesten werken met het oplosmiddel DMAc. Volgens de rechter heeft DuPont weliswaar veel gedaan om zijn werknemers bij het werk in de fabriek te beschermen, maar is het bedrijf op een paar punten tekortgeschoten, meldt de lokale omroep RTV Dordrecht. Zo heeft DuPont volgens de rechtbank te weinig gedaan om de hoeveelheid DMAc in de lucht te beperken. Ook had het huidcontact met de lycra-garen volgens de rechtbank voorkomen moeten worden omdat daarin nog DMAc aanwezig was. Verder had het chemiebedrijf zijn medewerkers beter moeten informeren over de gevaren van de DMAc, oordeelt de rechtbank. Het vonnis is een tussenstap. Oud-medewerkers zullen nog wel moeten bewijzen dat de schade die zij hebben opgelopen een gevolg is van de blootstelling aan het oplosmiddel tijdens hun werk in de fabriek. De rechtbank heeft ook nog geen uitspraak gedaan over een schadevergoeding. Het gaat om vele tonnen die geëist worden, meldt de regionale omroep Rijnmond. Vakbond FNV, die de werknemers vertegenwoordigt, noemt het een fantastische overwinning. "Eindelijk erkenning voor het leed dat de vrouwen is aangedaan", schrijft vicevoorzitter Kitty de Jong. "Het is een belangrijke uitspraak over de grenswaarden waar DuPont zich niet aan hield."||https://nos.nl/artikel/2435742-chemiebedrijf-dupont-aansprakelijk-voor-schade-oud-werknemers-lycra-fabriek
2022-07-07||Kamer staakt debat klokkenluidersaffaire NPO, wil eerst onderzoeksresultaten|| De Tweede Kamer is uiterst kritisch op een bericht dat een topambtenaar van het ministerie van OCW een klokkenluider over misstanden bij de NPO in de kou heeft gezet. De Kamer stopte een debat over de gang van zaken vandaag omdat er op te veel vragen nog geen antwoorden zijn. De auditdienst van het Rijk (ADR) doet nog onderzoek naar de kwestie. Daardoor heeft een debat vandaag verder niet veel zin meer, concluderen de meeste partijen. BNR Nieuwsradio meldde een maand geleden dat de klokkenluider in 2020 bij Tweede Kamerleden El-Yassini (VVD) en Van der Molen (CDA) met informatie kwam over het omzeilen van het salarisplafond voor presentatoren bij de publieke omroep. De Kamerleden zochten contact over deze zaak met toenmalig minister Slob, die de klokkenluider verwees naar de hoogste ambtenaar op het ministerie van OCW: Marjan Hammersma. Met Hammersma voerde de klokkenluider een vertrouwelijk gesprek. Na het gesprek hoorde de klokkenluider niets meer over de kwestie, aldus BNR. Kamerleden nemen de kwestie hoog op en willen opheldering over de gang van zaken. Ook maken zij zich grote zorgen over mogelijke belangenverstrengeling tussen overheid en publieke omroep na berichten dat voormalig omroepbestuurder Rijxman naliet een privérelatie met de hoogste ambtenaar van het ministerie van Onderwijs, Cultuur en Wetenschap te melden. Vandaag kwam daar het bericht bij dat Rijxman een privéreis met oudstaatssecretaris Dekker maakte. Hij was destijds als staatssecretaris verantwoordelijk voor de financiering van het omroepbestel dat Rijxman bestuurde. Het Commissariaat voor de Media maakte vandaag bekend een breed onderzoek in te stellen naar "de processen bij de NPO die belangenverstrengeling moeten voorkomen", naar aanleiding van "signalen in de afgelopen periode". Minister Dijkgraaf benadrukte in het debat dat er nog veel informatie ontbreekt. "Er liggen twee vragen voor: de vraag is of er procedures zijn geweest die hadden moeten worden gevolgd, en of die dan ook zijn gevolgd." PVV-Kamerlid Bosman denkt ook zonder de antwoorden op die vragen dat er hier sprake is van "netwerkcorruptie". Van Haga van de Groep Van Haga vraagt zich af hoe onafhankelijk het onderzoek van de Auditdienst is. Hij noemt het onderzoek een 'wij van WC eend'-onderzoek. Maar omdat er nog geen resultaten van het onderzoek zijn, besluit een meerderheid van de partijen het debat uiteindelijk toch te staken. VVD'er Van Strien is wel blij dat er toch een stuk van het debat is gevoerd vandaag. "Om aan de klokkenluiders van Nederland te laten zien dat we het belangrijk vinden." Het nieuwe debat zal na de zomer plaatsvinden, de verwachting is dat het Auditrapport deze zomer komt.||https://nos.nl/artikel/2435741-kamer-staakt-debat-klokkenluidersaffaire-npo-wil-eerst-onderzoeksresultaten
2022-07-07||Vierde keer levenslang in Caloh Wagoh-zaak|| De rechtbank heeft een vierde maal levenslang opgelegd in het liquidatieproces rond motorclub Caloh Wagoh. De 36-jarige verdachte was betrokken bij de moord op iemand uit eigen kring. Eerder deze week veroordeelde de rechtbank Midden-Nederland al drie andere mannen tot een levenslange gevangenisstraf. Een van hen was de president van motorclub Caloh Wagoh. Hij liet leden van zijn club een lange reeks moordopdrachten uitvoeren. Volgens het OM was Ridouan Taghi de belangrijkste opdrachtgever. Twee vermoedelijke schakels tussen Taghi en de motorclub kregen ook levenslang. Veertien anderen kregen gevangenisstraffen van één tot dertig jaar. De uitspraak van vandaag draait om de liquidatie van Justin Jap Tjong (25). Hij werd in 2017 doodgeschoten in Amsterdam. De zaak werd apart behandeld, waardoor de uitspraak twee dagen later is. Het slachtoffer werkte aanvankelijk mee met de verdachtengroep. Een paar weken voor zijn dood was hij zelf als chauffeur betrokken bij een liquidatie. Maar toen bleek dat het verkeerde doelwit was doodgeschoten, moest iemand boeten. De man die vandaag is veroordeeld, zou hebben meegedaan aan de moord op Jap Tjong om zijn eigen fouten bij de vergismoord goed te maken. Hij was zelf ook betrokken bij de fatale vergissing. Omdat de man binnen een maand bij twee verschillende liquidaties hielp, vindt de rechtbank een levenslange gevangenisstraf passend. Verklaringen van een kroongetuige in het Caloh Wagoh-proces speelden een belangrijke rol. Ander bewijs komt uit chatberichten. Een 30-jarige medeverdachte, tegen wie het OM ook levenslang had geëist, is vrijgesproken. Volgens de rechtbank is niet bewezen dat hij daadwerkelijk betrokken was bij de liquidatie van Jap Tjong of de voorbereiding ervan.||https://nos.nl/artikel/2435740-vierde-keer-levenslang-in-caloh-wagoh-zaak
2022-07-07||'Agent betrokken bij schietincident trekker Heerenveen ondergedoken'|| Een agent die dinsdagavond betrokken was bij het schietincident bij het boerenprotest in Heerenveen, is naar een onderduikadres gebracht, schrijft de Leeuwarder Courant. Zijn huis wordt beveiligd. De politie en het Openbaar Ministerie willen niets over de zaak kwijt. Wel laten ze weten dat ze berichten onderzoeken die gaan over mogelijke bedreigingen van de betrokken agenten. De agenten en hun gezinnen zijn sinds het politieoptreden dinsdagavond op verschillende manieren lastiggevallen door actievoerders, zegt een woordvoerder van politievakbond ACP. Zo is mogelijk sprake geweest van brandstichting in de tuin van een van de agenten, zegt hij. De politie Noord-Nederland wil niet ingaan op berichten over brandstichting. Of dit klopt, wordt nog uitgezocht. Het Openbaar Ministerie zegt niet bekend te zijn met een dergelijk incident. Op sociale media gaan een naam en foto rond van een agent waarover wordt gezegd dat hij de schoten op de A32 in Heerenveen zou hebben gelost. Deze gegevens worden gedeeld met opruiende teksten erbij. Ook wordt opgeroepen tot zijn ontslag. "Dit gaat vele bruggen te ver", zegt de ACP-woordvoerder. "Bedreigingen aan het adres van politieagenten moeten we als Nederland zijnde massaal veroordelen." Op sociale media gaan ook beelden rond van hooibalen die in de voortuin van de woning van de agent zouden zijn gedumpt. Deze beelden worden volgens de politie ten onrechte gekoppeld aan de gebeurtenissen in Heerenveen. "De balen zijn bij een burger in de tuin gekomen, niet bij een politiemedewerker", zegt een woordvoerder van de politie. Volgens haar gaat het om een ongeluk. "We vermoeden dat het hooi niet goed vastzat toen de bestuurder de bocht nam."||https://nos.nl/artikel/2435736-agent-betrokken-bij-schietincident-trekker-heerenveen-ondergedoken
2022-07-07||Patiënt overleden die in november als eerste in Nederland kunsthart ontving|| De eerste persoon in Nederland die een kunsthart heeft gekregen, is overleden. Dat meldt het UMC Utrecht, dat afgelopen november de operatie uitvoerde. De oorzaak van overlijden wordt nog verder onderzocht, zegt het UMC Utrecht in een verklaring. "We zijn aangeslagen maar dankbaar voor de belangrijke bijdrage die hij heeft geleverd aan de ontwikkeling van het kunsthart", zegt het UMC Utrecht over de patiënt. In de zoektocht naar meer donororganen werken wetenschappers aan verschillende nieuwe technieken. In de VS werd vorig jaar voor het eerst een transplantatie uitgevoerd met een genetisch gemodificeerd varkenshart. De experimenten met een kunsthart van het Franse biomedische bedrijf Carmat lopen al langer. Sinds 2013 zijn er wereldwijd zo'n dertig operaties met het kunsthart uitgevoerd. De eerst vier patiënten hadden een gemiddelde overlevingsduur van 164 dagen. In enkele gevallen waren er technische problemen met het kunsthart, maar de conditie van de patiënten was ook al slecht. De uitgekozen patiënten bevonden zich in het eindstadium van onomkeerbaar hartfalen. Bekijk hier een uitleg van de chirurg die het kunsthart plaatste: Bij latere patiënten ging de gemiddelde levensduur na implantatie van het kunsthart omhoog tot 216 dagen. De maximale overlevingsduur was tot nu toe twee jaar. Dat de Nederlandse patiënt na zo'n 240 dagen is overleden, is daarom ook niet compleet onverwacht. Ook in Frankrijk, Tsjechië, Denemarken en Kazachstan hebben mensen in het kader van het onderzoek van Carmat een kunsthart ontvangen. Naar verwachting worden er in Nederland nog twee implantaties met het kunsthart uitgevoerd. Het hart is onder meer bedoeld voor mensen die vanwege hun slechte toestand niet langer kunnen wachten op een donorhart. Zeven van de ontvangers bleven door het kunsthart lang genoeg in leven voor een transplantatie met een regulier donorhart. Een andere doelgroep zijn bijvoorbeeld mensen die kanker hebben gehad. Bij een regulier donorhart moet medicatie gebruikt worden die het immuunsysteem onderdrukt, zodat het lichaam het orgaan niet afstoot. Die zware medicatie is bij een kunsthart niet nodig. Daardoor is de kans op infecties kleiner.||https://nos.nl/artikel/2435726-patient-overleden-die-in-november-als-eerste-in-nederland-kunsthart-ontving
2022-07-07||OM onderzoekt mogelijk gesjoemel bij berekening stikstofuitstoot Lelystad Airport|| Het Openbaar Ministerie is een onderzoek gestart naar de mensen die voor Lelystad Airport hebben berekend hoeveel stikstof de luchthaven bij uitbreiding gaat uitstoten, meldt Omroep Flevoland. Volgens de regionale omroep wordt gekeken of er sprake is van kwade opzet bij het opstellen van de cijfers, waardoor een te gunstig beeld over de uitstoot ontstond. Tegenstander van het vliegveld, ingenieur Leon Adegeest, deed in juni 2020 namens de Samenwerkende Actiegroepen Tegen Laagvliegen (SATL) aangifte tegen veertien personen die voor de Schiphol Group, de overheid en bij advies- en ingenieursbureaus werken. Zij waren betrokken bij het opstellen van de cijfers. Volgens SATL zou er sprake zijn van valsheid in geschrifte, misbruik van gezag en verduistering van bewijsstukken. SATL zei destijds een reconstructie te hebben gemaakt van de stikstofberekeningen sinds 2014, waaruit zou blijken dat als de berekeningen juist waren uitgevoerd, de stikstofuitstoot veel groter zou zijn geweest. Door een lage stikstofuitstoot die uit de berekeningen kwam, was het voor het vliegveld niet nodig een aparte natuurvergunning aan te vragen. Een officier van justitie heeft de informatie van de SATL de afgelopen tijd beoordeeld. Inmiddels heeft justitie besloten dat er een onderzoek komt. Ook het RIVM deed in opdracht van het kabinet onderzoek naar de berekeningen over de stikstofuitstoot. Ook uit dat onderzoek bleek dat de berekeningen niet klopten. Daarop besloot minister Van der Wal voor Natuur en Stikstof in maart om Lelystad voorlopig geen natuurvergunning te verlenen. Daardoor raakte de opening van de luchthaven nog verder uit zicht. Voorzitter Jan Rooijakkers van de Stichting HoogOverIJssel, die is aangesloten bij SATL, laat aan Omroep Flevoland weten blij te zijn dat justitie voldoende aanleiding ziet voor een strafrechtelijk onderzoek. Volgens Rooijakkers heeft de stichting sinds de aangifte in 2020 het Openbaar Ministerie geregeld voorzien van extra onderbouwing. Lelystad Airport is de laatste jaren op de schop gegaan om grote buurman Schiphol te ontlasten qua aantallen vakantievluchten, maar vanwege de aangescherpte stikstofregels mocht het vliegveld lange tijd niet open. De uitbreiding van Lelystad Airport is al jaren onderwerp van discussie. De luchthaven zou aanvankelijk al in 2018 openen, maar de openstelling is om allerlei redenen verschillende keren opgeschoven.||https://nos.nl/artikel/2435719-om-onderzoekt-mogelijk-gesjoemel-bij-berekening-stikstofuitstoot-lelystad-airport
2022-07-07||Johnson teleurgesteld over opgeven 'beste baan ter wereld, maar dat is hoe dat gaat'|| Uiteindelijk was er zelfs voor Boris Johnson geen ontsnappingsroute meer. De Britse premier die het overleven van op het oog uitzichtloze situaties tot kunst had verheven, heeft zijn waterloo gevonden. Aan het begin van de middag gooide hij de handdoek in de ring. Zelfs Britse ministers en parlementsleden konden de afgelopen maanden nauwelijks geloven hoe snel het bergafwaarts ging met Johnson. Niet lang geleden leek de showman nog onaantastbaar. In december 2019 wist hij de Tories hun grootste verkiezingsoverwinning in dertig jaar te bezorgen. Geprezen als 'Heineken-politician' - naar het biertje dat iedereen kan drinken - behaalde Johnson een verpletterende overwinning van 365 zetels. Lees hier meer over de in ongenade gevallen "supertroef" van de Conservatieve partij, Boris Johnson: Ruim een half uur geleden heeft de Britse premier Johnson aangekondigd dat hij terugtreedt. Hij sprak van "de beste baan ter wereld" en gaf aan teleurgesteld te zijn dat hij die moet opgeven. Kijk hier terug hoe Johnson zijn vertrek aankondigt: De Britse minister van Buitenlandse Zaken, Liz Truss, vindt dat Johnson het juiste besluit heeft genomen door terug te treden als premier. "We hebben nu kalmte en eenheid nodig, en we moeten blijven besturen totdat er een nieuwe leider is gevonden", aldus Truss. De buitenlandminister, die verschillende ministersposten had onder Johnson en oud-premier May, wordt gezien als een van de potentiële opvolgers van Johnson. Volgens een peiling van YouGov onder Conservatieve partijleden is ze niet de favoriet - dat is minister van Defensie Ben Wallace - maar ze staat wel in de top 4 van kanshebbers. Na aanhoudende druk van zijn partij en een leegloop van zijn kabinet is de Britse premier Boris Johnson alsnog opgestapt. Gisteren zei hij nog dat hij er niet over peinsde om te vertrekken en benadrukte hij een "kolossaal mandaat" te hebben van de Britse kiezer. Nu, een recordaantal vertrokken kabinetsleden later, treedt hij alsnog terug. Volgens Johnson is het in het belang van het land en zijn partij dat er snel een nieuwe leider is. Hij wil aanblijven tot er een opvolger is, maakte hij bekend in een verklaring voor de deur van 10 Downing Street. De Britse premier Boris Johnson bevestigt zijn aftreden. Hij blijft aan als regeringsleider totdat zijn Conservatieve Partij een nieuwe partijleider heeft gekozen. "Ik ben teleurgesteld dat ik de beste baan in de wereld moet opgeven, maar dat is nou eenmaal hoe dat gaat", zei Johnson in zijn verklaring voor 10 Downing Street. Premier Johnson komt nu naar buiten voor zijn verklaring. De Britse premier Johnson zal naar verwachting over ruim een kwartier zijn verwachte verklaring geven. Britse media melden dat hij om 12.30 uur Britse tijd, dus om 13.30 uur Nederlandse tijd, zijn vertrek zal aankondigen. Volg hier straks live de verklaring van premier Johnson. Als premier Johnson niet per direct vertrekt, dient de Labour-partij een motie van wantrouwen tegen hem in om hem na een stemming in het parlement alsnog onmiddellijk weg te krijgen. Labour-leider Keir Starmer vindt het niet eerlijk voor het land als Johnson zelf de rol van waarnemend premier gaat vervullen. "Labour zal, in het landsbelang, een motie van wantrouwen indienen, want dit kan zo niet doorgaan." "Hij moet echt gaan, hij kan niet blijven vastklampen", vervolgt Starmer. "Zijn eigen partij heeft besloten dat het tijd is om te gaan, dus ze kunnen het het land nu niet aandoen om nog maanden aan hem vast te zitten." Een volledige nieuwe ministersploeg is aangesteld, meldt de BBC op basis van bronnen. De nieuwe aanstellingen waren noodzakelijk omdat een recordaantal bewindslieden is opgestapt vanwege een gebrek aan vertrouwen in premier Johnson. Wie er in het nieuwe kabinet zitten, is nog niet duidelijk. De huidige minister van Defensie, Ben Wallace, is onder Conservatieve partijleden de favoriet om Johnson op te volgen, blijkt uit een peiling van peilingbureau YouGov. Hij is een oudgediende in de Conservatieve partij, die sinds 1999 politiek actief is, in eerste instantie in het Schotse parlement en sinds 2005 in het Lagerhuis. Volgens de peiling steunt 13 procent van de leden Wallace als leider. Hij wordt op de voet gevolgd door oud-minister Mordaunt van Internationale Handel (12 procent) en oud-minister Sunak van Financiën (10 procent), die met zijn ontslag de val van Johnson eerder deze week inluidde. Ook de leiders van Noord-Ierland en Wales reageren blij dat premier Johnson waarschijnlijk zijn vertrek gaat aankondigen. Premier Sturgeon van Schotland zei eerder al verheugd te zijn en greep zijn verwachte vertrek aan om nog eens een oproep te doen tot Schotse onafhankelijkheid. Ook de onlangs verkozen leider van Noord-Ierland, Michelle O'Neill - met wie Johnson eerder op ramkoers lag over de Brexit-afspraken over de Noord-Ierse grens - laat weten dat ze Johnson graag ziet vertrekken. "Het is te gek voor woorden dat de mensen hier ooit onderworpen zijn geweest aan Boris Johnson. Hij is een schandalig figuur. Iedereen die onze vredesverdragen, onze kwart eeuw van vooruitgang en gedeelde toekomst probeert te saboteren is geen vriend van ons." "Een stabiele regering van het Verenigd Koninkrijk is noodzakelijk voor alle vier de landen. Ik ben blij dat de premier het juiste heeft gedaan en bereid is af te treden", vindt ook Mark Drakeford, de premier van Wales. Minister Truss van Buitenlandse Zaken keert voortijdig terug van een reis naar een G20-top in Indonesië vanwege de kabinetscrisis en de verwachte aankondiging van premier Johnsons vertrek. Op korte termijn wordt een verklaring van haar verwacht. Truss zit al twaalf jaar in het Lagerhuis en bekleedde verschillende ministersposten onder Johnson en oud-premier May. Ze wordt gezien als een belangrijke kandidaat voor het premierschap bij een leiderschapsverkiezing. "Het kon ook niet meer anders. Het begon met twee prominente ministers die opstapten en daarna volgde een exodus van meer dan vijftig regeringsleden. Zoveel posities krijg je niet meer gevuld. Zelfs van zijn meest trouwe volgelingen kreeg Johnson te horen: 'je tijd is op, leg je erbij neer. Neem ontslag'. En het lijkt er op dat hij dit na veel tegenspartelen heeft gedaan. Nu volgt er een leiderschapsstrijd binnen de Conservatieve Partij. En er staan er al een aantal klaar: bijvoorbeeld de ministers die ontslag hebben genomen in de afgelopen 24 uur. Die gaan natuurlijk een poging wagen de topbaan te bemachtigen." Inwoners van Londen reflecteren tijdens de ochtendspits op het mogelijke vertrek van premier Boris Johnson:||https://nos.nl/liveblog/2435664-johnson-teleurgesteld-over-opgeven-beste-baan-ter-wereld-maar-dat-is-hoe-dat-gaat
2022-07-07||NPO legt Ongehoord Nederland boete op voor schenden journalistieke code|| Omroep Ongehoord Nederland (ON) krijgt een boete voor het schenden van de journalistieke code van de publieke omroep, heeft de NPO besloten. De boete bedraagt zo'n 93.000 euro: 2,5 procent van het jaarbudget. Er kon een boete van 15 procent van het jaarbudget worden opgesteld. ON heeft jaarlijks de beschikking over 3,6 miljoen euro, dus de boete had maximaal 540.000 euro kunnen zijn. Door het schenden van de journalistieke code is de NPO "van mening dat de omroep onvoldoende uitvoering heeft gegeven aan de bereidheid tot samenwerking binnen het publieke omroepbestel". De NPO hoopt dat er "in de toekomst geen verdergaande stappen nodig zullen zijn" als ON zich vanaf nu wel committeert aan de code. Half juni sprak de NPO al het voornemen uit om de nieuwe omroep een boete op te leggen, naar aanleiding van een rapport van de ombudsman van de NPO. Margo Smit concludeerde dat ON feiten en meningen in haar programma's niet genoeg weet te scheiden. Presentatoren van ON vragen niet kritisch genoeg door en fungeren daarmee in feite als doorgeefluik, aldus Smit. Zo kreeg de Vlaamse politicus Filip Dewinter in de talkshow Ongehoord Nieuws vrij baan om de extreemrechtse omvolkingstheorie uit te dragen. "Dat is een theorie die minimaal op bewijs bevraagd had moeten worden", staat in Smits rapport. Ook ging ON de mist in bij een gesprek over stikstof waarin niet werd weersproken dat de landbouw de sector is waarin de minste stikstof wordt uitgestoten. Het tegenovergestelde is waar: zo komt 86 procent van de ammoniakuitstoot uit de landbouw. Smit in haar rapport: "Nu deel je als journalist willens en wetens aantoonbaar onjuiste informatie, óf je hebt je werk niet gedaan." In de afgelopen weken is ON de gelegenheid gegeven om te reageren op het rapport van Smit en het voornemen van de NPO om een boete op te leggen. Voorzitter van ON Arnold Karskens zei na het rapport van de ombudsman "pal achter de uitzendingen" te staan. Het voornemen de omroep een boete op te leggen noemde ON "een frontale aanval op het voortbestaan van ons als omroep en de persvrijheid in Nederland". Als een omroep twee keer een sanctie opgelegd krijgt, dan kan de licentie worden ingetrokken. Dat besluit is echter niet aan de NPO, maar aan het ministerie. ||https://nos.nl/artikel/2435714-npo-legt-ongehoord-nederland-boete-op-voor-schenden-journalistieke-code
2022-07-07||Celstraffen voor doodsteken 17-jarige Akshay in Rotterdam|| Een 21-jarige man uit Zoetermeer is veroordeeld voor de dood van de 17-jarige Akshay uit Rotterdam. De moeder van de jongen raakte bij de aanval zwaargewond. Brandon R. kreeg vijf jaar cel en tbs met dwangverpleging opgelegd. Een 17-jarige jongen is veroordeeld tot twee jaar jeugddetentie en jeugd-tbs en een derde verdachte, van 19, kreeg een celstraf van 360 dagen en jeugd-tbs. Akshay kwam om het leven bij een steekpartij in zijn slaapkamer, nadat R. en twee vrienden uit Zoetermeer de woning waren binnengevallen. Een van de vrienden stak hem achttien keer en Akshay overleed ter plekke. Volgens de rechtbank was de moeder van de jongen het eigenlijke doelwit. Zij werd door een tweede vriend in elkaar geslagen en door Brandon R. met een scheermes in haar onderarm gesneden en op haar hoofd geslagen, maar ze overleefde de aanval. Het inmiddels 17-jarige zusje van Akshay had een relatie met R., waartegen haar moeder grote bezwaren had. Het zusje zou hem hebben overgehaald een nepoverval uit te voeren op het huis van het gezin om haar moeder te laten schrikken en had hem daarom de sleutel gegeven. Ze dacht dat haar broer niet thuis zou zijn op het moment van de overval. Zij is veroordeeld tot 360 dagen jeugddetentie, waarvan vier maanden voorwaardelijk. Ook mag ze twee jaar geen contact opnemen met haar moeder. Volgens de rechtbank had ze kunnen weten dat er geweld zou worden gebruikt, maar wist ze niet dat haar vriend het plan had opgevat haar moeder te vermoorden.||https://nos.nl/artikel/2435712-celstraffen-voor-doodsteken-17-jarige-akshay-in-rotterdam
2022-07-07||Politieke kameleon Johnson kwam altijd alles te boven, tot nu|| Uiteindelijk was er zelfs voor Boris Johnson geen ontkomen aan. De Britse premier die het overleven van op het oog uitzichtloze situaties tot kunst had verheven, heeft zijn waterloo gevonden. Aan het begin van de middag kondigde hij zijn aftreden aan. Zelfs Britse ministers en parlementsleden konden de afgelopen maanden nauwelijks geloven hoe snel het bergafwaarts ging met Johnson. Niet lang geleden leek de showman nog onaantastbaar. In december 2019 wist hij de Tories hun grootste verkiezingsoverwinning in dertig jaar te bezorgen. Geprezen als 'Heineken-politician' - naar het biertje dat iedereen kan drinken - behaalde Johnson een verpletterende overwinning van 365 zetels. De Conservatieven beschouwden hem als een electorale supertroef, iemand die zowel de Britse rijkelui als de working class kon bereiken met zijn humor en zelfspot. 'Boris' is dan ook de enige Britse politicus die door iedereen bij zijn voornaam wordt genoemd. Ook arbeiders in districten in Midden- en Noord-Engeland, die van oudsher Labour stemden, vielen voor de excentrieke, grappenmakende man met de blonde haardos. En nu, dik tweeënhalf jaar na die verkiezingszege, heeft de volksman veel vertrouwen van zijn volk verloren. Het Partygate-schandaal drong de afgelopen tijd door in elke Britse woonkamer. Dat er borrels en feesten in de ambtswoning van de premier gehouden werden terwijl het land in strenge lockdown verkeerde, raakte een zeer gevoelige snaar. Hoe kan het ook anders: aan alle 67 miljoen Britten had de lockdown wel iets persoonlijks ontnomen. Waar de een alleen de favoriete pub op de hoek moest missen, had de ander geen afscheid kunnen nemen van een stervend familielid. Iedereen leed tijdens de pandemie in meer of mindere mate om het virus te beteugelen. Gold dat dan niet voor de premier? Stond hij soms boven de regels die de bevolking waren opgelegd? Door het schandaal van de lockdownfeestjes daalde Johnson sterk in de peilingen. Conservatieve parlementariërs moesten wekenlang woedende kiezers aanhoren in hun kiesdistricten. Terwijl vorige controverses soepel van Johnson leken af te glijden (hij werd tijdens zijn loopbaan op diverse leugens betrapt), bleef deze kwestie wél plakken. Zijn verweer dat hij niet "op de hoogte was van de borrels" en dacht dat het om werkbijeenkomsten ging, hielp niet. Opiniepeilingen in december en januari duidden erop dat maar weinig Britten denken dat Johnson de waarheid vertelt; er zijn zelfs méér Britten die denken dat de maanlanding nep was en dat het monster van Loch Ness echt bestaat, dan mensen die Johnsons verklaringen geloven. Alexander Boris de Pfeffel Johnson is niet zo Brits als hij doet vermoeden. Hij werd geboren in Manhattans Upper East Side en bezat tot 2016 zowel een Brits als een Amerikaans paspoort. Zijn grootmoeder was half Frans, zijn overgrootvader was een Turkse journalist en politicus. Net als vrijwel alle Britse premiers ging Johnson naar de elitaire kostschool Eton. Daarna volgde hij een studie geschiedenis en klassieke talen aan de universiteit van Oxford. Als schrijvend journalist begon Johnson zijn carrière in Brussel. Voor de Daily Telegraph schreef hij kleurrijke stukken over het bureaucratische apparaat van de EU, dat hij typeerde als een instelling die de buigzaamheid van bananen en de grootte van condooms probeert te reguleren. Zijn stukken namen vaak een loopje met de waarheid, maar waren vermakelijk en goed voor de krantenverkoop. Daarnaast vergaarde Johnson roem met zijn optredens in het wekelijkse televisieprogramma Have I Got News for You. In deze satirische rubriek ontpopte hij zich als het mikpunt van grappen en tevens het middelpunt van de aandacht. Hoewel zijn columns en politieke analyses al dertig jaar worden gelezen, zijn er weinig Johnson-kenners die zijn ware aard of ambities kunnen doorgronden. Hij wordt een politieke kameleon genoemd, een libertaire opportunist die gebruikmaakt van links en rechts gedachtegoed zoals hem dat uitkomt. In 2008 won hij als conservatief Lagerhuislid het burgemeesterschap van de linkse stad Londen. Daar voerde hij twee termijnen lang een progressief liberaal beleid en verrijkte hij de Londenaar met de nog steeds populaire 'Boris Bikes', nieuwe fietspaden in de stad, en een - iets minder geslaagde - kabelbaan boven de Theems. Over Johnsons ambities om premier te worden werd lang in het duister getast, niet in de laatste plaats omdat hij deze voortdurend onder zijn grappen verborg: de kans dat hij premier zou worden noemde hij even groot als "te reïncarneren als olijf" of "te worden onthoofd door een frisbee". Toen Johnson aan het einde van zijn burgemeesterschap in 2015 terugkeerde in het Lagerhuis, leek zijn carrière in een dip te raken totdat zich een nieuwe kans voordeed: Brexit. Beroemd zijn de twee columns die Johnson schreef op de avond voordat hij zijn voorkeur uitsprak. De ene bevatte zijn steun aan Leave en de andere steun aan Remain. Hij koos voor Leave en werd zo de drijvende kracht achter Brexit, een strategie die hem uiteindelijk in Downing Street 10 bracht. Volgens zijn critici was die keuze niet gebaseerd op diepe politieke overtuiging, maar bood die hem vooral een kans op de macht. Zijn tegenstanders beschuldigen Johnson van het aanwakkeren van populistische en xenofobische woede voor persoonlijk gewin en het tot op het bot verdelen van de Britse bevolking. Brexit zette immers de eenheid van het Verenigd Koninkrijk op het spel, liet de Schotten verder afdrijven en bedreigt de broze vrede in Noord-Ierland. Maar Johnsons voorstanders zullen hem omschrijven als iemand die het sentiment van de kiezer haarfijn kon aanvoelen, iemand die Brexit volbracht en het conservatisme in een nieuw 21ste-eeuws jasje stak. Een politicus die het Verenigd Koninkrijk door een radicale economische hervorming voerde en de electorale kaart voorgoed veranderde. Of hij dat deed als populist, of dat hij gewoon populair was - daarover zal nog lang getwist worden. Onder de slogan Getting Brexit Done loodste hij het Verenigd Koninkrijk in januari 2020 uit de EU. Meteen daarna volgde de pandemie, met drie landelijke lockdowns en meer dan 150.000 coronadoden. Johnson overleed zelf bijna aan het virus. Na kritiek over te laat ingrijpen, oogstte hij lof voor het opzetten van een succesvolle vaccinatiecampagne. In zijn ambtstermijn is de Britse premier niet alleen gescheiden, maar ook hertrouwd en twee keer vader geworden. Met een joviale optimistische stijl regeerde hij na de Brexit en tijdens de coronapandemie over een land dat dikwijls in chaos verkeerde, en maakte hij definitief een einde aan het idee dat politiek saai en belegen is. Partygate sloeg een flinke deuk in zijn imago. Begin juni overleefde Johnson een vertrouwensstemming binnen zijn eigen Conservatieve Partij vanwege Partygate; 59 procent van zijn fractiegenoten stond achter hem. De 148 tegenstemmen illustreerden dat de steun binnen de eigen gelederen afbrokkelde. Hij hoopte die partijgenoten weer voor zich te winnen in het komende jaar, waarin hij was verzekerd dat zijn positie niet nog eens ter discussie gesteld kon worden. Binnen een maand ging het mis. Deze week werd bekend dat Chris Pincher, die als 'deputy chief whip' een vertrouwenspositie had in het Britse parlement, werd beschuldigd van seksueel wangedrag. Kort daarna kwam naar buiten dat Johnson van het wangedrag op de hoogte was. Het was voor de twee ministers Sunak van Financiën en Javid van Volksgezondheid dinsdagavond reden om hem toch op zijn integriteit te laten vallen en op te stappen. In hun kielzog volgden meer vertrouwelingen, waarmee de positie van Johnson onhoudbaar werd.||https://nos.nl/artikel/2435710-politieke-kameleon-johnson-kwam-altijd-alles-te-boven-tot-nu
2022-07-07||Nederland leverde 170 miljoen euro aan militaire goederen aan Oekraïne|| Nederland heeft tot nu toe voor ruim 172,7 miljoen euro aan militaire goederen aan Oekraïne geleverd. Minister Ollongren van Defensie schrijft in een brief aan de Tweede Kamer dat het kabinet zich blijft inspannen voor aanvullende steun. Zoals gebruikelijk doet het kabinet in het openbaar geen gedetailleerde mededelingen over wat er precies is geleverd. De Kamer krijgt die details wel vertrouwelijk te zien. Ollongren meldt in de brief wel dat Nederland nog eens drie pantserhouwitsers naar Oekraïne stuurt. Ze had dat vorige week al aangekondigd op een NAVO-bijeenkomst. Het totaal aantal pantsershouwitsers dat Nederland aan Oekraïne levert, komt hiermee op acht. Ze gelden als het zwaarste geschut van de Nederlandse Landmacht. Nederland gaat samen met Duitsland Oekraïense militairen ook weer trainingen verzorgen over het gebruik van de houwitsers. Er wordt nog met een derde land gepraat over mogelijke samenwerking op dit gebied. In haar brief aan de Kamer schrijft de minister van Defensie dat de effecten van de materiële steun aan Oekraïne op de 'gereedheid' van de Nederlandse strijdkrachten "gezien de huidige omstandigheden acceptabel" zijn. Maar ze voegt eraan toe dat het steeds lastiger wordt om goederen te leveren zonder dat het gevolgen heeft voor de eigen gereedheid en inzet. Defensie probeert geleverd materieel steeds zo spoedig mogelijk aan te vullen of te vervangen. "Hier is snelheid geboden gezien de toegenomen mondiale vraag, met als gevolg langere levertijden en hogere prijzen", benadrukt Ollongren.||https://nos.nl/artikel/2435707-nederland-leverde-170-miljoen-euro-aan-militaire-goederen-aan-oekraine
2022-07-07||Russen geven troepen rust, maar bommen blijven vallen in Oekraïne|| Het lijkt erop dat Rusland in het oosten van Oekraïne een gevechtspauze heeft ingelast. Volgens analisten van het Amerikaanse Institute for the Study of War (ISW) hebben de Russen sinds het innemen van Lysytsjansk dit weekend geen nieuwe gebieden veroverd. Ook het Britse ministerie van Defensie stelt in zijn dagelijkse update over de oorlog dat er nauwelijks terreinwinst is geboekt door Rusland en dat de militairen zich nu waarschijnlijk hergroeperen. Er wordt her en der nog wel gestreden, maar het leeuwendeel van de militairen krijgt rust om toekomstige grote operaties mogelijk te maken, stelt het ISW. Het Russische ministerie van Defensie zegt vandaag dat de troepen in Oekraïne inderdaad tijd krijgen om te herstellen. "De eenheden die bij de strijd betrokken zijn, nemen maatregelen om hun gevechtscapaciteiten weer op peil te krijgen. Ze mogen rusten en kunnen brieven en pakketjes van thuis ontvangen", citeert persbureau TASS het ministerie. Ook wordt dit moment aangegrepen om onderhoud te plegen aan materieel. Afgelopen maandag liet president Poetin al weten dat de troepen die bij de verovering van Loegansk betrokken waren, rust verdienden. Volgens het ISW is dat bittere noodzaak. Waarschijnlijk hebben de Russen na de zware gevechten om Severodonetsk en Lysytsjansk een "significante periode nodig om uit te rusten en te herstellen voordat ze weer inzetbaar zijn voor grootschalige militaire operaties", stelde het instituut eerder deze week. Toch gaan de gevechten en bombardementen, zij het op kleinere schaal, ook vandaag door. Bij een Russische luchtaanval op het centrum van de Oost-Oekraïense stad Kramatorsk zijn slachtoffers gevallen. De gouverneur van de regio Donetsk spreekt van zeker een dode en zes gewonden. En in Slovjansk is volgens de burgemeester ook een onbekend aantal slachtoffers gevallen na een luchtaanval. Beiden steden worden gezien als het voornaamste doelwit voor de Russen in Donetsk. Volgens de Oekraïense autoriteiten zijn door Russische aanvallen in het oosten het afgelopen etmaal zeker negen burgers gedood en zes gewond geraakt.||https://nos.nl/collectie/13899/artikel/2435704-russen-geven-troepen-rust-maar-bommen-blijven-vallen-in-oekraine
2022-07-07||Automobilist (30) komt onder lijnbus na klap tegen boom in Oosterhout|| Bij een ongeluk in een bocht op een tweebaansweg in Oosterhout is een 30-jarige automobilist uit die plaats om het leven gekomen. Het ongeluk gebeurde rond 09.15 uur, meldt Omroep Brabant. De automobilist reed aanvankelijk in volle vaart tegen een boom. De man werd uit zijn auto geslingerd en kwam onder een rijdende lijnbus terecht. Het is nog onduidelijk waarom de man, zoals ook de politie bevestigt, met grote snelheid tegen de boom opreed. De klap was zo groot dat de boom doormidden brak.  Een woordvoerder van busbedrijf Arriva bevestigt dat de automobilist eerst tegen de boom reed en vervolgens onder of tegen de bus terechtkwam. De buschauffeur is opgevangen en zal de rest van de dag niet meer worden ingezet. In de lijnbus zat één passagier, die bleef ongedeerd. Volgens een aantal buurtbewoners staat de Kreeksluisweg waar het ongeluk gebeurde al langer bekend als zeer gevaarlijk. Er zou vaak te hard worden gereden. Ook is vaker sprake van ongelukken.||https://nos.nl/artikel/2435697-automobilist-30-komt-onder-lijnbus-na-klap-tegen-boom-in-oosterhout
2022-07-07||Premier Johnson kondigt vertrek aan, wil aanblijven tot er een opvolger is|| Na aanhoudende druk van zijn partij en een leegloop van zijn kabinet stapt de Britse premier Boris Johnson alsnog op. Gisteren zei hij nog dat hij er niet over peinsde om te vertrekken en benadrukte hij een "kolossaal mandaat" te hebben van de Britse kiezer. Nu, een recordaantal vertrokken kabinetsleden later, treedt hij alsnog terug. "Ik ben teleurgesteld dat ik de beste baan in de wereld moet opgeven, maar dat is nou eenmaal hoe dat gaat", zei Johnson in zijn verklaring voor 10 Downing Street. Volgens Johnson is het in het belang van het land en zijn partij dat er snel een nieuwe leider is. Hij wil aanblijven tot er een opvolger is, maakte hij bekend: Johnson stapte onder druk op als partijleider van de Conservatieven, wat betekent dat hij ook het veld moet ruimen als premier. Een tijdspad voor het vinden van een opvolger, gaf Johnson niet. "Het proces voor het vinden van een nieuwe leider moet nu beginnen." Achter de schermen gaat het gerucht dat Johnson tot oktober wil aanblijven als waarnemend premier, maar de oppositie en een deel van zijn eigen partij lijken daar geen voorstander van. Johnson zei dat hij zijn collega's nog tevergeefs had geprobeerd te overtuigen dat het vreemd zou zijn om de regering te vervangen nu het zo goed gaat met het land. "Maar de kuddementaliteit is sterk, zoals we hebben gezien, en als de kudde in beweging komt, komt die in beweging." Hij noemde het pijnlijk dat hij niet kan aanblijven om zijn werk af te maken, maar zei ook dat niemand onmisbaar is in de Britse overheid. In zijn verklaring bedankte Johnson zijn vrouw Carrie, zijn familie, de ambtenarij en de medewerkers die hem de afgelopen tijd hebben geholpen. Ook sprak hij warme woorden over zijn beveiligingsteam: "de enige groep die nooit lekt", besloot de premier met een sneer naar partijgenoten die de afgelopen tijd gevoelige informatie naar de pers hebben gelekt. Directe aanleiding voor de druk op Johnson was dat hij moest toegeven dat hij in februari een partijlid, Chris Pincher, als 'deputy chief whip' had benoemd, terwijl hij wist dat er een beschuldiging van seksueel wangedrag tegen hem was geuit. Aanvankelijk ontkende Johnson nog dat hij op de hoogte was van het wangedrag, maar later moest hij toch erkennen dat hij ervan wist. De kwestie bleek de druppel die de emmer deed overlopen. Een opeenstapeling van schandalen, zoals ook bijvoorbeeld 'partygate', had Johnson politiek al ernstig verwond. Na het nieuwste schandaal was de kabinetscrisis compleet: een belangrijk deel van Johnsons kabinet trad terug en riep openlijk op tot zijn vertrek. De uittocht uit Johnsons kabinet begon twee dagen geleden, toen minister Javid van Volksgezondheid en Sunak van Financiën het vertrouwen in Johnson opzegden en aftraden. Zij gelden als prominente Conservatieven en Sunak werd tot voor kort nadrukkelijk genoemd als potentieel toekomstig Conservatief kandidaat voor het premierschap, al is hij inmiddels zelf ook beschadigd door schandalen. Na Javid en Sunak volgde een stroom aan ontslagbrieven en gisteravond werd bekend dat Johnson zelfs partijprominent Michael Gove had ontslagen als minister van Huisvesting. Gove, die in 2016 nog op spectaculaire wijze Johnsons kandidatuur voor het premierschap dwarsboomde door zichzelf onverwacht kandidaat te stellen, werd de laatste jaren gezien als loyaal aan Johnson. De premier pikte het echter niet dat ook hij op zijn vertrek aandrong en stuurde hem de laan uit. Deze mensen op straat reageren op het vertrek van Johnson. De meeste mensen begrijpen het, maar niet iedereen is er blij mee:||https://nos.nl/artikel/2435695-premier-johnson-kondigt-vertrek-aan-wil-aanblijven-tot-er-een-opvolger-is
2022-07-07||Canadese zwemster: 'Ik werd gedrogeerd op WK zwemmen'|| De Canadese zwemster Mary-Sophie Harvey is na een wedstrijd op het WK zwemmen gedrogeerd, schrijft ze op Instagram. Dat gebeurde eind vorige maand in Boedapest. Volgens Harvey raakte ze plotseling buiten bewustzijn toen ze haar bronzen medaille ging vieren met ploeggenoten en kwam ze pas vier tot zes uur later weer bij, met blauwe plekken over haar hele lichaam. In het bericht toont Harvey de beurse plekken die nog op haar benen zitten. "Ik heb ook op andere plaatsen nog blauwe plekken, maar vind het ongemakkelijk om die te laten zien." Wat er precies gebeurd is in de uren dat ze buiten bewustzijn was, zegt Harvey niet te weten, wel dat ze naar huis gedragen is door vrienden en wakker werd met haar ploegleider en haar dokter aan haar zijde. In het ziekenhuis bleek later dat ze een lichte hersenschudding en een gekneusde rib had. "De dokters zeggen dat ik geluk heb dat dat alles is." In haar post suggereert Harvey dat er iets in haar drankje is gedaan. "Ik heb me nog nooit zo geschaamd, ik merk ook dat ik word veroordeeld." Ze doet haar verhaal naar eigen zeggen vooral om anderen te waarschuwen goed op te letten tijdens het uitgaan, en somt krantenartikelen op over een toename van 'drink spiking' in Europa en Canada. "Helaas gebeurt het vaker dan we denken en wordt er niet veel over gepraat. Het is moeilijk voor slachtoffers om hulp te krijgen en ze worden al snel veroordeeld. Ik had gewild dat iemand mij van te voren beter had voorgelicht." Gedrogeerd worden tijdens het uitgaan is een risico waar veel jongeren rekening mee houden, ook in Nederland, zo blijkt uit een recente enquête van NOS Stories. Er worden echter nauwelijks harde cijfers verzameld over hoe vaak het voorkomt, door politie en andere instanties. "Misschien is het wel een groter probleem dan we dachten en blijft het onder de radar", zei Ruben van Beek van het Trimbos Instituut tegen NOS Stories. "We kunnen dit moeilijk inschatten."||https://nos.nl/artikel/2435692-canadese-zwemster-ik-werd-gedrogeerd-op-wk-zwemmen
2022-07-07||Justitie: schietpartij in Zwolse McDonald's was moord|| Het Openbaar Ministerie (OM) gaat ervan uit dat de 32-jarige Veysel Ü. op 30 maart met voorbedachte rade twee broers heeft doodgeschoten in de Zwolse McDonald's. Het OM wijst erop dat Ü. het moordwapen een week voor de schietpartij heeft opgegraven en klaargelegd in zijn auto. Vanochtend was de eerste rechtszitting tegen Ü., meldt RTV Oost. Tal van getuigen zagen hoe de verdachte die 30e maart midden in het restaurant een wapen trok en de twee broers van dichtbij neerschoot. In de McDonald's brak paniek uit. Ouders duwden hun kinderen onder tafel. Veel mensen vluchtten naar buiten. De politie vond later elf kogelhulzen. Volgens het OM was sprake van een hoogoplopend conflict tussen de verdachte en familie van de slachtoffers. Ü. zou de familie bijna een miljoen euro hebben gegeven om te investeren in Turkije. Dat zou ook geld zijn van onbekende anderen. Van dat geïnvesteerde geld heeft hij naar eigen zeggen nooit resultaat gezien. Volgens het OM gaat het mogelijk om crimineel verkregen geld. Wekenlang zou er over en weer gesproken zijn over het geld. Het contact verliep voornamelijk via de zoon van één van de slachtoffers. Daarbij zou ook flink gedreigd zijn. Tijdens het laatste gesprek in de McDonald's in Zwolle zou één van de slachtoffers nog meer geld hebben gevraagd en wederom dreigementen hebben geuit. Dat laatste gesprek tussen verdachte en de broers begon om 17.00 uur en duurde bijna een uur. Het gesprek escaleerde toen Ü aangaf dat hij niet kon betalen, vertelde hij in een verklaring waar de NOS eerder over schreef. "Ik kreeg te horen: ik schiet je dood en we nemen je kinderen ook mee." Toen zou er iets bij hem geknapt zijn, zei de verdachte tegen de politie. "Ik voelde me kapot van binnen." Nadat de verdachte nog koffie had besteld en betaald, opende hij het vuur op de slachtoffers. "We gaan niet moeilijk doen, over wie het heeft gedaan. Hij heeft elf kogels afgevuurd", zegt het OM. "En alle elf raak. Best knap als je handelt vanuit een opwelling, zoals de verdediging stelt." Zes kogels troffen de ene broer, vijf de andere. Volgens zijn advocaten zag de verdachte geen andere uitweg meer dan schieten, nadat hij lange tijd was opgelicht, afgeperst en bedreigd. Volgens hen was er sprake van psychische overmacht. "Ze waren zelfs van plan om zijn familiebedrijf te kapen." De verdachte vluchtte na de schietpartij in zijn zwarte Opel Corsa, om zich later op de avond te melden bij de politie. Tijdens zijn vlucht heeft hij zijn telefoon uitgezet en samen met het moordwapen uit de auto gegooid. Telefoon en pistool zijn nooit teruggevonden. Volgens justitie blijkt hieruit dat hij berekenend heeft gehandeld. De verdediging stelt juist dat hun cliënt alles in het werk heeft gesteld om de politie te helpen in het onderzoek. "Hij heeft erg spijt van wat hij heeft gedaan. Zeker omdat er zoveel kinderen aanwezig waren." Volgens advocaten die de nabestaanden bijstaan, had hij zich al veel eerder bij de politie moeten melden, als hij zich zo bedreigd voelde. Dan hadden deze moorden voorkomen kunnen worden, is hun gedachte. De verdachte was er vandaag niet bij. Een volgende rechtszitting is vermoedelijk in september. Een eindproces in de zaak zal nog op zich laten wachten. Tot die tijd loopt et politieonderzoek nog. Zo moeten verschillende berichten in telefoons nog worden onderzocht.||https://nos.nl/artikel/2435690-justitie-schietpartij-in-zwolse-mcdonald-s-was-moord
2022-07-07||Oost-Oekraïense regio Loegansk is gevallen, hoe nu verder?|| De Oost-Oekraïense regio Loegansk lijkt volledig in Russische handen gevallen. Na het verlies van Lysytsjansk hebben Oekraïense troepen zich teruggetrokken achter de provinciegrens van Loegansk. De brede verwachting is dat de Russische inspanning vooral naar de verovering van de gehele provincie Donetsk gaat. Hoe gaat de strijd vervolgd worden? Zo ziet het slagveld er nu uit: Op de grotendeels verwoeste havenstad Marioepol in het zuiden en de stad Lyman in het noorden na heeft het Russische leger nog relatief weinig terreinwinst geboekt in de regio Donetsk. Een gebied ter grootte van tweederde van Nederland is nog in Oekraïense handen. De eerstvolgende linie ligt rond de plaatsten Bachmoet en Soledar, zegt Oost-Europadeskundige Bob Deen van het Instituut Clingendael. "Die plaatsen liggen in een dal, terwijl de Russen op een heuvel aan de oostkant staan. Zolang de Oekraïners in het dal zitten, zijn zij kwetsbaar, maar zodra de Russen die plaatsen binnentrekken, zijn juist zij kwetsbaar." Hier zal de strijd zich op concentreren: Die strijd zal gepaard gaan met grove verwoesting, verwacht Deen. "Omdat de Russen, net als de Oekraïners, geen luchtoverwicht hebben, zullen ze het meter voor meter moeten veroveren." Daarna wacht de belangrijkste slag rond de steden Slovjansk en Kramatorsk, waar belangrijke spoor- en wegknooppunten zijn en voor de invasie respectievelijk 107.000 en 150.000 mensen woonden. De meesten van hen zijn inmiddels vertrokken. De artilleriebeschietingen op Slovjansk zijn de afgelopen dagen toegenomen: Donetsk zal Rusland veel mensen en middelen kosten, verwacht defensiespecialist Peter Wijninga van het Den Haag Centrum voor Strategische Studies. "Poetin zal koste wat het kost de hele Donbas in handen willen krijgen, anders kan hij geen overwinning verkopen aan de achterban. De kans is groot dat dat uiteindelijk ook wel lukt." Oekraïne zal vanuit goed verdedigbare posities in Kramatorsk en Slovjansk er alles aan doen om de Russen te verzwakken, denkt Wijninga. "Zodat zij zo verzwakt zijn dat ze na de Donbas niet verder gaan." De voorzitter van de Russische Veiligheidsraad, Nikolaj Patroesjev, herhaalde deze week nogmaals welke doelen moeten worden behaald voordat de militaire operatie in Oekraïne is voltooid: het "denazificeren" en demilitariseren van Oekraïne en bewerkstelligen dat het land een neutrale positie tussen de NAVO en Rusland inneemt. Volgens de Amerikaanse denktank ISW tonen de woorden van Poetinvertrouweling Patroesjev dat de territoriale aspiraties verder gaan dan alleen de Donbas-regio. Zo zou Rusland nog altijd uit zijn op regime change in Kiev: het uitschakelen van Zelensky en het installeren van een Moskougezinde regering. Het verlies van Loegansk betekent niet per se dat Oekraïne aan de verliezende hand is. Met name rond Cherson is de kans op terreinherovering groot. Deen: "Het vlakke steppegebied is daar in het voordeel van de Oekraïners. Een herovering tot de Dnepr-rivier is haalbaar, denk ik." Dat zal een belangrijke overwinning zijn, zegt Wijninga. "Dan is de westoever van de Dnepr volledig in Oekraïense handen. Ook kan de graanexport weer op gang komen, doordat er druk van Odessa wordt afgehaald en ook de haven van Cherson kan worden ingezet." Mede daarom zal Rusland er veel aan gelegen zijn deze regio te behouden. Daarnaast zal Rusland de regio willen behouden vanwege het belangrijke Noord-Krimkanaal, dat drinkwater naar het geannexeerde schiereiland brengt. Het lukt Oekraïne volgens Deen steeds beter tactische tegenaanvallen uit te voeren, bijvoorbeeld op Russische munitiedepots. Daarnaast worden de westerse wapenleveranties, zoals pantserhouwitsers en geavanceerde Himars-raketsystemen, langzaam zichtbaar op het slagveld. "Maar Oekraïne moet zuinig zijn met de inzet ervan, want ze zullen een geliefd doelwit van de Russen zijn." Het is vooralsnog onvoldoende voor een krachtig tegenoffensief, denkt Wijninga. "Een eventueel staakt-het-vuren zal Oekraïne kunnen gebruiken om voldoende westerse wapens binnen te halen." Deen: "Zonder voldoende wapens dreigt er een patstelling, en dat is ook in ons nadeel, want de economische schade is nu al enorm."||https://nos.nl/collectie/13899/artikel/2435687-oost-oekraiense-regio-loegansk-is-gevallen-hoe-nu-verder
2022-07-07||Gasunie stelt levering vloeibaar gas in Eemshaven zeker|| Gasunie-dochter EemsEnergyTerminal heeft afspraken gemaakt met twee partijen die vloeibaar gas (lng) gaan leveren aan twee drijvende terminals in de Eemshaven, in het uiterste noordoosten van het land. Zo wordt de afhankelijkheid van Russisch gas aanmerkelijk verminderd, laat minister Jetten voor Klimaat en Energie weten. De contracten zijn goed voor in totaal zeven miljard kubieke meter aardgas, meldt RTV Noord. Gasunie heeft afspraken gemaakt met het Tsjechische CEZ a.s. en het Brits-Nederlandse Shell Western LNG BV. Vloeibaar gas is diepgevroren (min 160 graden Celcius) en neemt daardoor veel minder ruimte in dan gas dat bijvoorbeeld in Groningen uit de grond wordt gehaald. Lng wordt per schip aangevoerd naar twee grote drijvende terminals die in augustus in de Eemshaven komen te liggen. In de terminals wordt het vloeibare gas omgezet naar 'gewoon' aardgas, dat in het gasnetwerk wordt gepompt. Beide terminals hebben samen een capaciteit van acht miljard kubieke meter gas. Gasunie denkt dat ook voor de levering van de resterende één miljard kubieke meter op korte termijn een afspraak kan worden gemaakt. Gasunie zet voor vloeibaar gas niet alleen in op de Eemshaven. Tegelijkertijd wordt ook de al bestaande lng-installatie op de Maasvlakte verbeterd. In totaal kan Nederland dan voor 24 miljard kubieke meter aan vloeibaar gas importeren, dat is twee keer zoveel als de huidige capaciteit. In Nederland wordt per jaar grofweg veertig miljard kubieke meter gas gebruikt - daarvan is dus nu een flink deel 'gezekerd'. "Mede dankzij de tomeloze inzet van Gasunie kunnen we de importcapaciteit van vloeibaar gas in Nederland dit jaar nog verdubbelen", reageert minister Rob Jetten. "Dat is samen met onze inzet op snellere verduurzaming en het vullen van de gasopslagen cruciaal om zo snel mogelijk minder afhankelijk te worden van Russisch gas."||https://nos.nl/collectie/13902/artikel/2435686-gasunie-stelt-levering-vloeibaar-gas-in-eemshaven-zeker
2022-07-07||Bedenker Japanse stripreeks Yu-Gi-Oh! dood gevonden in zee|| De bedenker van de Japanse stripreeks Yu-Gi-Oh!, die begin deze eeuw een populair kaartspel en televisieserie voortbracht, is overleden. Het lichaam van de 60-jarige Kazuki Takahashi werd op zee gevonden bij Nago, op het zuidelijke eiland Okinawa, meldt de Japanse omroep NHK. Takahashi had een snorkeluitrusting aan toen hij gisteren werd gevonden. Vandaag werd zijn lichaam geïdentificeerd. De autoriteiten doen nog onderzoek naar zijn overlijden. De manga Yu-Gi-Oh! - een soort strip of beeldroman - kwam in 1996 uit en werd regelmatig uitgegeven tot 2004. Het verhaal draait om hoofdpersoon Yugi, die met behulp van zijn kaartspel monsters kan oproepen en zo kan duelleren met tegenstanders. De manga bracht al snel een anime voort, een Japanse tekenfilmreeks. Die werd tussen 2000 en 2004 gemaakt. Tot op heden worden er nog steeds van Yu-Gi-Oh! games gemaakt. Uiteraard werd het kaartspel ook in het echt uitgebracht. Dat kende begin deze eeuw zijn hoogtijdagen, ook in Nederland. Waar Pokémonkaarten vaker werden gekocht om te verzamelen of te ruilen, gebruikten mensen de kaarten uit Yu-Gi-Oh! eerder om met elkaar te spelen en duelleren.||https://nos.nl/artikel/2435685-bedenker-japanse-stripreeks-yu-gi-oh-dood-gevonden-in-zee
2022-07-07||Haagse scootmobielrijders krijgen gelijk: maximumsnelheid niet omlaag|| Scootmobielers in Den Haag kunnen op volle snelheid blijven rijden. Vanochtend demonstreerden zo'n twintig scootmobielgebruikers bij het stadhuis omdat de gemeente de maximumsnelheid wilde verlagen van 16 naar 8 kilometer per uur. Die plannen heeft de Haagse gemeenteraad vanavond geblokkeerd, meldt Omroep West. Het verlagen van de maximumsnelheid is onderdeel van een proef, waarbij scootmobielen niet harder kunnen dan acht kilometer per uur. De nieuwe snelheidslimiet gold niet voor alle gebruikers, maar alleen voor mensen die een scootmobiel van de gemeente krijgen. De proef is vooral bedoeld om gevaarlijke situaties in het verkeer tegen te gaan. Dick Reuselaars heeft een scootmobiel van de gemeente. Eerder vandaag liet hij aan Omroep West weten woest te zijn. "Belachelijk. Als ik naar de tandarts moet dan ben ik nu twintig minuten onderweg. Maar als het wordt verlaagd, dan ben ik straks een uur onderweg. Nou, dat is niet te doen", zei hij. Margreet Roemeling van de stichting Voorall, die zich inzet voor mensen met een beperking, vindt het plan van de gemeente onverstandig en onbegrijpelijk. "Dit zorgt ervoor dat mensen niet meer hun buurt uit komen en dus niet meer gelijkwaardig kunnen meedoen in de stad", zegt ze. "Het draagt bij aan sociaal isolement en aan gevaarlijke verkeerssituaties." De hele gemeenteraad, op Forum voor Democratie na, sloot zich vanavond aan bij de kritiek en steunde een motie van de SP waarin staat dat de maximumsnelheid niet standaard verlaagd wordt. Een eventuele verlaging moet gebaseerd worden op een gesprek met de beoogde gebruiker, zo vindt de raad. Wethouder Kavita Parbhudayal (VVD) toonde begrip voor de bezwaren, maar wil de proef niet gelijk terugdraaien. "De proef loopt nog en dit jaar gaan we de uitkomsten evalueren", zei ze. "Als college willen wij dingen uitproberen, ook bij tegenwind. Tegelijkertijd willen we ook kunnen bijsturen, zeker als er uit verschillende hoeken klachten komen. Die signalen uit de samenleving willen we meenemen." Parbhudayal beloofde het voorstel van de SP mee te nemen in de evaluatie dit jaar.||https://nos.nl/artikel/2435684-haagse-scootmobielrijders-krijgen-gelijk-maximumsnelheid-niet-omlaag
2022-07-07||LTO wil niet in gesprek met bemiddelaar Remkes || Landbouworganisatie LTO gaat niet in gesprek met bemiddelaar Johan Remkes, die werd aangewezen om boeren en kabinet samen aan tafel te krijgen over de zwaarbekritiseerde stikstofplannen. LTO schrijft dat in een brief aan het kabinet, de Tweede Kamer en de provincies. De regering biedt volgens LTO "geen enkele ruimte om met de sector het echte gesprek aan te gaan over doel, tijdpad en middelen in het stikstofdossier. Onder deze voorwaarden heeft spreken met de bemiddelaar geen zin." Zondag werd Remkes door het kabinet aangesteld als gespreksleider. LTO stelde als voorwaarde voor deelname aan het gesprek dat het over de inhoud moest kunnen gaan, over de kabinetsdoelen en het tijdpad. De boeren willen een rigoureuze verandering van de plannen, maar volgens premier Rutte staan die niet ter discussie. LTO zegt in de brief teleurgesteld te zijn dat er niet over doel en uitgangspunten kan worden gesproken zoals die in het coalitieakkoord of het Nationaal Programma Landelijk Gebied (NPLG) staan. "Dat is onbestaanbaar. Hoe kun je tot betere verhoudingen komen als je de inhoudelijke problemen die daaraan ten grondslag liggen niet mag bediscussiëren? LTO is helder geweest: pas als serieus kan worden gesproken over doel, tijdspad en invulling van maatregelen is praten zinvol." LTO betreurt ook dat er niet met directe betrokkenen is overlegd over de persoon van de bemiddelaar. De boerenorganisaties hadden iemand anders gesuggereerd, econoom en voormalig SGP-Kamerlid Elbert Dijkgraaf. "Helaas is een eenzijdige keuze vanuit het kabinet gemaakt." De landbouworganisatie valt daarnaast over het woord 'gespreksleider'. "En dus niet 'bemiddelaar', zoals door de Kamer verzocht op basis van het voorstel van oud-minister Veerman. Bemiddelaar is de functie die ook onze grote voorkeur heeft." Ook zijn er bij veel leden twijfels over de onafhankelijkheid van de persoon van Remkes, naar aanleiding van zijn rol in de kabinetsformatie en zijn "inhoudelijke voorsortering" door twee adviezen van de commissie met zijn naam over de aanpak van de stikstofproblematiek op de lange termijn. Eerder zeiden de meer activistische landbouwgroepen Agractie en Farmers Defence Force al dat ze geen heil zien in een dialoog zolang er geen discussie mogelijk is over de stikstofplannen. Ook een deel van de oppositie in de Kamer is kritisch over de keuze voor Remkes en zet vraagtekens bij zijn onafhankelijkheid, gezien zijn politieke verleden met de stikstofcrisis. De ministers Van der Wal en Staghouwer roepen boerenorganisaties op hun bedenkingen bij het stikstofbeleid juist wel op tafel te leggen bij Johan Remkes. Volgens een woordvoerder begrijpen de bewindslieden dat er vragen en bezwaren zijn vanuit de sector. "Maar het lijkt ons juist goed die neer te leggen bij Remkes. Er valt over heel veel wél te praten", aldus de woordvoerder.||https://nos.nl/artikel/2435679-lto-wil-niet-in-gesprek-met-bemiddelaar-remkes
2022-07-07||Beschoten boerenzoon: 'Ik wil van politie weten waarom ze dit gedaan hebben'|| De 16-jarige boerenzoon die dinsdagavond door de politie werd beschoten bij het boerenprotest in Heerenveen, zegt dat hij werd beschoten toen hij probeerde om met zijn tractor langs de politie te rijden. Jouke Hospes uit het Friese Akkrum zegt in een interview met Omrop Fryslân dat hij besloot langs de politieblokkade te rijden omdat hij de stoet trekkers volgde die ook om de politiewagens heen reden. Beelden van het incident tonen een rode trekker die langs de politieauto's rijdt, waarop de agenten ter plaatse hun wapens trekken. Er zijn twee schoten te horen. Op de vraag wat er daarvoor gebeurde, zegt Hospes: "De sfeer was gezellig. Er was echt niets aan de hand. Dus ik wil weten van die agent waarom hij dit heeft gedaan, want het had verkeerd kunnen aflopen. Ik had wel dood kunnen zijn." De politie heeft nog geen toelichting gegeven op het incident, ondanks herhaaldelijk aandringen van de NOS. Een woordvoerder zegt niets te mogen zeggen omdat het Openbaar Ministerie het woord voert. Een OM-woordvoerder kan niks zeggen zolang het onderzoek nog loopt. Een compilatie van beelden van het incident: Jouke werd kort na het incident aangehouden op verdenking van poging tot doodslag en meegenomen naar het politiebureau. De politie meldde later op Twitter dat een tractorbestuurder probeerde in te rijden op agenten bij de politieblokkade. Drie personen werden opgepakt, maar zijn inmiddels weer vrij. De jongen geeft zijn versie van het verhaal in het interview met Omrop Fryslân. Na het vertrek bij het distributiecentrum op een industrieterrein in Heerenveen, dat dinsdagavond enige tijd werd geblokkeerd, reden de trekkers door Heerenveen naar het Thialfstadion. "Daar was het ook gezellig, maar op een bepaald moment wilden we naar de McDonald's. Een rondje door Heerenveen." Hospes zat achteraan de stoet met trekkers, toen ze bij de oprit van de snelweg twee politieauto's tegenkwamen. "Al die andere trekkers reden eromheen. Ik bleef alleen over. Ik wilde er toen ook langs. Ik wilde rustig de andere kant op rijden", zegt hij. "Dat zie je ook op het filmpje, dat ik wegrijd. Toen ik weg was, hoorde ik een doffe knal en bleek dat er geschoten was. Eerst dacht ik aan rubberen kogels, maar toen ik in Oudehaske uitstapte om te zien wat er gebeurd was, zat er een groot gat in de trekker." Even later werd hij aangehouden. Hospes werd verdacht van poging tot doodslag, maar na nader onderzoek zegt het OM dat daarvan geen sprake meer is. Gisteren is hij uit de gevangenis vrijgelaten. Hij blijft nog wel verdachte, maar hoe de verdenking nu luidt wil het OM nog niet zeggen.  "Het gaat vrij goed met me, maar het is een dubbel gevoel. Je bent vrij, maar er heeft wel iemand op je geschoten. Ik wil ook weten van de politie waarom ze dit gedaan hebben", zegt Hospes. "De vraag is wat er nu allemaal precies is gebeurd. Je kunt op het filmpje zien dat ik niets verkeerd doe." Ook twee mannen van 34 en 46 die werden opgepakt zijn gisteravond vrijgelaten. Geen van hen wordt nog verdacht van poging tot doodslag. Uit het onderzoek moet blijken of ze ergens anders voor zullen worden vervolgd. De stikstofprotesten worden met de dag grimmiger. Hoe zijn we hier beland? Een tijdlijn.||https://nos.nl/artikel/2435671-beschoten-boerenzoon-ik-wil-van-politie-weten-waarom-ze-dit-gedaan-hebben
2022-07-07||In het Marokkaanse Nador is weinig te merken van migrantendrama bij Melilla|| De Marokkaanse vissersstad Nador ligt er kalm bij. Het is een populaire vakantiebestemming onder Marokkaanse Nederlanders met roots in de regio. Eind vorige maand haalde de stad om een hele andere reden het wereldnieuws: bij een bestorming van de Spaanse exclave Melilla, die grenst aan Nador, kwamen volgens Marokko ten minste 23 migranten om; mensenrechtenorganisaties spreken van 37 slachtoffers. De lokale bevolking wil overal over praten, behalve over de laatste bestorming. "Wat moet ik zeggen? Het is nu eenmaal gebeurd", zegt een winkelier in het centrum. De 27-jarige Zakaria uit Nador begrijpt dat. "Ook al wordt er beweerd dat er vrijheid van meningsuiting is, mensen zijn toch bang om met de pers te praten." Als je nu door de stad loopt, kun je je haast niet voorstellen dat er bij de grensposten een tragedie heeft plaatsgevonden. Van vluchtelingen uit de Afrikaanse Sub-Sahara-landen is geen spoor te bekennen. Het waren voornamelijk migranten uit dat deel van het continent die zich met stokken en stenen een weg naar Europees grondgebied probeerden te banen. De Marokkaanse mensenrechtenorganisatie AMDH uit Nador verspreidde beelden van migranten die kermend op de grond liggen. AMDH bekommert zich als een van de weinigen om het lot van de migranten in het noorden van Marokko. Op sociale media plaatst AMDH regelmatig foto's van mensen die bij de bestorming zijn omgekomen of vermist worden. Bijvoorbeeld van de 20-jarige student medicijnen Mohand uit Soedan. Hij kwam om het leven bij zijn poging om Europa te bereiken. AMDH-voorzitter Omar Naji zegt dat hij en zijn collega's een groot risico nemen door dit werk te doen. Volgens hem worden migranten jaar in jaar uit geconfronteerd met de repressie van de Marokkaanse en Spaanse politiediensten. ''Wij hebben goede banden met de vluchtelingen die we opzoeken in de bossen en op andere plekken", voegt Naji toe. Dit zijn de beelden die AMDH verspreidde: De spanningen liepen drie dagen voor de bestorming hoog op. Eerst zouden de migranten door de Marokkaanse autoriteiten zijn verjaagd uit een provisorisch kamp in de bergen bij Nador. Na drie dagen zonder eten en drinken te hebben rondgezworven, zouden ongeveer tweeduizend mannen hebben besloten naar Melilla te gaan. Ze liepen ook het risico om te worden gedeporteerd naar het zuiden van Marokko. Dat gebeurt vaker met migranten, blijkt uit het verhaal van Ousmane uit Guinee Conakry. Hij vertelt dat hij in de stad Laayoune op het nippertje aan deportatie ontsnapte toen er een inval werd gedaan in het huis waar hij verbleef. Hij weet niet waar zijn huisgenoten naartoe zijn gebracht. Laayoune ligt in de Westelijke Sahara, een betwist gebied dat grotendeels onder controle van de Marokkaanse overheid staat. Naji herkent deze verhalen. "Niet alleen mannen, ook vrouwen en kinderen worden verplaatst." Vanuit de regio Nador zijn volgens AMDH al 1300 mensen overgebracht naar andere steden in Marokko. AMDH vindt dat uitgezocht moet worden hoeveel migranten bij de recente bestorming zijn overleden doordat ze niet op tijd medische hulp kregen. "Veel familieleden nemen contact op met onze organisatie voor nieuws en het is hun recht om antwoorden te krijgen", zegt Naji. Volgens Zakaria heeft de plaatselijke bevolking van Nador geen problemen met de aanwezigheid van migranten. "Het sentiment van 'ze zullen onze banen afpakken' leeft hier niet. De meeste Marokkaanse jongeren hebben ook geen werk." Dat is volgens hem de reden dat veel Marokkanen de migranten en vluchtelingen begrijpen. "Ze willen een betere toekomst in Europa, veel Marokkanen willen dat zelf ook." Naji wil benadrukken dat de erbarmelijke situatie van de migranten vooral ook het gevolg is van een falend migratiebeleid van de Europese Unie. Zakaria is kritisch over de samenwerking tussen de Europese Unie en Marokko, op het gebied van migratie: "Waarom moet Marokko de waakhond voor Europa zijn?" Nador maakte zich nu op voor de komst van Europese Marokkanen die hier vakantie komen vieren. Zij kunnen zonder problemen de grenzen oversteken; iets wat voor de meeste Marokkanen en voor de migranten slechts een droom is.||https://nos.nl/artikel/2435667-in-het-marokkaanse-nador-is-weinig-te-merken-van-migrantendrama-bij-melilla
2022-07-07||Vader redt stukje van gesloopte geluidswal A9 voor overleden zoon|| Een 73-jarige man uit Amstelveen krijgt binnenkort een stukje van de oude geluidsmuur langs de snelweg A9 thuisbezorgd. Op het stukje muur staat graffiti die zijn zoon Caspar als tiener heeft aangebracht. De jongen overleed later op 22-jarige leeftijd. "Ik kan zijn spoor gelukkig nog volgen, en dat doe ik met volharding", zegt de vader bij NH Nieuws. De meer dan dertig jaar oude geluidsmuur die langs de snelweg dwars door Amstelveen loopt, wordt op dit moment gesloopt. De A9 wordt verdiept en verbreed, ter hoogte van het stadshart komt de weg onder de grond te liggen. Met de sloop van de geluidsmuur komt ook een eind aan de reeks beschilderingen die door tal van jongeren met spuitbussen zijn aangebracht, vaak met gevaar voor eigen leven. Dat wilde Caspars vader niet zomaar laten gebeuren. Hij wijst vooral op de handtekening Rogue (een 'tag' in het jargon), die zijn zoon als 12- of 13-jarige achterliet. Pas nadat Caspar was overleden ging zijn vader zich interesseren voor de kunstzinnige graffiti. Niet door zelf met spuitbussen in de weer te gaan, hij kijkt online veel video's. Ook heeft hij de tag van zijn zoon langs de A9 al een paar keer van dichtbij bekeken. "Al mag je mag daar eigenlijk niet lopen." Ook onbedoeld wordt hij regelmatig geconfronteerd met de handtekening van zijn zoon. "Iedere keer als ik in snelbus 300 naar Schiphol zit, zie ik hem voorbijkomen." Toen hij hoorde dat de geluidsmuur wordt verwijderd, besloot hij de gemeente en Rijkswaterstaat te mailen. Min of meer tot zijn verbazing bleek dat geen enkel probleem. Hij krijgt 'zijn' stuk geluidswal binnenkort thuisbezorgd. "De rest van de muur wordt gerecycled", aldus een woordvoerder van Rijkswaterstaat. Wat de vader er nu mee gaat doen, weet hij nog niet. "Het gaat me meer om het bewaren, ik heb niet per se een plek. Daar heb ik nog niet over nagedacht."||https://nos.nl/artikel/2435662-vader-redt-stukje-van-gesloopte-geluidswal-a9-voor-overleden-zoon
2022-07-07||NPO-baas Rijxman meldde vakantie met mediabewindsman niet, onderzoek ingesteld|| Oud-NPO-voorzitter Shula Rijxman heeft in 2017 een privévakantie met toenmalig staatssecretaris Sander Dekker van Media niet gemeld bij de NPO. Dat bevestigt een woordvoerder van de NPO na berichtgeving door BNR. Volgens de huidige NPO-voorzitter, Frederieke Leeflang, was het verstandig geweest om met het oog op mogelijke schendingen van de gedragscode voor bestuurders intern te overleggen over deze vakantie. Leeflang wilde in talkshow Op1 nadrukkelijk geen oordeel vellen over het handelen van haar voorgangster. "Maar wat ik wel heel vervelend vind, is dat dit soort vraagstukken afleidt van waar we als publieke omroep voor willen staan", zei ze. Leeflang zei verder begrip te hebben voor de verontwaardiging die de kwestie heeft teweeggebracht: "Ik vind het ook echt heel erg vervelend en ben er ook erg verontwaardigd over. We moeten beter met elkaar opletten: waar staan we voor? Zeker bij de publieke omroep." Het Commissariaat voor de Media heeft inmiddels een breed onderzoek ingesteld naar "de processen bij de NPO die belangenverstrengeling moeten voorkomen", naar aanleiding van "signalen in de afgelopen periode". Het is de tweede keer in korte tijd dat er vragen zijn over de transparantie die Rijxman in haar tijd als omroepbestuurder heeft betracht over haar privécontacten. Juist vandaag debatteert de Tweede Kamer over een kwestie waarbij Rijxman naliet een privérelatie met de hoogste ambtenaar van het ministerie van Onderwijs, Cultuur en Wetenschap te melden. Een woordvoerder van NPO-voorzitter Leeflang wijst tegenover de NOS op de integriteitscode van de NPO. Die schrijft voor: "Door openheid en aanspreekbaarheid voorkomen zij dat hun persoonlijke belangen met die van de mediaorganisatie verstrengeld raken". Hierom was het volgens de woordvoerder verstandig geweest om de reis te bespreken met de zogeheten compliance officer, die toeziet op de naleving van deze gedragsregels. Dekker - die destijds als staatssecretaris verantwoordelijk was voor de financiering van het omroepbestel dat Rijxman bestuurde - erkent tegenover BNR dat hij in 2017 met Rijxman en hun beide partners naar Israël is geweest. Daarbij hebben ze samen in Jeruzalem een bezoek gebracht aan Holocaustmonument Yad Vashem. In zijn algemeenheid zegt de toezichthouder: "Juist beleidsbepalende personen binnen dit bestel hebben er zorg voor te dragen zuiver te handelen en iedere schijn van belangenverstrengeling te voorkomen. De schijn van belangenverstrengeling kan een negatief effect hebben op het vertrouwen in en het functioneren van het publieke mediabestel. Mochten er relaties zijn die de schijn van belangenverstrengeling in zich zouden kunnen dragen, dan dienden deze gemeld te worden." Het ministerie van OCW, waar Dekker dus in 2017 staatssecretaris was, bevestigt bij BNR dat de reis heeft plaatsgevonden en zegt dat het aan bewindspersonen zelf is om de vastgelegde gedragsregels te interpreteren. Volgens Dekker schrijven die richtlijnen niet voor dat dit soort vakanties gemeld moeten worden. Via haar woordvoerder reageert Rijxman tegenover de nieuwszender dat ze geen mededelingen meer doet over privérelaties. "Ze is ondernemer geweest en bestuurder in Hilversum en na tien jaar lobby voor de publieke zaak heeft dat een heel breed netwerk opgeleverd, van presentator tot omroepbaas en van Kamerlid tot minister. En dat heeft bijgedragen aan de positieve ontwikkelingen van de publieke omroep." Rijxman, sinds een maand wethouder voor D66 in Amsterdam, zegt dat ze zich aan de gedragscode heeft gehouden.||https://nos.nl/artikel/2435656-npo-baas-rijxman-meldde-vakantie-met-mediabewindsman-niet-onderzoek-ingesteld
2022-07-07||Boer Boris-illustrator Philip Hopman wint Max Velthuijs-prijs || Illustrator Philip Hopman wint de Max Velthuijs-prijs, de oeuvreprijs voor illustratoren van Nederlandse kinderboeken die elke drie jaar wordt uitgereikt. Hopman krijgt 60.000 euro aan prijzengeld en een beeldje van Kikker, het bekendste personage van de naamgever van de prijs. Hopman (1961) illustreerde de afgelopen 35 jaar boeken van onder meer Annie M.G. Schmidt, Astrid Lindgren en Ted van Lieshout. In 1999 won hij al de Zilveren Penseel voor zijn illustraties in het boek 22 Wezen. Hij werd de afgelopen jaren vooral bekend met zijn illustraties voor de serie Boer Boris van Ted van Lieshout. Een greep uit Hopmans werk: Volgens de jury verdient hij nu de oeuvreprijs vanwege zijn veelzijdigheid en zijn vakmanschap. "Hij illustreert met vaart en spitsvondige details, die vaak op zichzelf al een verhaal vormen. Hij is een illustrator met een tekenhand, zoals sommige mensen een talenknobbel hebben, een illustrator bovendien die nergens voor terugdeinst. Hij durft technisch moeilijke composities aan, zowel wat betreft details als abstracties, kleur, diepte en driedimensionaliteit." Eerdere winnaars van de oeuvreprijs waren onder meer Wim Hofman, Dick Bruna en Thé Tjong-Khing, volgens Hopman een inspiratiebron voor zijn eigen werk. In het voorjaar van 2023 organiseert het Kinderboekenmuseum naar aanleiding van deze prijs een overzichtstentoonstelling van Hopmans werk. ||https://nos.nl/artikel/2435655-boer-boris-illustrator-philip-hopman-wint-max-velthuijs-prijs
2022-07-07||'Middelbare scholen niet eerlijk over vrijwillige ouderbijdrage'|| Middelbare scholen zijn niet altijd eerlijk tegen ouders over de vrijwillige bijdrage die zij kunnen betalen voor excursies of extra vakken. Daarmee overtreden ze de wet, meldt de Volkskrant op basis van voorlopige resultaten van een onderzoek van de Onderwijsinspectie. De vrijwillige ouderbijdrage varieert per school: op sommige plekken is die enkele tientjes, maar er zijn ook scholen waar de bijdrage in de honderden euro's loopt. Voorheen sloten scholen kinderen van wie de ouders geen vrijwillige bijdrage konden of wilden storten, uit van extra activiteiten. Dat mag door een wetswijziging sinds augustus vorig jaar niet meer. De bedoeling van die wetswijziging is om de kansenongelijkheid onder kinderen te verbeteren. Uit een representatieve steekproef van de inspectie onder 160 middelbare scholen komt nu naar voren dat een groot deel van de schoolbesturen met dwingend geformuleerde zinnen alsnog de indruk wekken dat de bijdrage niet vrijwillig is. Ze schrijven bijvoorbeeld in de schoolgids: "Daarom vragen we ouders met klem ons financieel te ondersteunen door op vrijwillige basis bij te dragen aan de extra kosten voor dit verrijkende programma." Een ander voorbeeld is: "We verwachten dat ouders die voor onze school kiezen de bijdrage willen betalen". Projectleider Matty Bruins van de Onderwijsinspectie stelt tegenover de krant dat ouders zich daardoor onder druk voelen gezet. "In bijna alle schoolgidsen is onduidelijk dat de kosten vrijwillig zijn. Als een leerling een extra vak, examentraining of huiswerkbegeleiding wil volgen, wordt dat in de schoolgids niet onder het kopje vrijwillige ouderbijdrage geplaatst, maar ergens verderop. Hier worden dan vaak ook aparte facturen voor verstuurd, waardoor ouders denken dat het om hele andere - verplichte - kosten gaat." Het volledige rapport komt later dit jaar, maar de inspectie vindt de resultaten zo zorgelijk dat er deze week al een brief is verstuurd naar alle middelbare scholen. Zij worden opgeroepen nog eens kritisch te kijken naar de manier waarop ze communiceren over de vrijwillige ouderbijdrage. Zo hoopt de inspectie dat de gidsen voor het nieuwe schooljaar op orde zijn. Volgens de richtlijn van de inspectie volgt er een tweede gesprek met de scholen als ze de aanwijzingen in de brief niet opvolgen. Dan wordt ook het toezicht verscherpt. Uiteindelijk kan er ook een sanctie worden opgelegd, maar volgens de inspectie is dat nog nooit gebeurd.||https://nos.nl/artikel/2435654-middelbare-scholen-niet-eerlijk-over-vrijwillige-ouderbijdrage
2022-07-07||Piek bereikt? Een halve ton overbieden gebeurt nog steeds vaak|| Huizenkopers krijgen meer keus nu er meer woningen te koop komen. Toch bieden ze nog steeds geregeld een halve ton meer dan de vraagprijs om een huis te bemachtigen, blijkt uit cijfers die de NOS opvroeg bij makelaarsverenging NVM en databedrijf Brainbay. Eind juni stonden zo'n 25.000 woningen te koop bij NVM-makelaars, ruim 7500 meer dan een jaar eerder. Bovendien loopt het vertrouwen op de huizenmarkt terug en loopt de hypotheekrente juist op. Zo is de rente voor een 10 jaar rentevaste hypotheek met NHG nu 3,64 procent, blijkt uit cijfers van Van Bruggen Adviesgroep. Begin dit jaar was dat nog 1,07 procent. Toch blijven de huizenprijzen stijgen. Kopers betaalden in het tweede kwartaal 10,6 procent meer dan in het tweede kwartaal van vorig jaar en vergeleken met een kwartaal eerder 3,5 procent meer. "De cijfers van het tweede kwartaal 2022 die we vandaag presenteren zijn opnieuw stevig maar minder extreem dan in eerdere kwartalen", zegt NVM-voorzitter Onno Hoes. "Er komt wat meer lucht in de nog steeds krappe woningmarkt." De snelheid waarmee de prijzen stijgen is daarmee wel weer wat verder afgenomen. Tot eind vorig jaar stegen de prijzen nog met ruim 20 procent. Opvallend genoeg lijken de verkopers voorzichtiger dan de kopers. De vraagprijs steeg minder snel dan de uiteindelijke verkoopprijs, en nog altijd acht op de tien huizenkopers betalen meer dan de vraagprijs. Die overbieders gaan ook nog altijd fors over de vraagprijs heen. Van de huizen die aanvankelijk te koop stonden voor tussen de 5 en 7,5 ton en voor meer verkocht werden, kreeg bijna de helft van de verkopers een halve ton of meer dan ze vroegen. Een jaar geleden gold dat nog voor 42 procent van de verkopers. Ook in de prijsklasse tussen de 4 en 5 ton ligt het aandeel overbieders dat meer dan een halve ton extra betaalt hoger dan een jaar geleden. Bij vraagprijzen tussen de 3 en 4 ton bleef het percentage hoge overbiedingen gelijk. Ten opzichte van de tweede helft van vorig jaar is het aandeel hoge overbiedingen wel wat teruggelopen. Bij woningen die te koop stonden voor minimaal een half miljoen wordt bovendien nog meer dan een ton overgeboden. Van alle woningen in deze prijsklasse waarop werd overgeboden ging 11 procent weg voor een ton meer dan de vraagprijs. Bij huizen onder de 5 ton komen zulke hoge biedingen nog altijd weinig voor. Bij huizen tussen de 4 en 5 ton gebeurt het in 1,4 procent van de gevallen en tussen de 3 en 4 ton maar bij 0,2 procent van de verkopen. Lang niet overal is het de norm dat woningen voor meer dan de vraagprijs verkocht worden. In Zeeuws-Vlaanderen kreeg 'slechts' 44 procent van de verkopers meer dan ze vroegen. In Flevoland kreeg juist negen op de tien verkopers meer dan de vraagprijs. Ook in prijsstijgingen zitten grote verschillen. In en om Delfzijl lag de prijs nog maar 2,2 procent hoger dan vorig jaar, terwijl de huizenprijzen op de Veluwe nog met 16,3 procent toenamen.||https://nos.nl/artikel/2435653-piek-bereikt-een-halve-ton-overbieden-gebeurt-nog-steeds-vaak
2022-07-07||Cocaïne in de fietsenstalling op basisschool Made|| Een kind van een basisschool in Made heeft gisteren bij het spelen twee zakjes cocaïne gevonden. De papieren wikkeltjes met elk 0,8 gram cocaïne lagen in de fietsenstalling bij de school. Het kind leverde ze in bij een leerkracht. De politie in het Brabantse dorp tast in het duister over de herkomst van de harddrugs bij de basisschool, meldt Omroep Brabant. De politie heeft de wikkeltjes met de opdruk pony pak meegenomen voor verder onderzoek. Handhavers waarschuwen op Instagram dat het verkeerd had kunnen aflopen met de cocaïne. "Op een schoolplein waar dagelijks veel nieuwsgierige kleine kinderen komen die een papiertje vinden met een leuke opdruk en wit poeder. Kinderen raken alles aan en steken hun vingers vaak in hun mond." In Amsterdam kwam in 2013 een peuter van zestien maanden op de intensive care terecht nadat hij van de cocaïne van zijn moeder had gesnoept. Het kind was alleen thuis. Hulpverleners troffen de peuter stuiptrekkend aan in de woning van de vrouw (22) waar ook een drugslaboratorium was met chemicaliën. Het kind overleefde het incident,||https://nos.nl/artikel/2435652-cocaine-in-de-fietsenstalling-op-basisschool-made
2022-07-07||Bultrug op Vlieland was jong exemplaar op kwetsbaarste punt van haar leven|| De bultrug die maandag aanspoelde op Vlieland is waarschijnlijk dood gegaan doordat het dier onvoldoende eten kon vinden. Dat blijkt uit sectie door marien bioloog Lonneke IJsseldijk van de Universiteit Utrecht. Het jonge vrouwtje was erg vermagerd en vertoonde tekenen van uitdroging. "Walvissen drinken niet, ze halen vocht uit voedsel", aldus Lonneke IJsseldijk bij Omrop Fryslân. "Als ze te weinig eten, krijgen ze te weinig vocht binnen." IJsseldijk benadrukt dat de bultrug slechts een paar jaar oud was. Mogelijk had ze te weinig ervaring met het vinden van eten. "Dit was een jonge dame; een wat ouder kind dat niet meer gezoogd werd. Ze moest zelf vis vangen. Dat is altijd een kwetsbaar punt in het leven van walvisachtigen." Het stoffelijk overschot spoelde maandag aan op een afgesloten oefenterrein van defensie op Vlieland. Het dier was waarschijnlijk al een paar dagen dood. Eerder was ze nog wel levend gezien bij Zeeland en bij Den Helder. Toen ze aanspoelde was de bultrug net iets kleiner dan 6,5 meter. Volwassen vrouwtjes kunnen zo'n 15 meter lang worden. IJsseldijk schat dat de bultrug op Vlieland zo'n 4000 kilo woog. Dat is 1000 kilo minder dan een gezonde bultrug van die leeftijd en lengte. Na de sectie gaat het onderzoek door. De maag en darmen worden nog onderzocht door IJsseldijk. Haar collega Pepijn Kamminga van natuurhistorisch museum Naturalis in Leiden onderzoekt schedel en borstvinnen. Hij spreekt over een buitenkans. "Het komt bijna nooit voor dat ze onderzoek kunnen doen op een walvis. Dit komt misschien eens in de tien jaar voor. De vorige keer was in 2012, met de bultrug Johanna."||https://nos.nl/artikel/2435651-bultrug-op-vlieland-was-jong-exemplaar-op-kwetsbaarste-punt-van-haar-leven
2022-07-07||VN: 71 miljoen mensen extra in armoede door hogere prijzen eten en brandstof|| Door de grote stijging van de kosten van levensonderhoud is het aantal mensen dat in de armste landen in extreme armoede leeft de afgelopen drie maanden met 71 miljoen toegenomen. Zij moeten rondkomen van minder dan 4 euro per dag. Na onderzoek in 159 ontwikkelingslanden noemt het VN-ontwikkelingsprogramma UNDP als oorzaken de verwoestende economische gevolgen van de coronapandemie, de Russische oorlog tegen Oekraïne en de Russische blokkade van Oekraïense havens, waardoor geen graan kan worden geëxporteerd. De groeiende armoede is onder meer te zien in delen van Sub-Sahara Afrika, de Westelijke Balkan en rond de Kaspische Zee. "Deze levensonderhoudscrisis stort in een moordend tempo miljoenen mensen in armoede en zelfs hongersnood", zegt het hoofd van de UNDP, Achim Steiner. "Daardoor neemt de dreiging van toenemende sociale onrust met de dag toe." Het totale aantal mensen dat in armoede leeft, is door deze crisis gestegen tot 1,7 miljard. Dat is ruim een vijfde van de wereldbevolking. De UNDP pleit voor uitbreiding van het Debt Service Suspension Initiative, het uitstellen van het terugbetalen van schulden, dat rijkere landen hebben opgezet tijdens de coronapandemie om arme landen meer armslag te geven. De VN-organisatie stelt ook dat het effectiever is om de zwaarst getroffenen rechtstreeks geld uit te keren dan ze te hulp te schieten met belastingverlaging of energiesubsidies. Het tijdelijk verlagen van bijvoorbeeld de belasting op benzine helpt op de korte termijn, maar vergroot de ongelijkheid en verergert op termijn ook de klimaatcrisis, doordat mensen meer auto kunnen rijden als de brandstofprijs lager is. Volgens de UNDP profiteert vooral de rijkste 20 procent van de mensen van energiesubsidies. Gerichte financiële steun zou de allerarmsten wel direct helpen.||https://nos.nl/artikel/2435643-vn-71-miljoen-mensen-extra-in-armoede-door-hogere-prijzen-eten-en-brandstof
2022-07-07||Ruim vier op de vijf Limburgers tanken over de grens|| Een groot deel van de Limburgers stak de afgelopen maand de grens over om daar de benzinetank van hun auto bij te vullen. Om precies te zijn 83,4 procent van de Limburgse autobezitters deed dat. Ook elders in de grensprovincies halen veel automobilisten hun benzine over de grens, maar Limburgers spannen de kroon, blijkt uit een enquête van ANP/LocalFocus en Kieskompas. Bijna 73 procent van de Limburgse ondervraagden zegt in het buitenland te tanken omdat benzine daar beduidend goedkoper is, schrijft 1Limburg. Het prijsverschil was tijdens corona teruggelopen, maar is sinds de oorlog in Oekraïne weer toegenomen. In België gaat het om een paar dubbeltjes per liter Euro 95, in Duitsland is een liter benzine al gauw vijftig cent goedkoper, mede omdat Duitsland op 1 juni de accijns op benzine voor een groot deel schrapte. De accijnsverlaging leidde tot enorme drukte in de grensstreek, ziet ook RTV Oost. Bijvoorbeeld in Gronau, niet ver over de grens bij Enschede. "Nu is het wel iets minder druk, maar er komen nog steeds veel Nederlanders", zegt een pompbediende van een tankstation daar tegen de regionale omroep. Het effect is in alle grensprovincies merkbaar. In provincies als Noord-Brabant, Gelderland, Overijssel en Drenthe zegt ongeveer de helft van de automobilisten over de grens te tanken. "Ik kan mensen geen ongelijk geven om voordeel te pakken in Duitsland", zegt tankhouder Louis Roeleveld aan de Nederlandse kant van de grens in Denekamp. "We gaan door zolang het gaat. Het is je eigen bedrijf en je zegt niet zomaar 'ik doe het niet meer'. Maar als er niets verdiend wordt, dan gaat de aardigheid er heel snel af."||https://nos.nl/artikel/2435642-ruim-vier-op-de-vijf-limburgers-tanken-over-de-grens
2022-07-07||19 aanhoudingen na blokkade distributiecentra Bleiswijk|| Bij de blokkade van distributiecentra van supermarkten in Bleiswijk zijn vanochtend negentien mensen aangehouden, onder wie negen minderjarigen. Dat bevestigt een woordvoerder van de Rotterdamse politie aan de NOS. Een groep boeren met trekkers blokkeerde voor de derde nacht op rij de toegang tot de centra van Jumbo, Hoogvliet en Aldi. Zij gaven geen gehoor aan de oproep van de politie om te vertrekken, en werden daarom rond 05.00 uur aangehouden. De mobiele eenheid werd daarbij ingezet, maar "de sfeer bleef rustig en gemoedelijk", zegt de woordvoerder. De aangehouden mensen werden aan het eind van de ochtend weer vrijgelaten. De tien volwassenen onder hen krijgen een boete voor het overtreden van de wet openbare manifestaties, meldt de politie. Bij de actie van de politie werden ook twaalf tractors verplaatst, volgens de woordvoerder deels met een vrachtwagen en deels bestuurd door agenten zelf. "Die zijn niet in beslag genomen, en kunnen later elders weer worden opgehaald."||https://nos.nl/artikel/2435641-19-aanhoudingen-na-blokkade-distributiecentra-bleiswijk
2022-07-07||Britse media: vertrek Johnson aanstaande|| Meerdere Britse media melden dat Boris Johnson binnen enkele uren zijn vertrek zal bekendmaken. Het zou zijn plan zijn aan te blijven als premier tot de Conservatieve Partij deze zomer een opvolger heeft benoemd. Het bericht volgt nadat een stroom van bewindslieden hun vertrouwen opzegde in Johnson. Dat hield vanochtend vroeg aan met het vertrek van onder anderen Damian Hinds en Brandon Lewis, ministers voor Veiligheid en voor Noord-Ierland. Later volgde de nieuwe minister Donelan van Onderwijs, die nog geen twee dagen geleden was aangetreden. Ook meerdere staatssecretarissen stapten op. Lewis zegt "dat er geen weg meer terug is" en "dat het land beter verdient". De afgelopen dag namen al tientallen mensen ontslag en dat waren in toenemende mate ook mensen op hoge posities. Ondanks die toenemende druk bleef de premier echter vasthouden aan de macht. Minister Zahawi, net benoemd na het vertrek van zijn voorganger Sunak dinsdag, noemde de situatie ook onhoudbaar en riep Johnson op te vertrekken. Defensieminister Wallace zei dat hij in zijn positie op zijn post moest blijven maar dat er wel een procedure gestart kan worden om Johnson te dwingen te vertrekken. Na een reeks schandalen, waaronder 'partygate', hebben inmiddels binnen 48 uur meer dan vijftig regeringsleden gezegd op te stappen omdat ze het vertrouwen in de integriteit van Johnson verloren zijn, volgens de BBC een record. In totaal bestaat de Britse regering uit ongeveer 160 ministers, onderministers, staatssecretarissen en ministeriële assistenten. Critici nemen Johnson de benoeming in februari kwalijk van een partijlid dat werd beschuldigd van seksueel wangedrag. Ondanks klachten kreeg deze Chris Pincher toch een vertrouwenspost. Hoewel Johnson eerder een stemming binnen zijn partij overleefde over 'partygate', waarbij in zijn ambtswoning feestjes werden georganiseerd ondanks de coronaregels, was deze benoeming voor velen de druppel. Gisteravond laat zegde ook Suella Braverman, de belangrijkste juridische adviseur van de Britse regering, haar vertrouwen op in Johnson. De reeks begon dinsdagavond met het vertrek van de prominente ministers Sunak (Financiën) en Javid (Volksgezondheid). Minister van Huisvesting en partijprominent Michael Gove was ook zeer kritisch op Johnson. Hij werd woensdagavond door de premier de laan uitgestuurd. Braverman, tot gisteren bekend als een bondgenoot van Johnson, blijft wel aan. Naar eigen zeggen omdat het haar plicht is om haar werk voort te zetten. Tegelijkertijd liet ze wel weten dat ze zich verkiesbaar wil stellen als er een verkiezing zou komen voor leiderschap van de Conservatieve Partij. Johnson weigerde tot dusver te vertrekken en zei dat hij "een kolossaal mandaat om door te blijven gaan" heeft gekregen van stemmers. Vorige maand werd een vertrouwensstemming gehouden. Die overleefde Johnson ternauwernood.||https://nos.nl/artikel/2435640-britse-media-vertrek-johnson-aanstaande
2022-07-07||Prijs van voedsel blijft oplopen, ook meer loonsverhogingen|| Voeding stijgt steeds sneller in prijs. In juni waren voedingsmiddelen 11,2 procent duurder dan een jaar eerder. In mei was dat nog 9,1 procent, meldt het Centraal Bureau voor de Statistiek. Sinds september vorig jaar lopen de prijzen van voeding iedere maand sneller op. Vooral zuivel en vlees werd duurder, maar ook brood, oliën en vetten, groente, vis en fruit steeg verder in prijs. De inflatie in het algemeen nam in juni iets af, van 8,8 naar 8,6 procent. Dat is nog altijd een uitzonderlijk hoog niveau. Dat de inflatie iets daalt komt doordat de prijzen van elektriciteit en gas in juni minder zijn opgelopen dan de maand ervoor. Benzine en diesel werden daarentegen in juni weer fors duurder. Vorige week publiceerde het Centraal Bureau voor de Statistiek de voorlopige cijfers over de inflatie volgens de Europese rekenmethode. Ook daaruit bleek dat de inflatie iets terugloopt. Om de inflatie voor een deel te compenseren, verhogen werkgevers met steeds hogere percentages de lonen. In cao's die afgelopen maand werden afgesloten, werd een gemiddelde loonstijging afgesproken van 3,8 procent. Zo'n hoog percentage heeft werkgeversorganisatie AWVN, die de loonstijgingen bijhoudt, in tientallen jaren niet gezien. Zo werd in de bouw een loonsverhoging afgesproken van 5 procent.||https://nos.nl/artikel/2435635-prijs-van-voedsel-blijft-oplopen-ook-meer-loonsverhogingen
2022-07-07||Wekdienst 7/7: Proces start over instorten brug Genua • Langste etappe Tour de France|| Goedemorgen! Het proces over het instorten van de Morandi-brug in Genua begint vandaag, en de langste etappe in de Tour de France wordt gereden.  Eerst het weer: Het is bewolkt en vanochtend valt een aantal lichte buien. Vanmiddag wordt het droog en de zon breekt soms door. De frisse noordwestenwind leidt tot temperaturen tussen 18 en 21 graden. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De Nederlandse overheid moet er voor 1 augustus voor zorgen dat de asielopvang aan de minimale eisen voldoet, anders stapt hulporganisatie Vluchtelingenwerk Nederland naar de rechter. Vluchtelingenwerk stelt dat Nederland onder meer het Europees Verdrag voor de Rechten van de Mens overtreedt doordat er onvoldoende opvangplekken zijn en asielzoekers daardoor een gebrek hebben aan privacy, fatsoenlijke overnachtingsmogelijkheden en schoon sanitair. De crisis in de asielopvang is geen gevolg van onvoorziene omstandigheden, maar vooral van bestuurlijk onvermogen, zegt Vluchtelingenwerk. "Er is geen gebrek aan oplossingen voor het tekort aan opvangplekken." Dat toont onder meer de manier waarop Nederland Oekraïense vluchtelingen opvangt aan. Voor die groep werden binnen afzienbare tijd 50.000 plekken gecreëerd. 40 jaar lang leidden de mysterieuze Georgia Guidestones tot speculaties over hun betekenis en bedoeling. Nu hebben onbekenden een bomaanslag op de zes granieten platen uitgevoerd. Het bouwwerk raakte zo beschadigd dat het moet worden gesloopt.  Op de zuilen stonden in twaalf talen boodschappen aan toekomstige generaties. "Bescherm mensen en naties met eerlijke wetten en rechtvaardige rechtbanken", "Vermijd kleinzielige wetten en nutteloze ambtenaren" en "Breng persoonlijke rechten en sociale plichten met elkaar in evenwicht" zijn er drie van. Doordat niet bekend was wie de opdrachtgever was, ontstonden er veel legendes en complottheorieën over het monument. De politiedienst van de staat Georgia plaatste beelden op Twitter van de vernietiging van de Guidestones: Fijne donderdag!||https://nos.nl/artikel/2435631-wekdienst-7-7-proces-start-over-instorten-brug-genua-langste-etappe-tour-de-france
2022-07-07||Nachtclubdrama legt sociale problemen Zuid-Afrika bloot|| De Zuid-Afrikaanse president Cyril Ramaphosa wil hard op gaan treden tegen illegale kroegen die minderjarigen binnen laten. Zo hoopt hij een herhaling te voorkomen van de tragedie in East London, waar anderhalve week geleden 21 jongeren omkwamen in een nachtclub in de township. Landschap Park heet de wijk waar het drama zich afspeelde in het kuststadje East London. Een park waarbij het landschap niet bestaat uit groene grasvelden en rollende heuvels, maar een township zoals zo vele in Zuid-Afrika met deels krotwoningen, deels kleine stenen woningen, geen speeltuinen of trapveldjes, maar wel heel veel cafés en drankwinkels. Het was in de nachtclub Enyobeni, nu met de bijnaam Café des Doods, waar een enorme tragedie plaatsvond. Anderhalve week geleden werd er 's nachts alarm geslagen: er lagen jongeren levenloos op de dansvloer en over tafels gebogen. De slachtoffers waren tussen de dertien en zeventien jaar oud, terwijl je in Zuid-Afrika pas vanaf achttien jaar een kroeg in mag en alcohol mag drinken. Op de grond van de kroeg zie je dat er chaos uitbrak. Losse schoenen, handtasjes en kettingen liggen her en der verspreid. De doodsoorzaak is nog steeds niet officieel bekendgemaakt, tot frustratie van de ouders. Het zou om vergiftiging gaan, mogelijk koolmonoxide. Maar het onderzoek laat op zich wachten. De ouders van de tieners hebben nog veel vragen. Hoe kon dit gebeuren? Terwijl de jongeren deze week te ruste worden gelegd, worstelt de wijk met wat er is gebeurd. Op de straathoek voor de kroeg praten buurtbewoners. "Drinken was sociaal geaccepteerd in deze wijk", vertelt een alleenstaande moeder. "Dit had ieders kind kunnen zijn." De minister van Politie haalde direct na de ramp hard uit naar de ouders. Want hoe konden ze het toelaten dat hun kind in het holst van de nacht in een kroeg zat? Die opmerking maakt Thobeka, moeder van een 14-jarig slachtoffer woedend. Het is zout in open wonden. "Heeft hij zelf geen kinderen? Ik kan mijn zoon niet opsluiten." Toch is dit een groter verhaal dan dat van rebelse tieners. Thobeka's zoon groeit op in een hele andere wijk dan die van de minister. "In onze wijk is niets te doen voor jongeren", zegt Tsemese, die zijn 15-jarige zoon verloor. Daarbovenop krijgen jongeren in de buurt een slecht voorbeeld. "Veel mensen lopen hier dronken rond. Dat is wat ze zien. En er wordt door de overheid niet ingegrepen. Iedereen lapt de regels aan zijn laars." Zuid-Afrikanen behoren tot de zwaarste drinkers ter wereld, zegt Ndzwana Makaula, econoom gespecialiseerd in jongeren. Hij staat voor de deur van de kroeg en kijkt naar de bloemstukken die daar zijn neergelegd. "Het wordt gedreven door armoede, mensen die iedere hoop op een beter leven hebben opgegeven." Want de provincie Oostkaap is de minst ontwikkelde regio van het land. Dat leidt er ook toe dat veel kinderen opgroeien in gebroken gezinnen. Zestig procent van de kinderen groeit zonder vader op. "Deels door arbeidsmigratie. Omdat er hier geen banen zijn trekken vaders of soms beide ouders naar de stad en blijven kinderen achter bij alleenstaande moeders of familieleden. Dat is volgens mij de reden waarom kinderen doen wat ze willen en in de kroeg belanden", zegt Makaula. Hij hoopt dat dit Zuid-Afrika wakker schudt. Dat de regering meer moet gaan geven om de jeugd maar ook dat alle volwassenen in de wijk naar alle kinderen omkijken en ze op het rechte pad houden. Veel buurtbewoners hebben daar geen vertrouwen in. "We zijn zo bitter over onze situatie," zegt de alleenstaande moeder Thembi. "Bitter om de vaders die weg zijn. Bitter omdat onze kinderen geen rolmodellen hebben. Omdat de regering ons in de steek laat. Boos omdat we geen werk hebben. En al die woede geven we door aan onze kinderen. Daarom zitten ze in de kroeg. Ik weet niet hoe we deze cyclus kunnen doorbreken."||https://nos.nl/artikel/2435630-nachtclubdrama-legt-sociale-problemen-zuid-afrika-bloot
2022-07-07||Bijna vier jaar na dato start Italië megaproces brugramp Genua|| Op de binnenplaats van de rechtbank van Genua staat een grote tent, binnen staan de stoelen al klaar. De tent moet, naast meerdere zalen, extra ruimte bieden voor iedereen die op de zitting afkomt. Bijna vier jaar na het instorten van de Morandi-brug begint vandaag het megaproces over deze ramp. De verwachting is dat er veel mensen afkomen op de eerste zitting. De Italianen spreken niet voor niks van een megaproces: er zijn 59 verdachten die vertegenwoordigd worden door minimaal 200 advocaten. Honderden mensen en bedrijven hebben zich partij gesteld. De zitting is openbaar: er worden veel journalisten en andere belangstellenden verwacht. De rechtbank heeft de nodige maatregelen genomen om iedereen te kunnen herbergen: er zijn drie grote ruimten beschikbaar, waar zo'n 500 mensen terechtkunnen. Mensen voor wie geen plaats is in de rechtszaal, kunnen de zitting via een videoverbinding volgen. "Dit wordt een historisch proces, daarom vinden we het belangrijk dat het maximaal toegankelijk en te volgen is", aldus de procureur-generaal van Genua. Op 14 augustus 2018, om 11.36 uur, slaat het noodlot toe. De 1182 meter lange Morandi-brug, die 45 meter hoog boven de ingedamde Polcevera-rivier, een woonwijk en een industrieterrein ligt, stort in. Op dat moment is er veel verkeer op de brug. 43 mensen komen om het leven, onder wie meerdere kinderen. De Morandi-brug lag midden in de stad en was een belangrijke verkeersader in Italië: over de brug lag de snelweg A10 van Genua naar Ventimiglia, bij de grens met Frankrijk. Op 3 augustus 2020 is de nieuwe San Giorgio-brug geopend, vernoemd naar een van de beschermheiligen van de havenstad. De nieuwe brug is ontworpen door de wereldberoemde architect Renzo Piano. Een terugblik op de ramp: Vrijwel meteen na de ramp werd Autostrade per l'Italia aangewezen als verantwoordelijke. De wegbeheerder zou de ruim vijftig jaar oude brug niet goed hebben onderhouden: sensoren die de structuur moesten controleren werkten al sinds 2015 niet en van twee pijlers was bekend dat er problemen waren. Toenmalig premier Conte haalde, na een onderzoek van het ministerie van Infrastructuur en Transport, hard uit: hij noemde de ramp een gevolg van "ernstige en onvergeeflijke nalatigheid". Vier deskundigen, aangesteld door een onderzoeksrechter, stelden eind 2020 in een rapport dat het instorten het gevolg was van ontwerpfouten, slecht onderhoud en gebrekkige controles. Vandaag verschijnen er dus 59 verdachten voor de rechter. Er liggen aanklachten voor, letterlijk vertaald: 'meervoudige doodslag', 'doodslag in het verkeer', 'aanslag op verkeersveiligheid' en valsheid in geschrifte. Zowel Autostrade per l'Italia als SPEA, het bedrijf dat verantwoordelijk was voor het onderhoud en inspecties, trof een schikking van zo'n 30 miljoen euro. Als bedrijf worden zij dus buiten het proces gehouden. Wel staat een aantal personen op persoonlijke titel terecht, onder wie voormalig topman van Autostrade per l'Italia Giovanni Castellucci en Paolo Berti, voormalig directeur centrale operaties van SPEA. Ook moeten (voormalige) ambtenaren van het ministerie van Infrastructuur en Transport voorkomen. Een vonnis is niet snel te verwachten. "Dit betreft een proces dat zeker lang zal duren. Niet alleen vanwege het aantal aanklachten, maar ook door de complexiteit van het proces", aldus de voorzitter van de rechtbank van Genua tegen een regionale nieuwssite. "Ik denk niet dat er voor 2024 een uitspraak is."||https://nos.nl/artikel/2435628-bijna-vier-jaar-na-dato-start-italie-megaproces-brugramp-genua
2022-07-07||Geheimzinnig bouwwerk in Amerikaanse staat Georgia vernield met explosieven|| In de Amerikaanse staat Georgia is een zes meter hoog monument vernield met explosieven. "Onbekende individuen" lieten volgens autoriteiten gisteren even voor zonsopkomst een explosief afgaan, waarmee de Georgia Guidestones grotendeels werden vernield. De zes granieten platen vormden meer dan veertig jaar een opvallende verschijning in een open veld in Elbert County en trokken veel bezoekers. Op de zuilen stonden in twaalf talen boodschappen aan toekomstige generaties. "Bescherm mensen en naties met eerlijke wetten en rechtvaardige rechtbanken", "Vermijd kleinzielige wetten en nutteloze ambtenaren" en "Breng persoonlijke rechten en sociale plichten met elkaar in evenwicht" zijn er drie van. Op Twitter toont het Georgia Bureau of Investigation (GBI) beelden van de explosie en van een wegrijdende auto: Het granieten monument in het 4000 inwoners tellende plaatsje Elberton werd door de staat gepromoot als het 'Amerikaanse Stonehenge', omdat het op een geheimzinnige manier tot stand is gekomen en er onduidelijkheid is over de bedoeling ervan. Volgens Amerikaanse media is niet bekend wie de opdrachtgever was voor het bouwwerk. Eén man beweerde in 2013 dat hij een van de weldoeners kende die in 1979 voor de bouw hebben betaald. Hij zou hem beloofd hebben om er verder niets over te zeggen. Recentelijk dook comedyprogramma Last Week Tonight nog in die geschiedenis: De geheimzinnigheid rond de Georgia Guidestones leidde tot een hoop samenzweringstheorieën en speculaties over de aanleg en vernietiging van het bouwwerk. Het GBI zegt dat de zuilen uit veiligheidsoverwegingen helemaal zijn afgebroken:||https://nos.nl/artikel/2435627-geheimzinnig-bouwwerk-in-amerikaanse-staat-georgia-vernield-met-explosieven
2022-07-07||Zorguitgaven stegen afgelopen jaar met 466 euro per persoon, vooral door corona|| Het afgelopen jaar zijn de uitgaven aan zorg opnieuw flink gestegen, vooral door het coronavirus. Er werd in 2021 125 miljard euro uitgegeven aan zorg en welzijn, 8,8 miljard euro meer dan het jaar ervoor, meldt het Centraal Bureau voor de Statistiek op basis van nieuwe, voorlopige cijfers. De stijging van 7,6 procent is vooral het gevolg van het testen op en vaccineren tegen covid-19. Per persoon werd er gemiddeld 7116 euro uitgegeven aan zorg, 466 euro meer dan in 2020. Een jaar eerder was er een stijging van 8,3 procent en namen de kosten per persoon toe met 475 euro. Ook in 2020 was de coronacrisis van grote invloed op de zorguitgaven. De zorgbonus en steunmaatregelen voor zorgaanbieders waren dat jaar een stuk hoger. De kosten van de zorgbonus kwamen in 2020 uit op 2,1 miljard euro, een jaar later was dat bedrag met 700 miljoen veel lager. Ook de kosten van de steunmaatmaatregelen voor zorgaanbieders daalden flink: van 3,5 miljard naar 900 miljoen. In 2021 waren de totale kosten voor testen en vaccineren met 6,7 miljard euro echter een stuk hoger dan de 1,4 miljard een jaar eerder, toen er nog niet gevaccineerd werd. Ook de kosten voor de zorg voor coronapatiënten liepen op: van 1,4 miljard in 2020 naar 1,7 miljard in 2021. Het grootste deel van de zorg werd geleverd door ziekenhuizen.||https://nos.nl/artikel/2435626-zorguitgaven-stegen-afgelopen-jaar-met-466-euro-per-persoon-vooral-door-corona
2022-07-07||Vluchtelingenwerk stelt Rijk ultimatum om asielopvang goed te regelen|| De Nederlandse overheid moet er voor 1 augustus voor zorgen dat de asielopvang aan de minimale eisen voldoet, anders stapt hulporganisatie Vluchtelingenwerk Nederland naar de rechter. Vluchtelingenwerk stelt dat Nederland onder meer het Europees Verdrag voor de Rechten van de Mens (EVRM) overtreedt doordat er onvoldoende opvangplekken zijn en asielzoekers daardoor een gebrek hebben aan privacy, fatsoenlijke overnachtingsmogelijkheden en schoon sanitair. De crisis in de asielopvang is geen gevolg van onvoorziene omstandigheden, maar vooral van bestuurlijk onvermogen, zegt Vluchtelingenwerk. "Er is geen gebrek aan oplossingen voor het tekort aan opvangplekken." Dat toont onder meer de manier waarop Nederland Oekraïense vluchtelingen opvangt aan. Voor die groep werden binnen afzienbare tijd 50.000 plekken gecreëerd. Het verschil in behandeling tussen Oekraïners en andere vluchtelingen heeft een onrechtmatige situatie tot gevolg, schrijft Vluchtelingenwerk aan staatssecretaris van Justitie en Veiligheid Eric van der Burg. Voor 1 augustus moet er daarom voor iedere asielzoeker voldaan worden aan minimumeisen voor opvang, zoals één slaapkamer per gezin, een bed met matras, kussen en schone lakens, drie keer per dag een maaltijd en bescherming tegen hitte, kou, regen en geluidsoverlast. Is dat niet het geval, dan spant Vluchtelingenwerk een kort geding aan tegen zowel de Staat als het Centraal Orgaan opvang asielzoekers (COA). De problemen rond de asielopvang zijn het zichtbaarst in Ter Apel. Daar moeten alle asielzoekers zich melden, om vervolgens in andere azc's de behandeling van hun asielaanvraag af te wachten. Die andere centra zitten echter vol, onder meer doordat mensen die al een verblijfsvergunning hebben gekregen maar mondjesmaat doorstromen naar gewone huisvesting. Recent spraken gemeenten en Rijk af om 7500 woningen te creëren voor die groep. Bekijk deze explainer van NOS op 3 over hoe de situatie in Ter Apel is ontstaan: De laatste maanden moeten asielzoekers regelmatig de nacht doorbrengen op stoelen, en in enkele gevallen zelfs in tenten die door het Rode Kruis in Ter Apel zijn neergezet. Op verschillende plekken in het land zijn andere noodopvanglocaties ingericht, maar die blijken telkens onvoldoende om het probleem op te lossen. Een wet om het Rijk opvanglocaties te laten aanwijzen is in de maak. Volgend jaar gaat die op z'n vroegst in. Dat kan een oplossing zijn voor de impasse die nu vaak ontstaat tussen Rijk en gemeenten. Zo wil het kabinet een tweede aanmeldcentrum in de gemeente Noordoostpolder, maar de gemeente voelt daar niks voor. Staatssecretaris Van der Burg zei in het NOS Radio1 Journaal dat hij begrip heeft voor de eisen van Vluchtelingenwerk, want "het is hun taak om kritisch over mij te zijn." Maar hij voegde eraan toe dat er nu eenmaal niet één knop is waaraan hij kan draaien. Van der Burg wil wel dat er een wettelijke verplichting komt voor gemeenten om mee te werken aan het opvangen van asielzoekers. Het kabinet praat daar morgen over. De staatssecretaris hoopt dat die wet (waar beide Kamers mee akkoord moeten gaan) op 1 januari volgend jaar in werking treedt. De staatssecretaris benadrukte dat als de rechter hem een dwangsom oplegt om aan de eisen van Vluchtelingenwerk te voldoen, de asielzoekers daarmee nog steeds geen goede opvang hebben. Volgens hem blijft een van de problemen dat er vanuit asielzoekerscentra niet genoeg mensen kunnen doorstromen naar reguliere woningen.||https://nos.nl/artikel/2435624-vluchtelingenwerk-stelt-rijk-ultimatum-om-asielopvang-goed-te-regelen
