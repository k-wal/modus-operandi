2022-07-08||Musk ziet af van koop Twitter, techbedrijf kondigt proces aan|| Miljardair Elon Musk ziet af van plannen om Twitter te kopen. Dat hebben zijn advocaten geschreven aan de Amerikaanse beurswaakhond SEC. Volgens Musks juridische team heeft Twitter niet voldaan aan contractuele verplichtingen en valse verklaringen gedaan. "Soms negeerde Twitter Musks verzoeken, soms werden die op schijnbaar onrechtmatige gronden geweigerd en soms beweerde Twitter te voldoen aan de vragen terwijl het bedrijf incomplete of onbruikbare informatie gaf." Al sinds hij halverwege april bekendmaakte het sociale medium over te willen nemen voor zo'n 44 miljard dollar, ruziet Musk met Twitter over het daadwerkelijke aantal dagelijkse gebruikers van het platform. Volgens Musk was het bedrijf niet eerlijk over spambots, die automatisch vaak twijfelachtige content verspreiden. Twitter hield vol dat het om maximaal 5 procent van de gebruikers ging. In mei had Musk al de overnamepoging gepauzeerd om Twitter tijd te geven meer informatie daarover aan te leveren, maar hoewel het bedrijf recentelijk zei dagelijks 1 miljoen spam-accounts te verwijderen, bleef Musk kritisch. Eerder op de dag meldden bronnen al aan Amerikaanse media dat de deal daardoor in gevaar was. Kort na bekendmaking van het besluit van Musk reageerde Twitter dat het de overeenkomst wil doorzetten, in plaats van een afkoopsom van 1 miljard dollar te accepteren. Het bericht lijkt de opmaat te zijn tot een lang juridisch gevecht tussen de beide partijen. Aandelen Twitter staan circa 5 procent lager. De waarde van iets minder dan 37 dollar is flink minder dan de 54,20 die Musk voor de aandelen van het bedrijf bood.||https://nos.nl/artikel/2435932-musk-ziet-af-van-koop-twitter-techbedrijf-kondigt-proces-aan
2022-07-08||Waarom had T. Rex korte armpjes? Nieuwe dino zwengelt discussie weer aan|| Het is een vraag die mensen al sinds de ontdekking van de eerste fossielen van de Tyrannosaurus rex bezighoudt: waarom had het angstaanjagende roofdier van die gekke korte voorpootjes? Paleontologen hebben in Argentinië een nieuwe dinosoort ontdekt die veel lijkt op de T. rex, inclusief de onbeholpen armpjes, en ze hebben ook een idee waarom ze zo kort waren. De voorpootjes waren zó kort dat toen rond 1900 de eerste skeletten van T. rexen werden ontdekt, de vinders zich bijna niet konden voorstellen dat die mini-ledematen van het enorme dier waren. "Die zijn van een ander beest, dachten ze in eerste instantie", zegt paleontoloog Melanie During, momenteel bezig met promotieonderzoek aan de Uppsala Universiteit in Zweden. "Begrijpelijk. Ze zijn ook wel echt heel kort." Toch hoorden de minipootjes wel degelijk bij de prehistorische vleeseter. Sterker, later werden meer soorten gevonden met zelfs nog kortere armpjes. Maar een verklaring? Eigenlijk weten we het ruim een eeuw later nog steeds niet. Met de vondst van weer een dino met weinig indrukwekkende ledemaatjes, ditmaal in Patagonië, is de vraag weer helemaal actueel, en wordt er weer volop over gediscussieerd. Door de jaren heen zijn er al volop theorieën de wereld in geslingerd. Een van de populairste is dat de pootjes alleen werden gebruikt bij het paren. During kan zich er wel iets bij voorstellen. "De staart zat bij het paren wat in de weg, dus konden ze wel wat extra houvast gebruiken." Een ander idee is dat de armpjes een evolutionair residu zijn die als een soort blindedarm aan de T. rexen zijn blijven hangen. Goed mogelijk volgens de onderzoeker, want bij sommige vogels die niet meer echt vliegen zie je ook kortere vleugels. En in maart dit jaar publiceerden wetenschappers op basis van meerdere studies de theorie dat de pootjes zo kort waren om er zeker van te zijn dat ze niet per ongeluk door een soortgenoot werden afgerukt. Dat zou kunnen gebeuren als de beesten in groepen jaagden en met zijn allen tegelijk op een prooi doken, zoals krokodillen en alligators. Maar zo werkt evolutie niet, merkt paleontoloog During op. "Evolutie denkt niet vooruit, zo van: ik denk dat dit voordelig is dus laten we de poten wat inkorten. Er is een boek over evolutie met de titel De Blinde Horlogemaker. Dat is wat evolutie is: supercomplex maar zonder enig inzicht of planning." En dan is er die nieuwe dino: de Meraxes gigas ('Meraxes' is een draak uit Game of Thrones, 'gigas' spreekt voor zich, met een kop-staartlengte van ruim 10 meter). Hij leek op de T. rex maar was niet verwant. Opvallend waren vervormingen in de schedel van het dier, die mogelijk een versiering waren om partners aan te trekken. En dus ook van die korte armpjes. De wetenschappers die de nieuwe soort beschrijven in het vaktijdschrift Current Biology neigen naar een nieuwe theorie: de energie die bij andere soorten naar de voorpoten ging, ging bij de Meraxes gigas - en de T. rex - naar een ander lichaamsdeel: de enorme schedel. Ook dat is een plausibele verklaring volgens de paleontoloog. "Maar die andere theorieën kunnen net zo goed waar zijn. Sterker, ze sluiten elkaar niet eens uit. Ze deden echt wel iets met die armpjes, want de botten zijn best robuust, alleen ontzettend klein. Maar wat precies, daar kun je alleen maar over speculeren. Wat eigenlijk veel mooier is: dat ze een nieuwe dinosaurus-soort hebben gevonden en beschreven."||https://nos.nl/artikel/2435929-waarom-had-t-rex-korte-armpjes-nieuwe-dino-zwengelt-discussie-weer-aan
2022-07-08||'Coronavangnet' voor het ov volgend jaar maximaal 150 miljoen|| Het kabinet stelt maximaal 150 miljoen euro beschikbaar voor het opvangen van verliezen in het openbaar vervoer in 2023. Na de coronacrisis hebben treinen, bussen en ander openbaar vervoer nog altijd minder passagiers dan voor de pandemie. Het regionale openbaar vervoer verwacht volgend jaar gemiddeld 82 procent van het aantal reizigers dat in 2019 met het ov reisde. Om die reden had de sector om een vangnet gevraagd om een eventueel tekort aan inkomsten te compenseren. Zonder compensatie zijn bezuinigingen onvermijdelijk, wat tot het schrappen van diensten zal leiden. Staatssecretaris Heijnen van Infrastructuur vindt dat ongewenst voor de reiziger en ook onverstandig, omdat voor de toekomst een toename van het ov-gebruik wordt verwacht. Ze biedt daarom een vangnet van maximaal 150 miljoen euro. Volgens haar zijn de verliezen in het somberste scenario daar voor twee derde mee afgedekt. "Het vangnet biedt zekerheid aan de reizigers voor voldoende, veilig en betrouwbaar ov in 2023." Heijnen stelt wel voorwaarden aan het gebruik van het vangnet. Zo moeten vervoerders zich "maximaal" inspannen om reizigers terug te krijgen in het ov. Ook moet na 2023 het aanbod op de vraag zijn afgestemd. Gedeputeerde Arne Schaddelee was namens de provincie Utrecht betrokken bij het overleg met de minister. In dat overleg is namens alle vervoersregio's aangegeven dat deze vangnetregeling ontoereikend is, zegt hij. "Op deze basis zullen op veel plaatsen de afschalingen helaas realiteit worden. En dat is vooral verschrikkelijk voor onze reiziger." De Vervoerregio Amsterdam is teleurgesteld, maar kan nog niet zeggen wat de gevolgen zijn voor de dienstregeling. "We gaan nu voor onze regio samen met het GVB, Connexxion en EBS kijken naar de regeling en of we daar gebruik van kunnen maken", zegt voorzitter Van der Horst. De NS spreekt van een goede stap waar zeker gebruik van zal worden gemaakt. "Maar het is ook helder dat het niet genoeg zal zijn", zegt een woordvoerder. Het gesprek met de staatssecretaris wordt daarover voortgezet.||https://nos.nl/artikel/2435927-coronavangnet-voor-het-ov-volgend-jaar-maximaal-150-miljoen
2022-07-08||'Drastische' hervorming gesloten jeugdzorg, nul plaatsingen in 2030|| De komende jaren gaat de gesloten jeugdzorg op de schop. De huidige grote instellingen moeten plaatsmaken voor kleinschaligere locaties. Ook mag het personeel minder snel de jongeren of kinderen opsluiten op hun kamer of in een isoleercel. Op korte termijn moet er gewerkt worden met het "Niet opsluiten, tenzij-principe". Met deze maatregelen wil staatssecretaris Van Ooijen van Volksgezondheid de huidige gesloten jeugdzorg verbeteren. Hij spreekt over een "drastische hervorming" van deze vorm van zorg. In 2030 moeten er geen jongeren meer geplaatst worden in de gesloten jeugdzorg, als het aan Van Ooijen ligt. Jongeren en kinderen worden vaak in deze instellingen geplaatst wegens een gebrek aan alternatieven en onvoldoende aandacht voor hun problemen, zegt hij. De staatssecretaris denkt dat dit aangepakt kan worden. Er is al langer stevige kritiek op de gesloten jeugdzorg, officieel JeugdZorgPlus genoemd. De zorg is bedoeld voor kinderen en jongeren die dermate grote problemen hebben dat ze een gevaar zijn voor zichzelf of hun omgeving. Ze zijn soms suïcidaal, beschadigen zichzelf of zijn heel agressief. Jongeren die uit de gesloten jeugdzorg komen, zijn vaak getraumatiseerd, blijkt uit een onderzoek van de stichting Het Vergeten Kind. Ze lopen er dikwijls extra psychische klachten op. Het moet dus anders, zegt staatssecretaris Van Ooijen. "Deze drastische hervormingen zijn nodig om de beste, liefdevolle en menswaardige zorg voor jeugdigen te bieden." Er is wel een dilemma, vindt hij. Soms zijn die vrijheidsbeperkende maatregelen echt nodig, omdat een jongere heel erg agressief is of weg wil lopen. Van Ooijen gaat nu praten met ervaringsdeskundigen, gemeenten, professionals en het onderwijs om te kijken op welke manier dit probleem het beste aangepakt kan worden. Jason Bhugwandass zat ruim een jaar in de gesloten jeugdzorg. En daar wordt volgens hem geen kind beter van, vertelt hij in onderstaande video:||https://nos.nl/artikel/2435922-drastische-hervorming-gesloten-jeugdzorg-nul-plaatsingen-in-2030
2022-07-08||Nieuwe getuige geeft meer details over zaak-De Vries; linkt moord aan Taghi|| Er wordt steeds meer duidelijk over de nieuwe getuige die naar voren is gekomen in het onderzoek naar de moord op Peter R. de Vries. Woensdag bleek dat de rechtbank de zaak heropent, vanwege 'nieuwe stukken' die aan het dossier zijn toegevoegd. Volgens verschillende media gaat het om een getuige die Ridouan Taghi in verband brengt met de moord. RTL Nieuws heeft inzage gehad in een deel van de verhoren van de nieuwe getuige, die 'getuige 5089' wordt genoemd. Die baseert zijn verklaringen op contact dat hij had met de Pool Krystian M. M. werd maandag opgepakt op verdenking van het aansturen van de twee mannen die de moordaanslag op De Vries hebben uitgevoerd. Volgens de getuige werd De Vries vermoord, omdat hij 'samen met een kroongetuige werkt': "omdat hij, de journalist, de kroongetuige hielp in de zaak tegen die Marokkaanse man". De Vries was de vertrouwenspersoon van kroongetuige Nabil. B. in het Marengo-proces. In dat proces hoorde hoofdverdachte Ridouan Taghi onlangs levenslang tegen zich eisen. Ook stelt de getuige volgens RTL dat de uitvoerders van de moord 150.000 euro was beloofd. De vermeende schutter Delano G. zou 100.000 euro krijgen en Kamil E., die de vluchtauto bestuurde, 50.000 euro. Het is onduidelijk of ze dat geld ook echt gekregen hebben; de twee werden op de dag van de aanslag al gearresteerd en zitten sindsdien vast. Een terugblik op 6 juli 2021, de dag dat Peter R. de Vries werd vermoord: Tegen G. en E. is levenslang geëist. De officier van justitie zei toen al dat "het er alle schijn van had dat Peter R. de Vries zijn rol als vertrouwenspersoon van de kroongetuige in het Marengo-proces met de dood heeft moeten bekopen." Hard bewijs werd daar toen nog niet voor geleverd. Volgens De Telegraaf heeft de nieuwe getuige de Poolse nationaliteit. Hij zou in april 2021 hebben gehoord dat een journalist 'een lesje moest worden geleerd'. Pas na de moord realiseerde hij zich dat De Vries het slachtoffer was. Volgens de krant was de getuige zich toen 'rot geschrokken'. Ook de maandag opgepakte Krystian M. en bestuurder Kamil E. zijn Pools. De krant schrijft dat politie en justitie spreken van een "Pools moordcommando". RTL meldt dat de nieuwe getuige naar de politie is gestapt, omdat hij zich bedreigd voelde door de groep rond Krystian M. De aanslag zou al een paar maanden van tevoren zijn voorbereid, zegt getuige 5089: "Vanaf mei maakten ze foto's van hem (De Vries, red.) en ze reden achter hem aan. Vanaf juni ging Kamil achter hem rijden, hem volgen om hem dood te schieten", verklaart hij, opgetekend door RTL. De Vries werd op 6 juli neergeschoten in Amsterdam en overleed negen dagen later. Het Parool schrijft dat de getuigenis volgens ingewijden een "heel belastende" onderbouwing levert voor de aanname dat de organisatie van Ridouan Taghi achter de moord op De Vries zit. Aanvankelijk zou de rechtbank op 14 juli uitspraak doen in de zaak tegen de vermoedelijke uitvoerders van de aanslag. Maar of dat gaat gebeuren, is nu hoogst onzeker. Komende maandag staat er in Amsterdam een nieuwe zitting op het programma. De zaak Marengo draait om de vermeende organisatie van Taghi. Bekijk hier wie de verdachten in het Marengo-proces en aanverwante zaken zijn:||https://nos.nl/artikel/2435918-nieuwe-getuige-geeft-meer-details-over-zaak-de-vries-linkt-moord-aan-taghi
2022-07-08||Dichte rookwolken boven Amsterdam door brand in havengebied || Donkere rookwolken als gevolg van een brand in het Westelijk Havengebied hebben afgelopen avond overlast veroorzaakt in grote delen van Amsterdam. Vanwege de rookontwikkeling werd voor de omgeving een NL-Alert verstuurd. Rond middernacht was het vuur gedoofd. De brand woedde in een schroothoop bij een metaalverwerkingsbedrijf. Er zijn geen gewonden gevallen. Meetploegen hebben geen verhoogde concentraties gevaarlijke stoffen waargenomen in de rook. De melding van de brand kwam rond 19.40 uur binnen bij de brandweer. Het metaalverwerkingsbedrijf ligt aan de Kwadrantweg in Westhaven, achter het Westerpark. Op verschillende plekken in de stad was de brand goed te zien, schrijft NH Nieuws. Vanwege de omvang van de brand was de brandweer met veel wagens aanwezig op het industrieterrein. Ook werd een blusboot ingezet.  Beelden van de brand: Een tipgever meldde aan AT5 dat de rookwolk tot in Amstelveen te zien was, anderen meldden dat de rookwolk te zien was vanuit IJmuiden, Almere en Lelystad. Ook meldden veel Amsterdammers dat de rook door de hele stad te ruiken was. Op sociale media maakten veel mensen melding van de brand, die ze zagen of roken.||https://nos.nl/artikel/2435915-dichte-rookwolken-boven-amsterdam-door-brand-in-havengebied
2022-07-08||Fraude, fouten en 'structurele problemen' bij uitgifte van Nederlandse paspoorten|| Bij de uitgifte van Nederlandse paspoorten zijn fraude en fouten aan het licht gekomen. Corrupte ambtenaren in een onbekend aantal gemeenten hebben voor geld valse paspoorten afgegeven. Verder zijn er "structurele problemen" bij het verstrekken van paspoorten, omdat ambtenaren de regels niet nauwkeurig genoeg volgen, zo blijkt uit een brief van staatssecretaris Van Huffelen van Binnenlandse Zaken. Over het werk van de corrupte ambtenaren wil Van Huffelen in de brief weinig kwijt. Ze schrijft dat er tientallen gevallen bekend zijn waar een "beperkt aantal corrupte ambtenaren" valse gegevens of een vervalste foto in een paspoort hebben gezet. "Met een op deze wijze verkregen paspoort kan een crimineel bijvoorbeeld de grens over en buiten het bereik van politie en justitie doorgaan met criminele activiteiten", aldus Van Huffelen. Ze denkt dat het aantal gevallen nog kan oplopen en belooft een krachtige aanpak.  Over de fouten bij de uitgifte van de Nederlandse paspoorten wordt meer informatie gegeven. Bij een steekproef onder 8,7 miljoen paspoortaanvragen van 2010 tot 2019 zijn 2,6 miljoen fouten aan het licht gekomen. In de meeste gevallen, zo'n 2,4 miljoen, heeft een ambtenaar op het stadhuis zowel het behandelen als het toekennen van het paspoort gedaan. Dat is niet volgens de regels; het moet door twee verschillende personen gebeuren. Ook blijkt uit de steekproef dat ambtenaren soms een foto goedkeuren, terwijl het computerprogramma de foto heeft afgekeurd.  Van Huffelen wil de fouten en fraude bestrijden door op korte termijn onder meer betere voorlichting aan de baliemedewerkers te geven.  Op de langere termijn wil ze het paspoortensysteem veranderen, zodat het niet meer mogelijk is dat één baliemedewerker een paspoort kan afgeven. Ook wordt het dan onmogelijk gemaakt dat verschillende baliemedewerkers met dezelfde inloggegevens werken. ||https://nos.nl/artikel/2435914-fraude-fouten-en-structurele-problemen-bij-uitgifte-van-nederlandse-paspoorten
2022-07-08||'Minder mest uitrijden gaat Nederlandse boeren tienduizenden euro's kosten'|| Boerenorganisatie LTO Nederland maakt zich zorgen over het voornemen van Brussel om een eind te maken aan de uitzonderingspositie van Nederland voor het uitrijden van mest. Nederlandse boeren mogen al jaren meer mest over hun land verspreiden dan collega's in andere lidstaten. Volgens bronnen wil de Europese Commissie daar met ingang van volgend jaar vanaf. Meststoffen komen in het grond- en oppervlaktewater terecht, waardoor de kwaliteit van het water achteruitgaat. In Nederland is die waterkwaliteit al jaren slecht. "Voor veehouders betekent dit dat ze hun dierlijke mest moeten inruilen voor kunstmest", zegt LTO-voorzitter Sjaak van der Tak. "Dat betekent dat het inkomen van veehouders, maar ook van akkerbouwers, gemiddeld met 20.000 euro daalt." Veehouder Jack Rijlaarsdam uit Stompetoren bevestigt dat. Als hij de 180 koeien die hij nu heeft wil houden, moet de overtollige mest worden afgevoerd. Daar komen de kosten van de aanschaf van kunstmest nog bij. Dat gaat hem tienduizenden euro's extra kosten. Minder koeien houden wil hij ook niet, want dan is zijn bedrijf niet meer rendabel. Het is maar de vraag of de maatregel van Brussel helpt bij het verbeteren van de waterkwaliteit. "Als dit ertoe leidt dat boeren minder vee gaan houden, zou dat kunnen leiden tot een verbetering van de waterkwaliteit", zegt onderzoeker Jan Dijkstra van Wageningen University & Research. "Maar als de boeren overgaan naar meer gebruik van kunstmest kan het de stikstofsituatie verslechteren." Brussel dringt al langer aan op het beëindigen van de Nederlandse uitzonderingspositie. Landbouwminister Henk Staghouwer heeft de boeren daarvoor gewaarschuwd. Zijn ministerie probeert te redden wat er te redden valt door in te zetten op een stapsgewijze uitfasering. De hoop is dat Nederland pas later hoeft te beginnen met het afbouwen van de mestverspreiding en rond 2026 of liefst nog iets later volledig aan de Europese eisen moet voldoen. Dan kan de aanpassing samengaan met de stikstofaanpak. Bij die aanpak is het ook de bedoeling dat er minder vee komt, en dus minder mest. Twee jaar geleden profiteerden 19.000 bedrijven van de uitzonderingspositie van Nederland.||https://nos.nl/artikel/2435909-minder-mest-uitrijden-gaat-nederlandse-boeren-tienduizenden-euro-s-kosten
2022-07-08||Boeren zochten burgemeester Nijkerk thuis op: 'Ze gaan een grens over'|| Boeren hebben burgemeester Gerard Renkema van de gemeente Nijkerk thuis bezocht om daar het gesprek aan te gaan over het stikstofbeleid. Dat laat de gemeente weten aan Omroep Gelderland. Volgens de burgemeester zijn de actievoerders daarmee een grens overgegaan. In Nijkerk werden eerder deze week distributiecentra geblokkeerd door boeren met hun trekkers. Ook gisteren werd met tientallen trekkers actiegevoerd bij een distributiecentrum van supermarktketen Boni. Eerder deze week waren er ook al boerenacties bij het distributiecentrum. Burgemeester Renkema kondigde daarom maandagavond een noodverordening af om de protesten in te dammen. Wanneer precies de boeren de burgemeester thuis hebben opgezocht is niet duidelijk, maar ze zijn hiermee volgens burgemeester Renkema een grens overgegaan. "Ons college heeft eerder aangegeven met de boeren om tafel te willen gaan zitten. We zijn daartoe graag bereid, maar thuis opzoeken is niet de juiste manier", aldus Renkema. In een gezamenlijke verklaring schrijven de partijen in de gemeenteraad van Nijkerk begrip te hebben voor de acties, maar overschrijden ze met bepaalde acties wel een grens. "Veel boeren zitten al langere tijd in onzekerheid over hun toekomst, hebben gebrek aan perspectief en voelen zich niet gehoord. Wij begrijpen deze zorgen en snappen dat dit een grote impact heeft op bedrijven en families", staat in de verklaring. "Maar intimideren en dreigen zijn niet de juiste methodes om steun te verwerven." In de verklaring schrijven de gemeenteraadsleden ook dat boeren de afgelopen dagen bedrijven onder druk hebben gezet om een verklaring te tekenen. Als ze dat niet zouden doen, zou hun bedrijf geblokkeerd worden. Ook dit gaat te ver, aldus de gemeente. Om wat voor verklaring het gaat en welke bedrijven onder druk zijn gezet, is niet duidelijk. De stikstofprotesten worden met de dag grimmiger. Hoe zijn we hier beland? Een tijdlijn.||https://nos.nl/artikel/2435907-boeren-zochten-burgemeester-nijkerk-thuis-op-ze-gaan-een-grens-over
2022-07-08||Rusland onder vuur bij G20-top, minister Lavrov vertrekt voortijdig|| De Russische minister van Buitenlandse Zaken Lavrov is voortijdig vertrokken bij een G20-top op Bali. De tweedaagse top in Indonesië begon gisteren, maar Lavrov sloeg een groot deel van het middagprogramma vandaag over. Ook was hij niet bij het officiële diner van vanavond. Lavrov hield vanmiddag nog wel een toespraak. Hij ging daarna niet in op vragen of opmerkingen en vertrok zonder de andere sprekers aan te horen. Hij lichtte de reden voor zijn vertrek niet toe. Wel liet Lavrov zich eerder kritisch uit over de houding van de andere landen: "Vanaf het moment dat zij hun mond opendoen, beginnen ze koortsachtig kritiek te leveren op Rusland over de situatie in Oekraïne, en noemen ze ons agressors en bezetters." Lavrov noemde vooral de VS als de oorzaak van de slechte sfeer op de top: Gastheer Indonesië had onder meer de structuur van de gezondheidszorg in de wereld, digitalisering en energietransitie op de agenda van de top gezet. Maar de discussies gingen voor een groot deel over de situatie in Oekraïne, en met name de gevolgen van de oorlog voor de wereldwijde voedselvoorziening. Voor het eerst sinds de oorlog in Oekraïne bevonden de Amerikaanse minister van Buitenlandse Zaken Blinken en zijn Russische collega Lavrov zich in dezelfde ruimte. Naar verluidt hebben de twee elkaar genegeerd. Wel sprak Blinken in zijn toespraak Rusland toe: "Oekraïne is niet jullie land. Hun graan is niet jullie graan. Jullie moeten het graan doorlaten." Lavrov stoorde zich daarvoor ook al aan de eenstemmige westerse kritiek op Rusland vanwege de oorlog in Oekraïne. Volgens de minister had de top moeten gaan over wereldwijde economische problemen in plaats van de situatie in Oekraïne. Volgens een westerse diplomaat zou Lavrov zeker twee keer zijn weggelopen tijdens de top; bij de rede van de Duitse buitenlandminister Baerbock tijdens de openingssessie en toen de Oekraïense minister van Buitenlandse Zaken Koeleba de aanwezigen toesprak via een videoverbinding. Op de top werd niet veel afgesproken, meldt persbureau AP. Dat kwam door de diepe kloof tussen Rusland en China enerzijds en de Verenigde Staten en Europa anderzijds. Zo is er ook geen groepsfoto gemaakt en bleef de gebruikelijke gezamenlijke afsluitende boodschap achterwege. Een westerse diplomaat meldde achteraf dat een groot deel van de ministers het na het vertrek van Lavrov erover eens was dat Rusland de blokkade van graanexporten uit Oekraïne moet opheffen. Concrete afspraken daarover zijn niet gemaakt.||https://nos.nl/artikel/2435899-rusland-onder-vuur-bij-g20-top-minister-lavrov-vertrekt-voortijdig
2022-07-08||Vermogensverdeling in Nederland scheef, 1 procent bezit kwart vermogen|| Een kwart van het totale vermogen in Nederland is in handen van 1 procent van de huishoudens. En voor een op de vier huishoudens geldt dat zij netto gezien een schuld hebben.  De vermogensverdeling in Nederland is schever dan gedacht, blijkt uit de conclusies van een werkgroep onder leiding van Laura van Geest, voorzitter van de Autoriteit Financiële Markten. In de werkgroep zitten financiële experts van verschillende ministeries, het Centraal Planbureau, het Centraal Bureau voor de Statistiek en De Nederlandsche Bank. De verschillen tussen de inkomensgroepen groeien doordat een kleine groep profiteert van hun aandelen - meer dan eerst gedacht - en van de stijgende huizenprijzen. Ook de belastingdruk is voor de top van 1 procent meest vermogenden lager dan voor andere huishoudens. De vermogenskloof tussen mensen in loondienst en mensen met een eigen bedrijf is door bepaalde belastingregels toegenomen. Ook het verschil tussen huurders en woningeigenaren wordt groter door de belastingaftrek voor hypotheekrente. Het kabinet heeft om de analyses en adviezen gevraagd vanwege de groeiende vermogensongelijkheid. Minister Van Gennip van Sociale Zaken zei hierover: "Dat er ongelijkheid is in Nederland is één. Dat die zo groot is, daar moeten we iets van leren". De onderzoekers schetsen verschillende oplossingen. Zo zou het goed zijn als de overheid jaarlijks de belastingconstructies van vermogende belastingbetalers in beeld brengt, zodat zichtbaar wordt hoe belastingregels in de praktijk uitpakken. Verder schetsen de onderzoekers pakketten aan belastingmaatregelen, zoals het afschaffen van het lage tarief voor vennootschapsbelasting en het afschaffen van de aftrekpost mkb-winstvrijstelling. Ook bij vermogensoverdrachten, zoals bij bedrijfsopvolging, erfenissen en schenkingen, kan de belastingdruk eerlijker worden verdeeld. Als oplossing voor het verschil tussen mensen met een eigen woning en huurders noemt de werkgroep het verlagen van de hypotheekrenteaftrek en het eigenwoningforfait, en het op lange termijn gaan belasten van de winst bij verkoop van een woning. Het belasten van de woning als bezit, in box 3, wordt niet gezien als optie. Premier Rutte zei in zijn vrijdagse persconferentie dat wat hem betreft de eerste eigen woning en relatief kleine pensioenen buiten de maatregelen gaan vallen. Het kabinet gaat de komende weken nadenken over de studie en verwacht richting Prinsjesdag met maatregelen te komen. "Er zijn al heel veel duidelijke signalen op te vangen uit deze studie", zegt minister Kaag van Financiën.||https://nos.nl/artikel/2435889-vermogensverdeling-in-nederland-scheef-1-procent-bezit-kwart-vermogen
2022-07-08||Alle Belgen van 18 jaar en ouder krijgen vanaf september 'herfstbooster' tegen corona|| In België is een nieuwe vaccinatiecampagne tegen corona aangekondigd. Iedereen van 18 jaar en ouder kan vanaf begin september een 'herfstbooster' krijgen. Het land wordt geconfronteerd met een zevende golf van infecties, zegt de federale overheid. Het aantal ziekenhuisopnames neemt toe en daarbij gaat het vooral om patiënten uit kwetsbare groepen. In Vlaanderen begint de campagne op 12 september, zei de Vlaamse minister van Welzijn Crevits tegen VRT Nieuws. Zo'n 4,5 miljoen Vlamingen krijgen een oproep voor een prik. 65-plussers, mensen met een verzwakt immuunsysteem en zorgpersoneel zijn het eerst aan de beurt. "We voorzien daarvoor een periode van veertien dagen waarbij het echt alle hens aan dek is", zei Crevits. Vervolgens komt er een periode waarbij iedereen van 18 jaar en ouder zich kan laten vaccineren. Het is de bedoeling dat de campagne in acht weken is afgerond. Ook in Nederland wordt een nieuwe vaccinatieronde voorbereid. In het najaar krijgen in eerste instantie kwetsbare mensen een nieuwe herhaalprik aangeboden, schreef minister Kuipers deze week aan de Tweede Kamer. De GGD's werken aan een plan om te beginnen met 300.000 prikken per week, in zes weken uit te breiden tot 1,5 miljoen per week. Zo'n opschaling is nodig als de herhaalprik niet alleen aan kwetsbaren, maar aan de hele bevolking wordt aangeboden.||https://nos.nl/artikel/2435884-alle-belgen-van-18-jaar-en-ouder-krijgen-vanaf-september-herfstbooster-tegen-corona
2022-07-08||Gebouw stort deels in bij werkzaamheden Arnhem, twee bouwvakkers gewond|| In Arnhem is een deel van een pand in aanbouw ingestort. Daarbij zijn twee bouwvakkers gewond geraakt, van wie een er slecht aan toe is. Het ongeluk gebeurde rond 14.00 uur in een pand op een industrieterrein, waarin garageboxen komen. Wat er precies is gebeurd is onduidelijk. Volgens een videocorrespondent viel er een lading van een hijskraan. Die kwam terecht op een plateau. De betonplaat brak en waarop de werklieden gewond raakten: Een woordvoerder van de brandweer zegt dat er dakplaten zijn losgeraakt en dat die op de bouwvakkers zijn gevallen. Of die dakplaten door een hijskraan omhoog werden gehesen, kon hij niet zeggen. De bouw van het pand ligt voorlopig stil. De omgeving is afgezet door de politie vanwege instortingsgevaar. De arbeidsinspectie doet onderzoek naar het ongeval. Een woordvoerder van het aannemingsbedrijf zegt tegen Omroep Gelderland geschrokken te zijn door het ongeval. "Je schrikt altijd als je een telefoontje krijgt dat er een ongeluk is geweest op de bouw", zegt hij. "We weten verder niets op dit moment, want alles is afgezet. We hopen dat de mensen er niet al te erg aan toe zijn."||https://nos.nl/artikel/2435883-gebouw-stort-deels-in-bij-werkzaamheden-arnhem-twee-bouwvakkers-gewond
2022-07-08||Grootste Duitse gasimporteur vraagt overheid om 'substantiële' steun|| Uniper, Duitslands grootste gasimporteur, heeft een aanvraag voor staatssteun ingediend. Het bedrijf is in de problemen geraakt doordat Rusland minder gas levert. Om aan zijn leveringsverplichtingen te voldoen moet het bedrijf tegen veel hogere prijzen elders gas inkopen. De topman van het bedrijf zei vandaag dat Duitse consumenten forse prijsstijgingen te wachten staan. Ceo Klaus-Dieter Maubach benadrukte in een persconferentie hoe urgent Uniper hulp nodig heeft. Het bedrijf ziet dagelijks vele miljoenen euro's verdwijnen, "een situatie die voor ons niet langer houdbaar is", aldus de topman. Het concern bevindt zich in een "bijzonder precaire situatie". Als er niets gebeurt, kan het bedrijf tegen het einde van het jaar tegen een verlies van 10 miljard euro aankijken.  Het energiebedrijf worstelt met langlopende contracten met gemeentelijke nutsbedrijven en klanten in de industriesector. Daar lijdt Uniper zware verliezen op doordat er duurder gas moet worden ingekocht. De situatie is precair maar het bedrijf staat nog niet op de rand van een faillissement, benadrukte Maubach. Hij wil dat de federale overheid als aandeelhouder ingrijpt en het worstelende bedrijf de helpende hand biedt met staatssteun, zoals Lufthansa die ook kreeg tijdens de coronacrisis. Die steun, in de vorm van het opkopen van meer aandelen, moet volgens de Uniper-topman substantieel zijn, "We hebben het niet over 5 of 10 procent", zei hij, het gaat meer om "een relevante aandeleninvestering". Volgens het Duitse Handelsblatt hoopt Uniper erop dat de overheid meer dan 30 procent van de aandelen verwerft. De Bondsdag en de Bondsraad hebben eerder wetswijzigingen doorgevoerd om het verlenen van federale steun aan noodlijdende energiebedrijven zoals Uniper te vergemakkelijken. Daardoor kan de federale overheid nu een miljardeninvestering in Uniper doen. Daarnaast moet een nieuwe energiezekerheidswet in Duitsland de energiebedrijven helpen meer geld binnen te halen. Hoe dat gebeurt, is nog onduidelijk: ofwel de energiebedrijven mogen hogere kosten doorberekenen aan hun klanten, ofwel er komt een omslagstelsel waaraan iedereen meebetaalt. Er wacht Duitse consumenten hoe dan ook een "zeer, zeer grote prijsgolf", zei Maubach. Klanten van Uniper krijgen volgende week al te horen dat er aanzienlijke prijsverhogingen te verwachten zijn. Hoofdaandeelhouder van Uniper is het Finse Fortum (met zo'n 78 procent van de aandelen). Dat bedrijf is eveneens in gesprek met de Duitse overheid over de problemen. Fortum wil een herstructurering van Uniper, dat daarna dan verder zou kunnen als een nutsbedrijf in eigendom van de federale overheid. Uniper is de grootste Duitse gasimporteur en exploiteert ook gas- en kolencentrales en gasopslagfaciliteiten. Het bedrijf heeft ongeveer 11.500 medewerkers. In 2016 werd het afgesplitst van Eon. Veelbelovende bedrijfstakken met de netwerken, energiediensten en groene energie bleven bij Eon, terwijl Uniper de activiteiten met fossiele energie voortzette.||https://nos.nl/artikel/2435882-grootste-duitse-gasimporteur-vraagt-overheid-om-substantiele-steun
2022-07-08||In vrijwel wapenvrij Japan zijn aanslagen zoals op oud-premier Abe zeldzaam|| De moordaanslag op oud-premier Abe is in Japan ingeslagen als een bom. Niet alleen omdat de aanslag alle kenmerken van een executie vertoonde, maar ook omdat dergelijke aanslagen in het moderne Japan een zeldzaamheid zijn. Abe werd vanochtend op straat neergeschoten en bezweek later in het ziekenhuis aan zijn verwondingen. Wereldwijd is er geschokt op zijn dood gereageerd. Vuurwapengeweld is iets ongewoons in Japan. In het afgelopen decennium was het uitzonderlijk als er meer dan tien doden per jaar door vuurwapens vielen in het land met ruim 127 miljoen inwoners. Ter vergelijking: Nederland - met ruim 17,4 miljoen inwoners - telde in 2020 volgens het CBS 32 doden door vuurwapengeweld. De schutter gebruikte een zelfgemaakt wapen, wat ongetwijfeld verband houdt met de strenge wapenwetten in Japan. Aan de (legale) aanschaf van een vuurwapen zijn tal van voorwaarden verbonden. Zo moet de potentiële koper mentaal gezond worden verklaard, een uitgebreid antecedentenonderzoek en een drugstest ondergaan, een cursus volgen, een schriftelijk examen halen en een schietoefening doen waarbij 95 procent van de schoten doel moeten treffen. De aanslag op Abe in beeld: Als al die hordes zijn genomen, mag je in Japan een wapen aanschaffen, dat wil zeggen een luchtbuks of een jachtgeweer. Handwapens zijn per definitie verboden. Wapenbezitters moeten bovendien elke drie jaar een cursus volgen en het schriftelijke examen opnieuw halen. Wanneer hij of zij overlijdt, moeten de nabestaanden het wapen weer inleveren. Verder zijn wapens en munitie bepaald niet gemakkelijk verkrijgbaar. Wettelijk mag elk van de 47 bestuurlijke regio's van Japan maximaal drie wapenwinkels hebben. Kogels mogen alleen verkocht worden aan klanten die hun gebruikte patronen inleveren. Een bekende aanslag uit de moderne Japanse geschiedenis was de moord op de voorzitter van de Japanse Socialistische Partij, Inejiro Asanuma, in 1960. Asanuma werd destijds door een ultranationalist doodgestoken met een samuraizwaard. Een foto van die aanslag werd wereldberoemd: Een andere bekende politieke aanslag, overigens zonder fatale afloop, was die op burgemeester Hitoshi Motoshima van Nagasaki. Die werd in 1990 in zijn rug geschoten door een rechtsextremist nadat Motoshima had gezegd dat keizer Hirohito medeschuldig was aan de Tweede Wereldoorlog. Dat was tegen het zere been van nationalistische bewegingen. Ook de opvolger van burgemeester Motoshima, Itcho Ito, werd in 2007 het slachtoffer van een aanslag. De burgemeester van de stad die in 1945 werd verwoest door een atoombom was een prominente tegenstander van het bezit van nucleaire wapens door een aantal landen. Hoewel de yakuza van oudsher banden hebben met rechtsextremistische nationalisten, had zijn moordenaar volgens de autoriteiten geen politiek motief. De dader zelf verklaarde dat hij woedend was over een niet-verstrekte bouwvergunning. Vooralsnog is over de moord op oud-premier Abe alleen duidelijk dat de dader erop uit was om hem te doden. Hij zou hebben aangegeven dat hij zeer ontevreden was over de oud-premier, maar in hoeverre hier sprake is van een een politiek gemotiveerde aanslag is nog onduidelijk.||https://nos.nl/artikel/2435879-in-vrijwel-wapenvrij-japan-zijn-aanslagen-zoals-op-oud-premier-abe-zeldzaam
2022-07-08||Geen excuus voor moorden op zorgboerderij, zegt officier van justitie|| Er is 'geen excuus' voor de daden van John S., de man die terechtstaat voor onder meer tweevoudige moord op een zorgboerderij in Alblasserdam. Dat zei de officier van justitie in de pro-formazitting van de zaak tegen de 38-jarige S. De slachtoffers in de zaak zijn "willekeurige, onschuldige slachtoffers", zei de officier. "6 mei en 4 mei zijn twee data die zullen blijven doorklinken in de levens van veel mensen." Op 6 mei kwamen een vrouw van 34 en een 16-jarig meisje om het leven toen S. op een zorgboerderij het vuur opende. Een 20-jarige vrouw en een jongen van 12 raakten daarbij zwaargewond. De politie zocht hem toen al vanwege een moord twee dagen eerder in Vlissingen. Voor al deze zaken staat hij nu terecht. S. was zelf vandaag niet bij de zitting aanwezig. Hij heeft eerder al bij de politie bekend dat hij verantwoordelijk is voor de schietpartij bij de zorgboerderij. Ook heeft S. gezegd dat hij ten tijde van zijn daad medicijnen had geslikt. Voorafgaand aan de behandeling van de zaak, richtte de rechter zich speciaal tot overlevenden, familieleden en andere nabestaanden van slachtoffers: De advocaat verzocht het Openbaar Ministerie ook om in het onderzoek mee te nemen dat de verdachte in de laatste zes jaar zes keer zelfmoordpogingen heeft gedaan. Deze zeggen volgens de advocaat iets over de wanhoop waarin S. in de jaren voorafgaand aan de schietpartij verkeerde. Het onderzoek naar de verdachte is nog niet afgerond. Zo moet hij nog voor psychiatrisch onderzoek naar het Pieter Baan Centrum, waaruit zal moeten blijken of hij toerekeningsvatbaar was tijdens zijn daden. Het politieonderzoek is wel bijna klaar. Enkele familieleden van de slachtoffers waren bij de zitting aanwezig, anderen volgden de zaak online. De voorzitter van de rechtbank richtte zich tijdens de zitting tot hen. Zo vroeg hij familieleden hoe het met hen ging. "Moeilijk", zei de moeder van de 12-jarige jongen. De slachtoffers werden in mei tijdens een kerkdienst in Alblasserdam herdacht. De dominee riep toen op te bidden voor nabestaanden: S. werd kort na het incident op de zorgboerderij door de politie aangehouden in een park in de buurt. Hij had het vermoedelijke moordwapen bij zich. Bij zijn aanhouding werd duidelijk dat het een om een verdachte ging die al werd gezocht voor de moord in Vlissingen. De verdachte heeft geen strafblad, maar was wel bij de politie bekend vanwege verward gedrag en overlastmeldingen. John S. werkte zelf tot 2017 bij de zorgboerderij, waar onder anderen mensen met psychische problemen worden begeleid. Het Openbaar Ministerie verwacht dat de inhoudelijke behandeling van de rechtszaak eind dit jaar kan beginnen.||https://nos.nl/artikel/2435869-geen-excuus-voor-moorden-op-zorgboerderij-zegt-officier-van-justitie
2022-07-08||Steeds meer economen verwachten lichte krimp, 'maar die is wel noodzakelijk'|| Na Rabobank verwacht nu ook ING een lichte recessie: de bank gaat uit van een half procent krimp in de tweede helft van dit jaar, blijkt uit prognoses die de NOS heeft opgevraagd. Eerder meldde Rabobank al een milde recessie te voorzien. Voor het hele jaar 2022 verwachten de banken wel nog lichte groei, doordat het in de eerste zes maanden nog relatief goed ging. De Nederlandsche Bank (DNB) heeft het niet over een recessie, maar denkt wel dat de economische groei nagenoeg stilvalt. Dat de economie in ieder geval een stuk minder hard gaat draaien, daar lijken de meeste economen het dus wel over eens. "Als er een recessie komt, wordt het wel een afwijkende recessie", zegt Marieke Blom, hoofdeconoom van ING. "Bij een recessie denken mensen vaak aan hoge werkloosheid, maar dat verwachten we niet. Wel zien we dat bijna iedereen er financieel op achteruitgaat door de hoge energieprijzen, vooral de lage inkomens." Een recessie is misschien zelfs noodzakelijk om de hoge inflatie tegen te gaan, denkt Lex Hoogduin, hoogleraar economie en oud DNB-bestuurder: "Het is moeilijk voor te stellen dat we van de huidige inflatie afkomen zónder een recessie." De grote prijsstijgingen zijn volgens onder meer ING nu de aanjager van een milde recessie. Onder meer energie, brandstof en voedsel blijven maar duurder worden - mede door de oorlog in Oekraïne - en de loonsverhoging die in verschillende sectoren is afgesproken, is niet hoog genoeg om die stijgende kosten op te vangen. "Als je evenveel verdient maar de prijzen stijgen, of de prijzen stijgen harder dan je loon, dan houd je minder geld over en word je gedwongen om te bezuinigen of minder te sparen", zegt Marcel Klok, die bij ING verantwoordelijk is voor de raming. "Minder uit eten gaan, een vakantie per jaar minder, vooral voor hogere inkomens." Voor lagere inkomens is snijden in dit soort luxe-uitgaven vaak geen optie omdat die al met moeite rondkomen, volgens Klok. Uit onderzoek van het Centraal Planbureau blijkt dat in een scenario met blijvend hoge prijzen 1,2 miljoen huishoudens betalingsproblemen kunnen krijgen. De dalende vraag die dit allemaal oplevert betekent dat bedrijven ook minder omzet maken en winsten lager uitvallen, waardoor de economie kan krimpen. ING ziet daar de eerste tekenen al van: uit een analyse van betalingen blijkt dat Nederlanders in juni 3 procent minder hebben uitgegeven dan in mei. Daarnaast speelt de aangekondigde rentestijging van de Europese Centrale Bank (ECB) een rol, zegt oud-DNB-bestuurder Hoogduin. Daardoor wordt geld lenen duurder voor bedrijven, overheden en huishoudens. Die geven dan ook minder geld uit, is de gedachte, waardoor de prijzen zullen dalen. "Het doel van de renteverhoging is om de inflatie weer terug te brengen naar 2 procent", aldus Hoogduin. Dat is het percentage waarop de ECB mikt. Het beteugelen van de inflatie kan dus ten koste gaan van economische groei. Volgens Hoogduin is dat zelfs noodzakelijk. "De inflatie is zo hoog dat je wel druk moet uitoefenen op de vraag om de prijzen naar beneden te krijgen." Een zachte landing, waar de renteverhoging wél leidt tot lagere inflatie maar niet tot een recessie, lijkt Hoogduin onrealistisch: "De economie is geen vliegtuig, waar je met natuurkunde kunt berekenen wat de optimale landing is. Je weet nooit precies hoe mensen reageren op een renteverhoging." Toch is het de moeite waard om onze overspannen economie met hoge inflatie en een krappe arbeidsmarkt weer gezond te maken op de lange termijn, zegt hij: "Een recessie op de korte termijn is een medicijn. Maar wel met bijwerkingen." Vaak zijn de 'bijwerkingen' van een recessie dat veel mensen werkloos raken als gevolg van de verminderde vraag en productie. Maar deze keer is anders, denkt Blom van ING: "De arbeidsmarkt is nu zo krap dat bedrijven eerder zullen interen op hun winst dan dat ze hun mensen ontslaan. Ze gaan personeel hamsteren." Ze plaatst hier twee kanttekeningen bij: de situatie voor zzp'ers wordt wel flink onzeker, en hoe langer de recessie aanhoudt hoe meer werkgevers toch werknemers zullen moeten ontslaan. "We hebben nu een krappe arbeidsmarkt maar door een recessie kan die situatie omslaan", zegt Hoogduin. "Misschien hebben we over een paar jaar weer discussies over te hoge werkloosheid."||https://nos.nl/collectie/13902/artikel/2435868-steeds-meer-economen-verwachten-lichte-krimp-maar-die-is-wel-noodzakelijk
2022-07-08||Servische tak C&A failliet na beschuldiging miljoenenfraude|| De Servische tak van modeketen C&A heeft faillissement aangevraagd nadat het is beschuldigd van fraude. Volgens de douane is de Servische overheid meer dan 6 miljoen euro aan belastinginkomsten misgelopen doordat het bedrijf kleding uit China met valse papieren importeerde. In een persbericht zegt C&A zelf geen weet te hebben gehad van de smokkel en slachtoffer te zijn van "georganiseerde douanefraude door een van zijn zakenpartners en andere tot nu toe onbekende daders". Toch gaat het bedrijf de aanklacht niet aanvechten en heeft het besloten om al zijn veertien panden in het Servië te sluiten. De douane bevestigt aan de Servische krant Danas in oktober bewijs te hebben gevonden dat het modebedrijf meer dan 300 keer illegaal kleding het land heeft ingevoerd door de naam en het logo van C&A te misbruiken. Dat zou zijn gebeurd in samenwerking met medewerkers van een transportbedrijf. Omdat C&A een belastingkorting kreeg van de Servische overheid, zou het lucratief zijn geweest om ook andere waren onder de naam van C&A te importeren. C&A Servië zegt bewijs te hebben dat het bedrijf niet aansprakelijk gesteld kan worden. Desondanks is het managementteam "na een grondige analyse van de situatie tot de conclusie gekomen dat het niet verantwoord is het juridische standpunt van de Servische autoriteiten te blijven betwisten". Deze week diende de Servische douane een schadeclaim in. De hoogte daarvan was voor het managementteam aanleiding om faillissement aan te vragen, stelt het bedrijf. Ongeveer 135 medewerkers verliezen door deze beslissing hun baan. Het van oorsprong Nederlandse C&A was sinds 2012 actief in Servië.||https://nos.nl/artikel/2435862-servische-tak-c-a-failliet-na-beschuldiging-miljoenenfraude
2022-07-08||Oud-president van Angola Dos Santos overleden|| Voormalig president van Angola José Eduardo dos Santos is op 79-jarige leeftijd overleden. Hij was al geruime tijd ziek en stierf in een Spaans ziekenhuis in Barcelona. Dos Santos was bijna veertig jaar aan de macht in Angola. Hij leidde het land tussen 1979 en 2017, waarmee hij een van de langstzittende leiders is in de geschiedenis van Afrika. Dos Santos kwam aan de macht na het overlijden van president Agostinho Neto, vier jaar nadat Angola onafhankelijk was geworden van Portugal. In het land heerste toen een burgeroorlog die gevoed werd door de Sovjet-Unie en Cuba enerzijds en de Verenigde Staten anderzijds. De MPLA-partij van Dos Santos had de steun van de Sovjets, terwijl de rebellen van Unita werden gesteund door onder meer de VS. Aan die burgeroorlog kwam uiteindelijk een eind in 2002, toen leider Jonas Savimbi door troepen van Dos Santos vermoord werd. Na het einde van de burgeroorlog werd het land al gauw zeer welvarend. De economie groeide door de torenhoge olieprijzen, maar de laatste jaren van Dos Santos' presidentschap raakte het land in verval. De olieprijzen daalden en de regering had nauwelijks geïnvesteerd in andere sectoren. In 2017 trad hij vrijwillig terug en droeg hij het leiderschap van regeringspartij MPLA over aan Joâo Lourenço. De laatste jaren was het vooral zijn dochter Isabel dos Santos die in het nieuws kwam. Zij kreeg in de tijd dat haar vader president was de aandelen van allerlei (voormalige) staatsbedrijven in handen en werd door hem in 2016 aangesteld als directeur van Sanangol, het staatsoliebedrijf van Angola. Toen Lourenço aan de macht kwam werd zij ontslagen bij Sonangol. De steenrijke Isabel werd onder meer aangeklaagd door de Angolese staat omdat zij in eigen land voor 1,1 miljard dollar aan leningen nooit terugbetaald zou hebben. Een Nederlands bedrijf dat gelinkt is aan de vrouw moest van het Internationaal Arbitragehof honderden miljoenen dollars aan aandelen teruggeven aan Sonangol. Zij zou met behulp van het Nederlandse bedrijf, dat in haar handen zou zijn, geld hebben verduisterd ten koste van Sonangol.||https://nos.nl/artikel/2435855-oud-president-van-angola-dos-santos-overleden
2022-07-08||Boeren heffen blokkade in Wijster op, ook elders stikstofacties|| In Wijster hebben boeren de blokkade van de toegangswegen van een afvalverwerkingsbedrijf opgeheven. De ME stond paraat om in te grijpen, maar rond 20.00 uur besloten de boeren te vertrekken.  Sinds vanochtend vormden boeren de hele dag een blokkade van trekkers bij afvalverwerkingsbedrijf Attero. Daarbij werden grote hoeveelheden grind en puin op de weg gestort. Op de toegangswegen stonden volgens RTV Drenthe zo'n veertig trekkers, met daarachter een file van vrachtwagens. Cees Bijl, de burgemeester van Midden-Drenthe, waar Wijster onder valt, sprak eerder vandaag met de demonstranten. Ook was de boeren te verstaan gegeven dat ze het terrein moesten verlaten en de weg weer vrij moeten maken. Op enig moment stonden op enige afstand ME-bussen te wachten, Na een tweede telefonisch gesprek met burgemeester Bijl besloten de boeren om het protest te beëindigen. Uiteindelijk hoefde de ME niet ingezet te worden. De gemeente neemt het ruimen van het eerder gedumpte puin op de weg voor zijn rekening. Bijl is opgelucht dat het niet tot een harde confrontatie met de aanwezige ME is gekomen. "Ik zit er niet op te wachten dat iets met geweld moet worden opgelost. Aan de andere kant: als het niet anders kan, dan is het ook niet anders. Maar als je een situatie met een laatste gesprek kunt oplossen, dan is mij dat zeker de moeite waard." Ook elders in het land werd vandaag gedemonstreerd. Zo werd op Texel als ludieke actie de 'Vrije Republiek Tessel' uitgeroepen en werden om die reden nieuwe 'paspoorten' voor de republiek 'uitgedeeld', aldus NH Nieuws.  Het protest op het eiland richt zich tegen de aangekondigde stikstofmaatregelen en het visserijbeleid. De organisatoren zijn bang dat de havens en weilanden uiteindelijk leeg zullen zijn en dat het typische Texelse landschap straks niet meer bestaat. Er is geen sprake van een echte afscheiding van het eiland, benadrukt boerenorganisatie LTO. De actievoerders vragen om aandacht omdat volgens hen het huidige beleid leidt tot maatschappelijke ontwrichting. Op een industriegebied in Eerbeek hebben boeren een groot deel van de dag geprotesteerd. Vanmorgen blokkeerden ze met trekkers en hooibalen alle ingangen van een papierfabriek. Ze sloten ook verbindingswegen af, zodat het lastig was om in of uit het dorp te gaan. In de avond was het protest afgelopen. Bij het provinciehuis van Zeeland in Middelburg kwamen boeren met zo'n tachtig trekkers bijeen om hun steun te betuigen aan het provinciebestuur, dat de stikstofplannen van het kabinet afwijst. Tegelijk wilden de boeren met de actie nog eens benadrukken dat ze het niet eens zijn met het stikstofbeleid. De boeren werden ontvangen door het dagelijks provinciebestuur. Volgens Peter Marinissen van ZLTO Walcheren is de actie vlekkeloos verlopen. "Ik was tijdens mijn toespraakje wel emotioneel hoor, omdat ik wilde dat alles goed zou verlopen", zegt hij tegen Omroep Zeeland. "Het is allemaal prima gegaan en ik denk dat we de volgende keer gewoon terug mogen komen." In Woerden werd vanmorgen vroeg ook actiegevoerd. Landbouwvoertuigen blokkeerden volgens RTV Utrecht sinds 03.00 uur vannacht een distributiecentrum van supermarktketen Jumbo. Voor 08.30 waren ze daar weer weg, zei een politiewoordvoerder. Om te voorkomen dat het distributiecentrum in Woerden weer geblokkeerd gaat worden, is in de omgeving een noodverordening afgekondigd. Die blijft in ieder geval vier weken van kracht. Het gebied rond het distributiecentrum is verboden voor landbouwvoertuigen of betogers die er de openbare orde willen verstoren. In Holten werden vanmorgen juist tientallen boeren geblokkeerd. Een colonne van boeren was volgens RTV Oost onderweg naar transportbedrijf Müller Fresh Food Logistics, dat lucht kreeg van de actie en uit voorzorg de straat blokkeerde met een vrachtwagen. Boeren gingen in gesprek met de directie van het vervoersbedrijf, dat gespecialiseerd is in het bevoorraden van winkels en supermarkten. Rond 09.30 uur vertrokken de actievoerders.||https://nos.nl/artikel/2435852-boeren-heffen-blokkade-in-wijster-op-ook-elders-stikstofacties
2022-07-08||Op termijn verbod op sportsponsoring door gokbedrijven|| Het kabinet gaat op termijn sponsoring van sportclubs door online gokbedrijven verbieden. Minister Weerwind voor Rechtsbescherming komt hiermee tegemoet aan een wens van de Tweede Kamer. Vorig jaar oktober werd de online gokmarkt geopend en sindsdien zijn er veel zorgen over de mogelijk negatieve gevolgen daarvan. Zo zou de maatregel verslaving onder jongeren in de hand werken. Onlangs werd het inzetten van rolmodellen in reclames voor gokbedrijven al aan banden gelegd. Er mag bijvoorbeeld geen gebruik meer worden gemaakt van bekende (ex-)sporters of presentatoren. Weerwind zei na de vergadering van het kabinet dat over 2,5 jaar gokbedrijven geen sponsor meer mogen zijn van sportclubs. Het gaat dan bijvoorbeeld om shirtreclame of reclameborden langs de velden. De minister wil het verbod niet meteen laten ingaan, omdat hij de sportwereld de tijd wil geven om zich op de nieuwe situatie voor te bereiden. Ze kunnen dan op zoek gaan naar andere inkomsten. Weerwind had al eerder aangekondigd dat hij werkt aan een verbod op 'ongerichte reclame' van aanbieders van online gokbedrijven. De minister maakte vandaag bekend dat hij dat verbod op 1 januari volgend jaar wil laten ingaan. In de praktijk betekent het dat reclame voor online gokken via radio en tv, en op bijvoorbeeld bushokjes, dan niet meer mag. Reclames via internet en via directe mailing blijven wel toegestaan, maar ook daarvoor worden de regels aangescherpt.||https://nos.nl/artikel/2435849-op-termijn-verbod-op-sportsponsoring-door-gokbedrijven
2022-07-08||Na de zomer wetsvoorstel om gemeenten desnoods te dwingen asielzoekers op te vangen || Staatssecretaris Van der Burg zet deze zomer een wetsvoorstel op papier, waardoor gemeenten in Nederland verplicht worden om asielzoekers op te vangen. Het gaat om een  juridische stok achter de deur waarmee gemeenten in het uiterste geval kunnen worden gedwongen om mee te werken. "Ik vind nog steeds dat je er altijd naar moet streven om opvang te regelen op basis van vrijwilligheid", zei staatssecretaris Van der Burg na afloop van de ministerraad, waarin hij groen licht kreeg om zijn plan uit te werken. "Maar als we er niet op vrijwillige basis uitkomen, dan moeten we nog steeds zorgen dat mensen niet op straat slapen en dan kan het niet zo zijn dat steeds dezelfde gemeenten zeggen: we steken onze vinger op. Dan moet je tegen andere gemeenten kunnen zeggen: nu zijn jullie aan de beurt." Volgens Van der Burg levert ongeveer de helft van de 344 Nederlandse gemeenten nu nog geen bijdrage aan de asielopvang. Mede daardoor stokt de doorstroom van asielzoekers en statushouders en zitten asielzoekerscentra vol. Het aanmeldcentrum in Ter Apel kan de toestroom van mensen niet meer aan. Deze week waren er opnieuw berichten over mensen die buiten hebben geslapen. Bekijk deze explainer van NOS op 3 over hoe de situatie in Ter Apel is ontstaan: De staatssecretaris hoopt dat de Tweede en Eerste Kamer na de zomer met zijn voorstel akkoord gaan. Hij wil de nieuwe 'dwangwet', zoals die wel genoemd wordt, op 1 januari laten ingaan.||https://nos.nl/collectie/13898/artikel/2435847-na-de-zomer-wetsvoorstel-om-gemeenten-desnoods-te-dwingen-asielzoekers-op-te-vangen
2022-07-08||Politicus in Moskou krijgt zeven jaar cel wegens kritiek op oorlog|| In Rusland is voor het eerst een politicus veroordeeld tot een celstraf vanwege het "bewust verspreiden van valse informatie" over het Russische leger. Rusland voerde begin maart een wet in waardoor het opzettelijk verspreiden van 'nepnieuws' over het leger strafbaar werd. Het Moskouse deelraadslid Aleksej Gorinov werd veroordeeld tot een celstraf van zeven jaar, meldt staatspersbureau Tass. Bij een deelraadsvergadering in maart had hij kritiek op de acties van Rusland in Oekraïne. Gorinov zei zijn twijfels te hebben of het verstandig was om in Moskou een kunstwedstrijd voor kinderen te houden terwijl "er iedere dag in Oekraïne kinderen sterven". Volgens Tass had hij gezegd "dat vrije tijd onacceptabel is voor Moskovieten omdat er militaire operaties worden uitgevoerd op het terrein van een naburige soevereine staat". Het is in Rusland niet toegestaan om te spreken over een oorlog in Oekraïne. Nog altijd houdt de Russische regering vol dat het om een 'militaire operatie' gaat. Gorinov, die zei onschuldig te zijn, hield gisteren tijdens de rechtszaak een bordje omhoog met de tekst: 'Hebben jullie deze oorlog nog steeds nodig?'. Ondertussen maken Russische militaire troepen in Oekraïne zich hoogstwaarschijnlijk op om de oostelijke stad Siversk aan te vallen. De kleine stad, met ongeveer 13.000 inwoners in de regio Donetsk, wordt vanuit het oosten genaderd, meldt het Amerikaanse Institute for the Study of War (ISW). Dat gaat echter niet snel. Het ISW spreekt van "marginale winst". Na de vrijwel volledige inname van de regio Loegansk, is het volgende doel voor Rusland de verovering van de gehele Donbas. De Donbas is het gebied dat bestaat uit de regio's Loegansk en Donetsk. Volgens het ISW tonen beelden aan dat militairen van de Rusland-gezinde zelfverklaarde volksrepubliek Donetsk zijn opgerukt naar de buitenwijken van het dorp Spirne, zo'n 10 kilometer ten zuidoosten van Siversk. Op ongeveer 5 kilometer van de stad vinden volgens gouverneur Hajdaj van het naburige Loegansk aanhoudende gevechten plaats tussen Russische en Oekraïense troepen. Ook het Britse ministerie van Defensie meldt dat het een realistische mogelijkheid is dat Russen hun pijlen richten op Siversk om vanaf daar de grotere steden Slovjansk en Kramatorsk te proberen in te nemen. Net als gisteren is er van grote offensieven geen sprake. Het grootste deel van de militairen krijgt rust om toekomstige grote operaties mogelijk te maken, meldde het ISW gisteren al. Toch gaan de bombardementen op doelen in het oosten van het land door. Hajdaj waarschuwde vandaag ook dat de ingenomen stad Severodonetsk "aan de rand staat van een humanitaire ramp". Volgens hem is er geen water en elektriciteit in de stad en liggen er lijken die in hete appartementencomplexen aan het ontbinden zijn. Volgens hem zijn de Russen niet in staat om de schade die door gevechten is aangericht te herstellen.||https://nos.nl/artikel/2435845-politicus-in-moskou-krijgt-zeven-jaar-cel-wegens-kritiek-op-oorlog
2022-07-08||Wereldleiders rouwen om 'vriend' Abe, de langstzittende premier van Japan|| De langstzittende premier van Japan was hij: Shinzo Abe, die met zijn Abenomics de hardnekkige deflatie waar Japan sinds de jaren 90 mee kampte te lijf ging en die de pacifistische grondwet van Japan een nieuwe invulling gaf. In 2020 trad hij terug als Japans leider, maar de invloed van de 67-jarige politicus op de regerende Liberaal Democratische Partij (LDP) bleef aanzienlijk. Vandaag werd hij vermoord. "In de scherpste woorden veroordeel ik deze aanslag", zei de huidige premier Kishida geëmotioneerd terwijl Abe nog in het ziekenhuis werd behandeld voor zijn verwondingen na de aanslag. Kishida sprak van een onvergeeflijke, lafhartige en barbaarse daad. Ook de politieke tegenstanders van Abe reageren geschokt: het was een aanval op de Japanse democratie, zeggen ze. Ook op straat wordt geschokt op de moord gereageerd: In 2006 werd de nationalistische Abe met 52 jaar de jongste premier van het land. Hij was deel van een politieke dynastie. Zijn vader was eerder minister van Buitenlandse Zaken en zijn oudoom en grootvader gingen Abe voor als premier. Zijn start als premier verliep stroef. Hij legde zijn ambt een jaar na zijn aantreden alweer neer, deels vanwege gezondheidsproblemen, tegen een decor van politieke schandalen. In 2012 keerde hij terug in het ambt, erop gebrand om de jarenlange deflatie te keren en de worstelende economie van het vergrijzende land te stimuleren. De aanslag op Abe in beeld: Dat economische beleid, door critici aanvankelijk gekscherend tot Abenomics gedoopt, zal de geschiedenisboeken ingaan als een belangrijke erfenis van Abe. Het omvatte onder meer een ruim monetair beleid waarbij de centrale bank grote hoeveelheden schuldpapier opkocht. Ook vergrootte de Japanse overheid onder Abe de uitgaven drastisch, ondanks de uitdijende staatsschuld. Net als zijn grootvader Kishi koesterde Abe de hoop op een assertiever buitenlandbeleid met meer ruimte voor het militaire apparaat. Waar de hervormingspoging van Kishi strandde, zette Abe aanzienlijke stappen. De pacifistische grondwet die Japan na de Tweede Wereldoorlog kreeg, bleef weliswaar overeind onder Abe, maar hij wist die wel zo te herinterpreteren dat Japan niet langer het leger alleen mocht inzetten ter zelfverdediging. Vanaf 2015 mochten ook bondgenoten militair worden bijgestaan. Ook werd Abe met zijn lange regeringstermijn een vertrouwd gezicht op het internationale toneel. Hij vertoonde zich vaak op de golfbaan met toenmalig president Trump van de VS, met wie hij ook regelmatig belde, en zette Japan sportief en cultureel op de kaart met de Olympische Spelen van 2020. Die Spelen konden pas een jaar later doorgaan, maar Abe was toen al afgetreden om gezondheidsredenen en na zware kritiek vanwege zijn reactie op de coronapandemie. Internationaal blijft zijn naam desondanks groot en er wordt wereldwijd geschokt gereageerd zijn dood. Veel leiders omschrijven Abe als een vriend en hij wordt geprezen om zijn bereidheid tot samenwerking. "Ik ben geschokt, woedend en diepbedroefd over het nieuws dat mijn vriend Abe Shinzo is doodgeschoten", zegt de Amerikaanse president Biden. "Dit is een tragedie voor hem en iedereen die hem kende." Biden prijst hem als een voorvechter van het bondgenootschap tussen de VS en Japan. Soortgelijke reacties komen uit Frankrijk, Duitsland en Italië. De Taiwanese regering, waarmee Abe veel samenwerkte, spreekt vol lof over zijn inzet voor de betrekkingen tussen beide landen. De Chinese regering, waarmee Abe mede daardoor een minder vlotte samenwerking had, zegt dat de gedachten uitgaan naar Abes familie en dat de aanslag niet gekoppeld moet worden aan de betrekkingen tussen China en Japan. Premier Rutte spreekt van een laffe aanslag en een zwarte dag voor de Japanse democratie. Koning Willem-Alexander en koningin Máxima zeggen met leedwezen het nieuws over Abes dood te hebben vernomen. "Wij herinneren ons met warmte de goede contacten met hem, zowel tijdens wederzijde bezoeken als in VN-verband", aldus het koninklijk paar. De Braziliaanse president Bolsonaro noemt Abe een "briljante leider" en een grote vriend van Brazilië. Hij heeft voor zijn land drie dagen van nationale rouw aangekondigd. Vermoedelijk speelt daarin mee dat Brazilië zo'n twee miljoen inwoners met Japanse roots heeft. Ook was Bolsonaro zelf eens doelwit van een moordaanslag.||https://nos.nl/artikel/2435843-wereldleiders-rouwen-om-vriend-abe-de-langstzittende-premier-van-japan
2022-07-08||Brand in duingebied bij pretpark Duinrell|| Bij pretpark Duinrell in Wassenaar woedt een duinbrand. Het is niet bekend hoe groot de brand is. De brandweer is groot uitgerukt. Er zijn geen gewonden. In eerste instantie werd gemeld dat een deel van het pretpark werd ontruimd, maar dat bleek om een misverstand te gaan, zegt een brandweerwoordvoerder. Volgens hem is alles in het park gewoon open. Duinrell ligt aan de rand van Wassenaar, bij natuurgebied Meijendel dat onderdeel is van Nationaal Park Hollandse Duinen.||https://nos.nl/artikel/2435834-brand-in-duingebied-bij-pretpark-duinrell
2022-07-08||Exotische rode neusbeer die rondliep in Breda gevangen|| Een rode neusbeer die eerder deze week werd gezien in Breda, is gevangen. Het exotische dier komt oorspronkelijk uit Zuid-Amerika. Het werd voor zover bekend dinsdag voor het eerst gezien door een meisje van 11. Het zat toen bovenin een boom. Het lukte medewerkers van de dierenambulance toen niet om de rode neusbeer te pakken te krijgen. Gisteravond liep het dier rond bij het huis van een andere inwoonster van Breda. "Hij scharrelde gewoon een beetje door de tuin", zegt ze tegen Omroep Brabant. "Hij klom in en uit een hoge boom, ging de straat weer in en kwam weer terug", vertelt ze. "We hielden hem goed in de gaten." Uiteindelijk lukte het de vrouw om de rode neusbeer in haar schuur te krijgen. Daar kon de dierenambulance het dier vangen met een speciaal net. Het dier verblijft nu tijdelijk bij Vogelrevalidatiecentrum Zundert. Er wordt gezocht naar specialistische opvang. Het is niet bekend waar het dier hiervoor was. "Vermoedelijk leefde het bij een hobbyist. De rode neusbeer was duidelijk mensen gewend en totaal niet angstig", zegt een woordvoerder van Dierenopvangcentrum Breda. Het houden van exotische huisdieren is sinds 2016 verboden.||https://nos.nl/artikel/2435830-exotische-rode-neusbeer-die-rondliep-in-breda-gevangen
2022-07-08||ANWB waarschuwt: drukke zomervakantie op komst|| Vanmiddag begint de zomervakantie in de regio Midden-Nederland. De ANWB verwacht dat het al meteen druk wordt richting de Waddeneilanden en de kust. Op zaterdag zullen er al lange files staan op de Europese wegen richting het zuiden. De Franse verkeerspolitie waarschuwt zelfs voor het zwaarste scenario met veel files op de A7, de Autoroute du Soleil. Tegelijkertijd is het in het Frans-Zwitsers grensgebied extra druk door de Tour de France. De drukke weekenden houden eigenlijk de hele zomer aan, vertelt filelezer Heleen de Geest van de ANWB: "Het wordt dit jaar echt druk. Dat heeft meerdere oorzaken. Zo is corona in tegenstelling tot vorig jaar geen rem meer. Iedereen wil nu echt op vakantie. Daarnaast kiezen meer mensen voor een autovakantie door alle luchthavenperikelen. Niet alleen in Nederland trouwens want het personeelstekort speelt op meerdere Europese luchthavens." Als gevolg gaan er ook meer mensen met de trein op vakantie. Vroeger waren de weekenden met de langste files vooral in augustus maar dat is de laatste jaren veranderd: ''We zien eigenlijk dat het steeds vroeger in de zomer druk wordt op de Europese snelwegen. Dit komt doordat er ook in het buitenland tegenwoordig aan vakantiespreiding wordt gedaan, alhoewel de maand augustus traditiegetrouw toch het populairst blijft." Mensen die op weg naar de vakantiebestemming met hun auto stil komen te staan moeten er ook rekening mee houden dat het langer duurt voordat ze geholpen kunnen worden zegt de ANWB: "Omdat het drukker wordt zullen er meer pechgevallen zijn. Tegelijkertijd zijn er veel minder auto's beschikbaar bij autoverhuurbedrijven omdat ze vaak kleiner zijn geworden tijdens de coronacrisis. Mensen zullen dus geduld moeten hebben voordat ze vervangend vervoer hebben." De ANWB adviseert automobilisten om als het een beetje kan de zaterdagen te vermijden als reisdag. Mocht dat niet lukken is het slimmer om wat later op de dag te vertrekken zodat je achter de inmiddels oplossende file aanrijdt.||https://nos.nl/artikel/2435826-anwb-waarschuwt-drukke-zomervakantie-op-komst
2022-07-08||Tot acht jaar cel voor overvallers Nikkie de Jager en René van der Gijp|| De rechtbank in Rotterdam heeft celstraffen opgelegd aan acht verdachten van een reeks gewelddadige overvallen, waaronder die op YouTube-ster Nikkie de Jager en voetbalanalist René van der Gijp. De straffen vallen voor de meeste verdachten lager uit dan het Openbaar Ministerie had geëist. Ze variëren tussen de één en acht jaar cel. De mannen pleegden in wisselende samenstelling vier overvallen en drie inbraken in 2020. Ze sloegen toe in Rotterdam, Dordrecht, Krimpen aan den IJssel, Rockanje, Hendrik-Ido-Ambacht, Mijnsheerenland en Uden. Twee Rotterdammers kregen straffen van 7 en 5,5 jaar, onder meer voor betrokkenheid bij de gewapende overval op De Jager in augustus 2020. Zij werd samen met haar verloofde in Uden met geweld overvallen. Een van de overvallers probeerde de sieraden van De Jagers polsen los te snijden. De Jager en verloofde werden bedreigd met een vuurwapen, geschopt, geslagen en vastgebonden met ducttape en touw. De overvallers gingen ervandoor met onder meer waardevolle sieraden en een tas van het merk Louis Vuitton. Rotterdammer Eddie N. (25) kreeg na een strafeis van acht jaar een celstraf van 5,5 jaar opgelegd. In de woning van De Jager was zijn dna gevonden. Hamza T. (23), wiens auto bij het misdrijf werd gebruikt, kreeg zeven jaar cel, terwijl tien jaar werd geëist. Een derde verdachte werd vrijgesproken van deze overval, omdat op basis van zijn telefoongegevens niet bewezen kan worden dat hij tijdens de overval in Uden was. Een 21-jarige man uit Ridderkerk werd veroordeeld tot een celstraf van acht jaar, een jaar meer dan geëist. Hij was onder meer betrokken bij de mislukte overval op René van der Gijp. Daarbij werden op de oprit van Van der Gijps huis de ruiten van zijn gepantserde auto ingeslagen met slaghamers toen hij kwam aanrijden. De bedoeling daarvan was vermoedelijk hem van zijn Rolex te beroven. De rechtbank ging niet mee in het oordeel van het OM dat de acht verdachten uit Rotterdam en Ridderkerk samen een criminele organisatie vormen. De verdachten pleegden wel in wisselende combinaties strafbare feiten en verkeerden regelmatig in elkaars gezelschap, maar daarmee is volgens de rechtbank nog geen sprake van een organisatie.||https://nos.nl/artikel/2435824-tot-acht-jaar-cel-voor-overvallers-nikkie-de-jager-en-rene-van-der-gijp
2022-07-08||Tijdelijk geen drinkwater uit de Maas om onbekende stof in water|| Waterleidingmaatschappij Limburg WML stopt tijdelijk met het halen van drinkwater uit de Maas. Er is een onbekende stof in het water aangetroffen. Inwoners van grote delen van Midden- en Noord-Limburg zijn er vandaag over ingelicht, meldt 1Limburg. In die gebieden komt normaal gesproken Maaswater uit de kraan. In het zuiden van Limburg wordt het drinkwater alleen gehaald uit grondwater. De komende tijd krijgt ook de rest van de provincie diep grondwater uit de kraan. Volgens WML blijft de kwaliteit van het kraanwater in het midden en noorden van Limburg heel goed. De samenstelling verandert wel. Het water is harder. Gebruikers kunnen merken dat er meer kalkaanslag is op bijvoorbeeld glaswerk, kranen of douchewanden. Om welke stof het gaat, wordt onderzocht in het waterlab van WML. Hoelang er geen water uit de Maas gehaald kan worden, is niet te zeggen. Eerst wordt bekeken om wat voor stof het gaat. Als de stof dan schadelijk blijkt en nog steeds in het water zit, zal die er eerst uit moeten.||https://nos.nl/artikel/2435817-tijdelijk-geen-drinkwater-uit-de-maas-om-onbekende-stof-in-water
2022-07-08||Aanhouding voor bedreiging stikstofminister Van der Wal|| De politie heeft gisteren een man aangehouden op verdenking van bedreiging van minister Van der Wal voor Natuur en Stikstof. De 52-jarige man uit Kootwijkerbroek had vorige maand tijdens een boerenprotest een tekst achter op zijn vrachtwagen staan waarin de naam van Van der Wal werd genoemd in een rijtje met de vermoorde Pim Fortuyn en Theo van Gogh. Bij de namen van Van Gogh en Fortuyn stonden de data waarop zij zijn omgebracht. Naast de naam van de minister stonden een doodskruis, een stippellijn en een vraagteken. Van der Wal heeft aangifte gedaan en het Openbaar Ministerie heeft de uiting beoordeeld als een strafbare bedreiging. Ook wordt de verdachte opruiing ten laste gelegd. De man is verhoord en weer op vrije voeten. Hij moet zich komende maand voor de rechter verantwoorden. De advocaat van de verdachte laat in een reactie weten dat zijn cliënt tijdens het verhoor heeft gezegd dat het niet zijn bedoeling was om Van der Wal te bedreigen of om op te ruien. "De verdachte heeft gezegd dat er met de boeren gepraat moet worden door de overheid." Volgens de advocaat wilde de man een discussie aanzwengelen met de tekst op zijn vrachtwagen. De bedreiging was te zien bij een boerenprotest op de Veluwe. Of de verdachte direct is verbonden met de agrarische sector, wil zijn advocaat niet zeggen. "Rondom de boerenprotesten spelen de emoties soms hoog op", schrijft de politie. "Maar er is een grens. Als meningen en actievoeren omslaan in bedreigingen, dan wordt er opgetreden."||https://nos.nl/artikel/2435812-aanhouding-voor-bedreiging-stikstofminister-van-der-wal
2022-07-08||Familie boerenzoon Jouke (16) doet toch nog geen aangifte tegen agent die schoot|| De familie van boerenzoon Jouke Hospes (16) doet toch nog geen aangifte tegen de agent die dinsdagavond bij het boerenprotest in Heerenveen op Joukes trekker schoot. Eerder vanochtend zei de familie tegen persbureau ANP dat er aangifte gedaan zou worden, wat hun advocaat bevestigde. Maar de familie wacht nu een gesprek af met de rijksrecherche. "Morgen hebben we een afspraak, dat gaat even voor", zegt vader Jan Hospes uit Akkrum in Friesland. "Het heeft op dit moment geen meerwaarde om aangifte te doen, omdat er onderzoek gedaan wordt. En wij willen ook wel even rust." De familie is vanochtend niet op het politiebureau geweest, zegt Hospes terwijl hij aan het werk is op zijn melkveehouderij. Met de familie gaat het redelijk. "Jouke gaat ook goed, die is achter aan het maaien." Joukes moeder vond het logisch om aangifte te doen, zei ze tegen het ANP. "Er is op mijn kind geschoten, zo simpel is dat." Jouke wil weten waarom hij werd beschoten. De agent die schoot, zit ziek thuis. "Hij heeft ook niet gewild dat Jouke gewond had kunnen raken of erger", zegt de hoofdcommissaris van de Regionale Politie Eenheid Noord-Nederland Veldhuis. In een interview met Omrop Fryslân zei Jouke gisteren dat hij besloot langs de politieblokkade te rijden omdat hij de stoet trekkers volgde die ook om de politiewagens heen reed. "De vraag is wat er nu allemaal precies is gebeurd." Advocaat Sworn gaat proberen de schade te verhalen voor het vastzitten op het politiebureau. "Als iemand ten onrechte heeft vastgezeten, zijn er mogelijkheden om schadevergoeding aan te vragen. Dat zal in deze zaak ook gebeuren." Het is wel een kwestie van maanden voordat dat verzoek ingediend en behandeld is. Jouke werd dinsdag aangehouden op verdenking van poging tot doodslag. Woensdag liet het OM die verdenking varen en kwam hij vrij. Gisteren kwam het OM tot de conclusie dat de jongen niets strafbaars gedaan heeft en dat hij niet vervolgd wordt. Ook twee anderen die dinsdag bij Heerenveen waren opgepakt, werden later vrijgelaten. Ook zij worden niet meer verdacht van poging tot doodslag.||https://nos.nl/artikel/2435810-familie-boerenzoon-jouke-16-doet-toch-nog-geen-aangifte-tegen-agent-die-schoot
2022-07-08||KLM annuleert komende weken 10 tot 20 vluchten per dag vanwege werkdruk Schiphol|| Luchtvaartmaatschappij KLM annuleert van vandaag tot 28 augustus tien tot twintig retourvluchten per dag naar Europese bestemmingen. Volgens het bedrijf is dat nodig vanwege de personeelstekorten en de werkdruk op Schiphol. Het gaat om dagelijks tien tot twintig annuleringen op een totaal van zo'n 300 vluchten per dag. "We zullen veel mensen kunnen omboeken", zegt een woordvoerder. Eerder had KLM al vluchten "op beperkte schaal" geannuleerd. De nieuwe annuleringen komen daarbovenop. Transavia maakte eerder bekend 240 vluchten te annuleren tot 14 augustus. Eind juni zei KLM dat het bedrijf, naast het beperken van de verkoop van tickets, op beperkte schaal een aantal vluchten zou moeten annuleren. Hoeveel vluchten werd niet gezegd. Het bedrijf zei toen dat klanten die geboekt hadden zich geen zorgen hoefden te maken of hun reis kon doorgaan. Dat nu toch structureel 10 a 20 vluchten per dag worden geannuleerd, komt doordat KLM elke dag kijkt hoe de zaken ervoor staan, zegt de woordvoerder. "De werkdruk is hoog, we blijven steeds kijken wat er nodig is om dat op te lossen." KLM neemt vandaag nog meer maatregelen om om te gaan met de drukte. Zo wordt de verkoop van stoelen verder beperkt, ook om ruimte te houden voor mensen van wie de vlucht wordt geannuleerd en die worden omgeboekt. Daarnaast wordt er geen vracht meer in de KLM Cityhopper-toestellen geboekt en geladen, zodat grondpersoneel ontlast wordt. Deze maatregel duurt tot 29 oktober. Schiphol meldt dat er 200 beveiligers vanaf augustus aan de slag gaan bij de luchthaven. Die zijn geworven bij de banenmarkt in juni. Daarmee is het personeelstekort niet opgelost: voor de beveiligers op Schiphol zijn er nog een paar honderd vacatures te vullen, zegt de luchthaven.||https://nos.nl/artikel/2435808-klm-annuleert-komende-weken-10-tot-20-vluchten-per-dag-vanwege-werkdruk-schiphol
2022-07-08||Ook directeur schuldig in grote fraudezaak rond bloedtests Theranos|| In de grote fraudezaak rond het Amerikaanse bloedtestbedrijf Theranos heeft een jury nu ook president en operationeel directeur Ramesh Balwani schuldig bevonden. Begin dit jaar werd topvrouw Elizabeth Holmes al schuldig verklaard aan het oplichten van investeerders en het in gevaar brengen van patiënten met foutieve bloedtests. De rechtszaak in de staat Californië draait rond de belofte van Theranos om met één druppel bloed honderden bloedtests te kunnen doen - een revolutionaire techniek. De Silicon Valley-startup beloofde pijnloos bloedwaardes, virussen, kanker en hart- en vaatziekten op te kunnen sporen. Theranos harkte de een na de andere investeerder binnen - onder wie mediamagnaat Rupert Murdoch - en had op het hoogtepunt in 2014 een beurswaarde van 9 miljard dollar. Het bedrijf gold als succesverhaal en Holmes werd al snel vergeleken met bekende techtopmannen als Steve Jobs van Apple en Tesla's Elon Musk. Totdat The Wall Street Journal een jaar later onthulde dat de bloedtestapparaten onnauwkeurig en gebrekkig waren. De waarde van het bedrijf stortte in en het schandaal leidde tot een rechtszaak tegen Holmes en Balwani. Daarbij werd zelfs duidelijk dat Theranos uiteindelijk stiekem was overgestapt op traditionele apparaten van Siemens toen bleek dat de eigen instrumenten niet goed werkten. Holmes beschuldigde Balwani - haar ex-liefdespartner - in een eerdere zitting van seksueel en emotioneel misbruik. Ook zei ze dat Balwani haar had gemanipuleerd om bepaalde keuzes te maken. Balwani ontkende dat en probeerde op zijn beurt alle schuld bij Holmes te leggen. Zo zei hij dat Holmes juist degene was die investeerders aan zich had gebonden. Balwani investeerde zelf 15 miljoen dollar in Theranos en werd in 2010 operationeel directeur. Hij was verantwoordelijk voor het bloedtestlab dat de foutieve resultaten afleverde. Ook was hij verantwoordelijk voor de enorm opgeblazen winstprojecties, waardoor het bedrijf investeerders aan zich kon binden. Dat was een belangrijk argument voor de jury om Balwani te veroordelen. Aanklagers zagen de zaak als een kans om ambitieuze ondernemers af te rekenen op het maken van overdreven beloftes over producten die nog in ontwikkeling zijn - een strategie die ook wel bekendstaat als 'fake it until you make it'. Holmes en Balwani kunnen celstraffen tot twintig jaar krijgen. In het najaar horen ze hoe lang ze de gevangenis in moeten.||https://nos.nl/artikel/2435805-ook-directeur-schuldig-in-grote-fraudezaak-rond-bloedtests-theranos
2022-07-08||Tweede Kamer razendsnel achter NAVO-lidmaatschap Zweden en Finland|| De Tweede Kamer is akkoord gegaan met toetreding van Zweden en Finland tot de NAVO. Gisteravond laat stemde een overgrote Kamermeerderheid in met de goedkeuringswet en volgende week zal de Eerste Kamer dat vrijwel zeker ook doen. Als de senaat inderdaad ook akkoord gaat, zit er maar een week tussen het moment dat het kabinet zich formeel achter het Zweedse en Finse NAVO-lidmaatschap schaarde en de ratificatie door het Nederlandse parlement. Dat is uitzonderlijk snel. Er zijn een paar andere landen die ook zoveel vaart zetten achter het proces. Zweden en Finland koesterden lang hun neutraliteit, maar wilden zich na de Russische invasie in Oekraïne graag aansluiten bij de NAVO. Alle leden van het bondgenootschap ondertekenden deze week de protocollen daarvoor, ook Turkije dat aanvankelijk dwarslag. De Turken kregen voor elkaar dat Zweden en Finland hun wapenexportverbod naar Turkije opheffen en Ankara ontving ook toezeggingen op het gebied van contraterrorisme. Of de Turken definitief akkoord gaan, moet nog blijken, want president Erdogan blijft benadrukken dat Zweden en Finland hun toezeggingen wel moeten nakomen. Tweede Kamerleden toonden zich gisteravond nog niet helemaal gerust op de Turkse instemming, maar minister Ollongren van Defensie zei dat ze optimistisch is over het proces. De Zweedse en Finse toetreding wordt door velen als een historisch moment gezien. Die woorden vielen ook in de Tweede Kamer. Uiteindelijk stemden gisteren in de Kamer alleen Forum voor Democratie en de groep-Van Haga niet in met het NAVO-lidmaatschap van Zweden en Finland. De stemming gisteravond laat was de laatste voor het zomerreces.||https://nos.nl/artikel/2435802-tweede-kamer-razendsnel-achter-navo-lidmaatschap-zweden-en-finland
2022-07-08||Druk in internationale trein: 'Meer boekingen door druk op Schiphol'|| Met je koffer de roltrap op, wachten op het perron tot de trein komt. Voor veel Nederlanders is dát komende dagen de start van hun zomervakantie. Terwijl de binnenlandse treinen nog lang niet zo vol zitten als vóór corona, is het beeld in de internationale treinen heel anders. Er zijn nauwelijks stoelen meer over en sommige treinen zijn helemaal volgeboekt. Afgelopen maanden zat de internationale treinticketverkoop flink in de lift, zo blijkt onder meer uit cijfers die NS International op verzoek van de NOS heeft vrijgegeven. In juni verkocht de vervoerder 372.000 tickets, bijna 30.000 meer dan in dezelfde maand in 2019, het laatste jaar dat er normaal gereisd kon worden. Ook in mei werden duizenden tickets meer verkocht dan in dezelfde maand voor de coronapandemie. Het gaat bijvoorbeeld om kaartjes voor de Thalys naar Parijs, de intercity naar Berlijn en de Eurostar naar Londen. Die laatste treindienst kondigde vorige week aan vanaf september een extra ochtendtrein tussen Amsterdam en Londen aan te bieden vanwege de stijgende vraag. Waar je zonder overstappen vanuit Nederland naartoe kan, zie je hieronder:  Niet alleen de verkoop van losse treintickets groeit. Ook de interrailpas, waarmee reizigers voor een vast bedrag een bepaalde periode vrijwel onbeperkt door Europa kunnen reizen, werd in het eerste kwartaal veel vaker verkocht dan in dezelfde periode voor de coronapandemie. Mede door een kortingsactie vanwege het 50-jarig jubileum van de pas leidde dat afgelopen weken geregeld tot lange wachttijden bij de klantenservice. De populariteit van met de trein op vakantie gaan merken ze ook bij GreenCityTrip. Eigenaar Hessel Winkelman begon nog geen jaar geleden, in oktober 2021, met een slaaptrein naar steden als Venetië, Wenen en Kopenhagen. "Deze zomer zijn onze treinen bijna elke week volgeboekt."  Wel merkt Winkelman dat het concept van met de trein op vakantie gaan - en met name de slaaptrein - voor veel Nederlanders nieuw is. "Een klein groepje verwacht een kingsize bed en ontbijtservice tijdens de reis. Dat het echt anders is, proberen we nu in de vorm van een paklijst duidelijker aan te geven." Waarom kiezen Nederlanders vaker voor de trein? Dat vroegen we reizigers van de GreenCityTrip-slaaptrein naar Oostenrijk: Ook Helmut Brall van Treinreiswinkel.nl, het grootste reisbureau voor treinreizen in Europa, ziet de toegenomen vraag. Hij denkt dat het vooral de beleving van de treinrit is waardoor mensen ervoor kiezen. "Neem bijvoorbeeld het vliegtuig. Je lichaam is er snel, maar je ziel heeft vaak even de tijd nodig om op vakantie te gaan. Dat is met de trein veel meer in balans." GreenCityTrip-eigenaar Winkelman vult aan: "Het vliegtuig voelt - zeker door de drukte de laatste tijd - steeds meer als een massaproduct. Met de trein bieden we ook een massaproduct, maar het voelt minder zo." Winkelman ziet dan ook allerlei soorten mensen in zijn slaaptrein: "Van jonge koppels, hele gezinnen, tot bejaarden." Winkelman schat dat ongeveer twee derde van zijn reizigers de slaaptrein kiest vanwege de beleving. "De rest doet het vanwege het milieu." En dit voorjaar kwam daar Schiphol bij, zegt Winkelman: "Mensen hebben geen zin in de onzekerheid zoals je die nu ziet met de lange rijen. Elke keer dat de situatie op Schiphol in het nieuws is, zien wij een piekje op onze website met boekingen."||https://nos.nl/artikel/2435801-druk-in-internationale-trein-meer-boekingen-door-druk-op-schiphol
2022-07-08||FNV eist 400 miljoen van kabinet voor verlichten werkdruk jeugdbescherming|| Vakbond FNV wil dat er door het kabinet 400 miljoen euro wordt vrijgemaakt om extra jeugdbeschermers aan te stellen. Mensen die werken als jeugdbeschermer hebben gemiddeld twee keer meer cliënten dan verantwoord is, stelt de vakbond. Jeugdbeschermers begeleiden gezinnen met complexe problemen. FNV Jeugdzorg heeft minister Weerwind voor Rechtsbescherming gisteren een ultimatum gestuurd waarin de vakbond onder meer eist dat er een landelijke norm komt voor het maximaal aantal gezinnen dat door een jeugdbeschermer mag worden bijgestaan. "Gaat de minister niet vóór 19 augustus 17.00 uur in op alle eisen dan dreigen acties", zegt de FNV. Er wordt gedacht aan werkonderbrekingen en stakingen. De vakbond wijst naar eerder onderzoek waaruit zou blijken dat een jeugdbeschermer niet meer dan acht tot negen gezinnen kan begeleiden. Uit een rondvraag van FNV onder ruim 400 jeugdbeschermers blijkt dat voltijd jeugdbeschermers nu gemiddeld achttien gezinnen bijstaan. De bond zegt dat 5000 nieuwe jeugdbeschermers nodig zijn om de werkdruk te verlichten. "Het is bijna niet te bevatten wat jeugdbeschermers structureel aan werk blijken weg te stouwen en tegelijk hoe belachelijk nonchalant erop gereageerd wordt door verantwoordelijke partijen", zegt FNV-bestuurder Maaike van der Aar. Van der Aar spreekt van een tikkende tijdbom die ten koste gaat van cliënten. "Maar ook van hulpverleners die hierop onterecht op worden aangekeken." Daarom wil de vakbond ook dat jeugdbeschermers niet langer via het individueel tuchtrecht verantwoordelijk worden gehouden, als er iets misgaat. "Medewerkers, die voor dit belangrijke beroep hebben gekozen, kunnen worden afgerekend op de gevolgen van de immense werkdruk die zij niet hebben veroorzaakt", zegt Van Der Aar. "Ze zijn, ook door de overheid, jarenlang beschadigd, genegeerd, verweesd en verwaarloosd." Jeugdzorg Nederland voelt er niets voor om het individuele tuchtrecht af te schaffen, zegt een woordvoerder tegen persbureau ANP. "Door de huidige werkdruk werkt tuchtrecht averechts, het maakt jeugdbeschermers bang om te handelen. Tuchtrecht werkt professionals momenteel tegen. Maar afschaffen is te kort door de bocht." Meer personeel aannemen kan wel helpen. "Als je de werkdruk halveert, geef je mensen de ruimte om hun werk te doen volgens de kwaliteitsstandaarden. Tuchtrecht is een goed middel om die standaarden te verzekeren, als het goed werkt beschermt het ouders en professionals", zegt de woordvoerder.  Vorig jaar bleek uit onderzoek van Pointer en Follow The Money dat er bij jeugdbeschermingsorganisaties de afgelopen jaren duizenden mensen zijn vertrokken, mede vanwege de hoge werkdruk. Dit heeft geleid tot een personeelstekort. Ook toen kwam naar voren dat jeugdbeschermers, die verantwoordelijk zijn voor het begeleiden van gezinnen met complexe problemen, het werk als belastend en stressvol ervaren. Ook het ziekteverzuim bleek met gemiddeld 7 procent hoog. Normaal is een verzuim van 3 tot 6 procent.||https://nos.nl/artikel/2435793-fnv-eist-400-miljoen-van-kabinet-voor-verlichten-werkdruk-jeugdbescherming
2022-07-08||Kabinet wil alle gemeenten verplichten om bij te dragen aan asielopvang|| Het kabinet praat vandaag over een plan van staatssecretaris Van der Burg om gemeenten in Nederland verplicht te laten meewerken aan asielopvang. Als hij groen licht krijgt, zet hij in de zomer een wetsvoorstel op papier. Van der Burg hoopt dat de Tweede en Eerste Kamer in het najaar akkoord gaan, zodat de nieuwe 'dwangwet', zoals die wel wordt genoemd, op 1 januari in werking kan treden. Het is nog niet duidelijk wat er precies in het wetsvoorstel komt te staan. Daarover stuurt Van der Burg later vandaag een brief aan de Tweede Kamer. Maar in een debat over het vreemdelingen- en asielbeleid lichtte hij alvast een tipje van de sluier op. Hij vindt dat elke gemeente in Nederland moet kunnen worden gedwongen om een bijdrage te leveren aan de asielopvang. Van der Burg zegt dat een aantal gemeenten "buitengewoon goed helpen", maar wijst erop dat ongeveer de helft van de gemeenten niet meewerkt om de asielcrisis op te lossen. Dat er een nieuwe wet komt "betekent niet dat in iedere gemeente een asielzoekerscentrum zal komen", zegt de staatssecretaris. "Want je hebt niet gelijk 344 azc's nodig. Het kan ook zijn dat gemeenten op een andere manier een bijdrage leveren. Dat kan in ondersteuning zijn, of in geld." Er kan ook bijvoorbeeld gevraagd worden om opvang te bieden aan minderjarige alleenstaande asielzoekers of andere specifieke groepen. "Het gaat om een wet waarmee in iedere gemeente de mogelijkheid ontstaat om een locatie voor het COA (Centraal Orgaan opvang asielzoekers) te realiseren." Van der Burg wil bereiken dat de asielopvang evenredig over het hele land wordt verdeeld. Hij ziet graag een "regierol" voor de provinciebesturen . Zij moeten ook andere opdrachten in hun gebied uitvoeren, zoals het invullen van de stikstofplannen van het kabinet, en kunnen het beste besluiten: "Aan die gemeente wordt eventjes wat meer gevraagd dan aan een andere gemeente, want die doet al meer op het gebied van iets anders. Vandaar dat die provincies een belangrijke rol moeten spelen", meent de bewindsman. Of het ook zo uitpakt, wordt later vandaag duidelijk. Volgens de staatssecretaris liggen er verschillende scenario's op tafel en is er onder meer nog discussie over de vraag of het inderdaad de provincies moeten worden die de gemeenten gaan opdragen wat er moet gebeuren, of dat de regie toch bij het kabinet komt te liggen.||https://nos.nl/artikel/2435787-kabinet-wil-alle-gemeenten-verplichten-om-bij-te-dragen-aan-asielopvang
2022-07-08||Nederlander ontvluchtte Russische bezetting: 'Menselijkheid afgepakt'|| De Nederlander Leo de Lange leefde vier maanden onder Russische bezetting in de Zuid-Oekraïense stad Cherson, en bracht zich via een riskante vlucht in veiligheid. Vanuit Georgië vertelt hij zijn verhaal. De Lange, een voormalige accountmanager die zijn brood de laatste tijd verdiende met de handel in cryptomunten, kwam sinds september vorig jaar regelmatig in Cherson, waar zijn vriendin geboren en getogen is. Eind januari besloot hij zich definitief te vestigen in de stad die eind 18de eeuw door tsarina Catherina de Grote werd gesticht. "Ik had net mijn derde les Russisch gehad toen de Russen binnenvielen." Een onzekere tijd brak aan, waarbij de Russische repressie steeds verder toenam. Arrestaties en verdwijningen waren er aan de orde van de dag. "Een bekende van mij, een Amerikaan, werd opgepakt. Twee dagen later verscheen hij in een video op een pro-Russisch Telegramkanaal, in een donkere ruimte met de angst in zijn ogen. Daarna hebben we niets meer van hem vernomen." Het Amerikaanse ministerie van Buitenlandse Zaken weet van de zaak, maar kan om privacyredenen geen commentaar geven. De Lange besefte dat hij als buitenlander gevaar liep. "We besloten veel in onze datsja buiten de stad te verblijven, maar ook daar verschenen de Russen." Hij toont een foto van een boot met zo'n 25 zwaarbewapende militairen, met twee arrestanten, van wie er één een oud-politiecommissaris zou zijn. Die druppel deed de emmer overlopen. Hij besloot te vertrekken, via de Krim en Rusland naar Georgië, met zijn vriendin en haar dochter. Naar Oekraïne afreizen zou te gevaarlijk zijn, omdat hij dan dwars door het front zou reizen. Kennissen zouden op zijn huis passen. Op een vroege ochtend reden ze weg, met een tas vol kleren, eten en drinken. "We namen niet veel mee. Alsof je op vakantie gaat." Het werd geen vakantie. Onderweg waren wegblokkades, waarbij "het Nederlandse paspoort met interesse werd bekeken". Bij de grens van de Krim volgde een lange wachttijd. "Er stonden zo'n 50 auto's voor ons, en uiteindelijk moesten we acht uur wachten." Ook daar trok zijn paspoort de aandacht van de beambten. "Toen werd ik ondervraagd, in een amateuristisch hokje, een soort container. Er werden ook mug shot-foto's gemaakt." Dat De Lange geen Russisch sprak, leidde tot nervositeit, maar gelukkig mocht zijn vriendin vertalen. De ondervraging duurde 1,5 à 2 uur. "Er werd naar alles gevraagd, van mijn eerste baan tot de geboortedatum van mijn ouders. Tussendoor werden opmerkingen gemaakt als 'Westerlingen zijn dom' en 'Erg hè, dat Oekraïne vol nazi's zit'." Noodgedwongen stemde hij daarmee in. Na een uur werd De Lange opnieuw ondervraagd, met dezelfde vragen. "Toen begon het naar te worden. Mijn vriendin werd gevraagd waarom we eigenlijk weg willen. "De explosies", zei ze. "Dat komt door de Oekraïners hè?" werd gezegd." Weer een uur later werd hij nogmaals intimiderend ondervraagd. "Ik was bang dat ik opeens een zak over mijn hoofd zou krijgen en zou verdwijnen", zegt De Lange. "Ze spelen heel erg op je gevoel in. Ze laten je doen wat ze willen, al je menselijkheid wordt afgepakt." Nadat er was gebeld met 'Moskou' kreeg het stel te horen dat ze mochten doorreizen.  Een dag later arriveerden ze in de Russische stad Krasnodar. Hartelijk werden ze niet ontvangen. "Met een Oekraïens nummerbord ben je een nazi en word je gek aangekeken." Onderweg probeerde hij een vrachtwagen met een grote Z in te halen. "Maar hij ging opeens naar links. Daarna deed ik nog twee pogingen, en telkens weer reed hij naar links. Hij wilde mij van de weg rijden!" De afgelegde route: Er wachtten nieuwe verhoren bij het betreden van de Russische deelrepubliek Noord-Ossetië en aan de grens met Georgië. "Daar hebben we anderhalf uur moeten wachten, vanwege een onbekende 'fout'."  De aankomst in Georgië was emotioneel. "Toen kwam vrij wat vier maanden onderdrukking met je doet. Het is heel erg wennen om ongestoord foto's te kunnen maken of te internetten. Dat mensen 's avonds de straat op gaan zonder bang te zijn dat ze door een dronken Rus worden verkracht." Ook tienduizenden Russen zijn naar Georgië gevlucht: De Lange beseft dat hij nu een vluchteling is. "We hebben alles achtergelaten en weten niet wanneer we kunnen terugkeren. Als het lang duurt, moet je ergens een nieuw leven opbouwen. Maar als Cherson snel wordt bevrijd, dan maken we er een vakantie van. Dan was dit slechts een roadtrip met een heel slechte start."||https://nos.nl/artikel/2435786-nederlander-ontvluchtte-russische-bezetting-menselijkheid-afgepakt
2022-07-08||Wekdienst 8/7: Overvallers BN'ers horen straf • Enige halve finale mannen Wimbledon|| Goedemorgen! Acht mannen uit Ridderkerk en Rotterdam horen of en welke straf ze krijgen voor het overvallen van BN'ers. En Novak Djokovic en Cameron Norrie strijden om een plek in de Wimbledon-finale. Eerst het weer: Wisselend bewolkt en vrijwel overal droog. Soms ook even zon. Het wordt 18 tot 22 graden. In het weekend blijft het op veel plaatsen droog. Er is De temperatuur ligt tussen 19 en 23 graden. Na het weekend wordt het warmer en komt er meer zon. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De Japanse oud-premier Abe (67) is in Nara bij een toespraak op straat neergeschoten. Onduidelijk is hoe hij eraan toe is. Volgens de eerste berichten is hij buiten bewustzijn naar het ziekenhuis afgevoerd. Later zei iemand van de politie dat hij nog wel reageerde toen hij werd vervoerd. De vermoedelijke schutter is aangehouden. Het zou gaan om een 42-jarige man. Over een motief is nog niets bekend. "You can't always get what you want", zingt Mick Jagger al sinds 1969, maar fans van The Rolling Stones kregen gisteren precies wat ze wilden: het concert dat op 13 juni niet kon doorgaan omdat Jagger corona had, ging gisteren alsnog door. "Bedankt Amsterdam! Dat was een geweldige avond - uiteindelijk is het ons toch gelukt", schreef de band na afloop. Jagger bleek op de hoogte van de de boerenprotesten van de afgelopen tijd. "Zijn hier nog boeren vanavond" , vroeg hij het publiek in de Johan Cruijf Arena in Amsterdam. Hij zei te hopen van niet, want dan zou hij na afloop van zijn optreden moeilijk wegkomen. Fijne vrijdag!||https://nos.nl/artikel/2435784-wekdienst-8-7-overvallers-bn-ers-horen-straf-enige-halve-finale-mannen-wimbledon
2022-07-08||Japanse oud-premier Abe op straat vermoord tijdens verkiezingstoespraak|| De Japanse oud-premier Shinzo Abe is overleden aan de gevolgen van een moordaanslag. Abe lag in kritieke toestand in het ziekenhuis nadat hij vanochtend bij een verkiezingstoespraak op straat in de stad Nara, vlak bij Osaka, was neergeschoten. Abe (67) werd van achteren onder vuur genomen om 11.30 uur plaatselijke tijd (04.30 uur Nederlandse tijd). Hij werd in zijn borst en nek geschoten. Daarbij is ook zijn hart geraakt, zeiden de artsen op een persconferentie. Na de aanslag verloor Abe snel het bewustzijn. In het ziekenhuis kreeg de oud-premier bloed toegediend en werd geprobeerd om het bloeden te stoppen. Om 17.05 uur plaatselijke tijd, 10.05 uur Nederlandse tijd, werd hij doodverklaard. De schutter is aangehouden. Hij heet Tetsuya Yamagami en is een 41-jarige oud-militair. Het Japanse ministerie van Defensie zegt dat iemand met die naam en die leeftijd van 2002 tot 2005 voor de Japanse marine werkte en daar met wapens leerde omgaan. Hij heeft een bekentenis afgelegd. Volgens Japanse media heeft hij tegen de politie gezegd dat hij Abe haatte, maar geen politiek motief had. Zijn woning is doorzocht. Op beelden is te zien dat het verkeer achter Abe langsrijdt terwijl hij spreekt. Aan de overkant van de straat staan wat toeschouwers, onder wie de vermoedelijke schutter die een mondkapje draagt en een zwarte tas om zijn schouders heeft. Hij kijkt om zich heen en applaudisseert ook even voor iets wat Abe zegt. Mogelijk is hij daarna de straat overgestoken voor hij het vuur opende. Abe staat vooral bekend om zijn economische beleid waarmee hij de groei van Japan wilde aanwakkeren in zijn tweede periode als premier. Een combinatie van het opvoeren van de overheidsbestedingen, meer geld in de economie pompen en tegelijkertijd hervormingen doorvoeren waarmee Japan concurrerender moest worden, kreeg de naam Abenomics. De Japanse regering kwam onder leiding van Abe ook met grote wijzigingen in het defensiebeleid. Zo werd in 2014 de grondwet anders geïnterpreteerd waardoor Japanse troepen voor het eerst sinds de Tweede Wereldoorlog in het buitenland konden vechten. De huidige premier, die ook op campagne was, keerde meteen terug naar Tokio. Fumio Kishida zei dat er geen woorden zijn die zijn verdriet kunnen beschrijven. Hij noemde Abe een persoonlijke vriend en een groot leider. "Ik heb groot respect voor de erfenis die hij achterlaat." Hij zei dat er nog geen beslissing is genomen of de verkiezingen voor het Hogerhuis zondag doorgaan. Er wordt een onderzoek ingesteld naar de beveiliging van Abe. Dit is het moment waarop Abe wordt neergeschoten: Een ooggetuige zegt dat Abe direct na het tweede schot in elkaar zakte. Ze zag dat de schutter Abe van achter benaderde en het vuur opende. Bij het eerste schot stond de voormalige premier volgens haar nog, maar na het tweede schot viel hij neer. De schutter probeerde te vluchten, maar werd overmeesterd door beveiligers. De politie heeft het gebruikte wapen veiliggesteld. Het zag eruit als een zelfgemaakt dubbelloops vuurwapen.  Mensen bij de toespraak hoorden twee schoten en zagen dat Abe aan het bloeden was. In een video is te zien dat er achter Abe een schot wordt gelost: Abe was in Nara om namens de Liberaal-Democratische Partij campagne te voeren voor de Hogerhuis-verkiezingen. Buiten op straat hield hij een toespraak waar enkele tientallen mensen naar luisterden toen achter hem schoten werden gelost. Daarna is een filmpje te zien hoe beveiligers bovenop de schutter springen en hem tegen de grond werken. Op straat wordt er geschokt gereageerd op de aanslag: Abe kwam in Nara aan uit Tokio en zou vandaag nog doorreizen naar andere steden. Abe was tussen 2006 en 2007, en tussen 2012 en 2020 premier van Japan namens de conservatieve Liberaal-Democratische Partij. Hij was daarmee de langstzittende Japanse premier.||https://nos.nl/artikel/2435780-japanse-oud-premier-abe-op-straat-vermoord-tijdens-verkiezingstoespraak
2022-07-08||Evacuaties om bosbranden in Zuid-Frankrijk, brandweermensen lichtgewond|| In het zuiden van Frankrijk is bij bosbranden meer dan 600 hectare natuurgebied in vlammen opgegaan. Dertien brandweermensen raakten lichtgewond, zegt minister Cayeux die ter plekke is. Inwoners in het getroffen gebied zijn geëvacueerd. De branden woeden in het noordelijke deel van de streek de Cevennen en beslaan delen van de departementen Gard, Ardèche en Bouches-du-Rhône. Ook aan de rand van de stad Arles brak brand uit. Enkele honderden brandweerlieden zijn al ingezet om het vuur vannacht te bestrijden en dat aantal wordt in de loop van de dag opgevoerd. Ook worden blusvliegtuigen ingezet. Uit het dorp Bordezac zijn zeventig mensen geëvacueerd, melden Franse media. In totaal zou het om een honderdtal evacuaties gaan. Minister Caroline Cayeux sprak in het gebied met de hulpdiensten: De bosbranden zijn het gevolg van vroege en langdurige droogte in het zuiden van Frankrijk. Het is nu al even droog als het normaal gesproken is begin augustus. Het vuur wordt daarnaast aangewakkerd door de sterke wind die vaak de kop opsteekt in het dal van de Rhône, de mistral. Die wind droogt de vegetatie uit waardoor die nog vatbaarder wordt voor vuur. Omdat weggegooide sigarettenpeuken en barbecues eenvoudig een bosbrand kunnen veroorzaken, wordt inwoners de toegang tot veel bosgebieden in de bergen ontzegd.||https://nos.nl/artikel/2435779-evacuaties-om-bosbranden-in-zuid-frankrijk-brandweermensen-lichtgewond
2022-07-08||Poetin uit dreigende taal in toespraak: 'We zijn nog niet eens begonnen'|| "Als het Westen ons wil verslaan, dan moeten ze dat vooral proberen." Deze woorden waren te horen op de Russische staatstelevisie, toen president Poetin gisteren de fractieleiders van de Doema - het Russische parlement - toesprak. Poetin richtte zich rechtstreeks tot de westerse bondgenoten van Kiev. Hij beschuldigde hen van het aanwakkeren van de vijandelijkheden. "Het Westen wil ons bevechten tot de laatste Oekraïner. Dat is een tragedie voor het Oekraïense volk, maar die kant lijkt het wel op te gaan", sprak de president. Als Poetin het over 'het Westen' heeft, bedoelt hij voornamelijk de NAVO, onder leiding van de Verenigde Staten. Poetin daagde de westerse landen die Kiev steunen uit om te proberen Rusland te verslaan. "We horen dat ze ons willen verslaan op het slagveld. Nou, laat ze het maar proberen", aldus Poetin. "Rusland is nog niet eens serieus begonnen." Het zijn dreigende woorden vol oorlogsretoriek richting het Westen, maar het is ook een opbeurende boodschap voor het eigen publiek. Want ook onder Russen neemt de twijfel toe of alles wel echt "volgens plan" gaat, zoals het Kremlin en de staatsmedia steeds volhouden. En ook militair analisten plaatsen veel twijfels bij hoeveel slagkracht het Russische leger überhaupt nog heeft na deze maanden. Het was een van de dreigendste toespraken sinds Rusland Oekraïne binnenviel: Het Russische parlement nam vorige week nog een wet aan die het mogelijk maakt om bedrijven te dwingen extra werk te verrichten in het belang van het Russische leger. Zo kunnen bedrijven bijvoorbeeld gedwongen worden in de weekenden door te werken, of moeten ze extra handen vrijmaken voor het repareren van militaire voertuigen. Die uitdagende woorden zijn opnieuw in lijn met de Kremlin-retoriek, waarin wordt volgehouden dat Rusland een zogenaamde "militaire operatie" is begonnen omdat het geen keus zou hebben door dreiging vanuit het Westen, en waarbij alleen militaire infrastructuur geraakt zou worden. Moskou beschuldigt het Westen van het voeren van een proxy-oorlog tegen Rusland door het opleggen van economische sancties, en het leveren van wapens aan Oekraïne. Over de eigen rol in de vele bombardementen en burgerslachtoffers wordt zo min mogelijk gesproken. Ook haalde Poetin de westerse sancties tegen Rusland aan in zijn toespraak. Volgens hem zou het Westen er niet in geslaagd zijn om "verdeeldheid in onze samenleving te zaaien, en onze mensen te demoraliseren". Elke poging van het Westen om Rusland zijn wereldorde op te leggen "is gedoemd te mislukken", zei hij. Volgens hem is het tijd voor een 'multipolaire wereld', waarin het Westen niet meer dominant is. Tot slot sprak Poetin voor het eerst sinds weken over de mogelijkheid van eventuele diplomatieke gesprekken. "We verwerpen eventuele vredesonderhandelingen niet", zei Poetin. "Maar", zo dreigde hij, "zolang ze worden afgewezen zal het conflict doorgaan, en daarna zal het steeds moeilijker worden om met ons te onderhandelen". Waarmee hij opnieuw alle schuld bij het Westen dan wel Oekraïne zelf neerlegde. De toespraak komt een paar dagen nadat de Oost-Oekraïense regio Loegansk volledig in Russische handen is gevallen. Verwacht wordt dat de focus nu vooral op de verovering van de gehele provincie Donetsk ligt en de gevechten daar de komende tijd in alle hevigheid zullen toenemen.||https://nos.nl/artikel/2435778-poetin-uit-dreigende-taal-in-toespraak-we-zijn-nog-niet-eens-begonnen
2022-07-08||Plastic in vlees, bloed en melk van boerderijdieren, wijst steekproef uit|| Zo'n 80 procent van de door wetenschappers geteste vlees- en zuivelproducten van boerderijdieren bevat microplastics, blijkt uit een steekproef uitgevoerd door de Vrije Universiteit in Amsterdam in opdracht van de Plastic Soup Foundation. Plastic werd aangetroffen in vlees, bloed en melk van koeien en varkens. Dat is mogelijk het gevolg van plastic in het voer van de dieren: in álle twaalf monsters van voederpellets en versnipperd voer bleek plastic te zitten. In het verse voedsel werd geen plastic gevonden. Zeven van de acht geteste rundvleesmonsters bleken plastic deeltjes te bevatten, en in vijf van de acht varkensvleesmonsters zat ten minste één soort plastic. In 18 van de 25 geteste melkmonsters werd plastic aangetroffen. Er werden ook kleine hoeveelheden van minstens drie soorten plastic gevonden in het bloed van alle onderzochte dieren: twaalf koeien en twaalf varkens. De Plastic Soup Foundation noemt de resultaten "schokkend". Maria Westerbos, directeur van de milieuorganisatie: "Deze studie leidt tot ernstige bezorgdheid over de besmetting van onze voedselketen met microplastics." "Ook is duidelijk dat de boeren hier niet verantwoordelijk voor zijn", stelt Westerbos. Volgens haar lijkt het erop dat het veevoer vervuild is geraakt doordat restproducten van bijvoorbeeld supermarkten soms met verpakking en al worden verwerkt tot veevoer. "Dit is niet alleen schadelijk voor het dierenwelzijn, maar wellicht ook voor onszelf. Hoogstwaarschijnlijk bevat vrijwel elke biefstuk en elke hamburger kleine stukjes plastic." De Plastic Soup Foundation is een petitie gestart waarin minister Staghouwer van Landbouw, Natuur en Voedselkwaliteit wordt opgeroepen de consument te verzekeren dat de Nederlandse voedselketen plasticvrij is.||https://nos.nl/artikel/2435777-plastic-in-vlees-bloed-en-melk-van-boerderijdieren-wijst-steekproef-uit
2022-07-08||Tegenwind bij flitsbezorgers: minder bestellingen, investeerders voorzichtig|| Na de razendsnelle opkomst van flitsbezorgers hebben Gorillas, Getir, Zapp en Flink sinds begin dit jaar last van tegenwind. Het aantal bestellingen per dag is sinds januari gestagneerd, blijkt uit transactiedata van ABN Amro. Bovendien worden geldschieters voorzichtiger nu de rente stijgt. In coronatijd explodeerde het aantal bestellingen bij de Nederlandse flitsbezorgers. "Ze profiteerden van de lockdowns", zegt sectoreconoom Gerarda Westerhuis van de bank. "Tijdens de verplichte horecasluiting werden relatief veel snacks en alcoholische dranken besteld bij flitsbezorgers." De heropening van de horeca heeft waarschijnlijk bijgedragen aan de stagnatie die in januari intrad. Inmiddels is het aantal transacties lager dan begin dit jaar. En ook het bedrag dat per bestelling wordt uitgegeven lijkt niet verder te stijgen. Het is volgens ABN Amro nu gemiddeld 16,88 euro per consument. Flitsbezorger Gorillas zegt in een reactie dat het gemiddelde bestelbedrag bij het bedrijf tussen de 25 en 30 euro ligt. "Onze dienst wordt in toenemende mate gebruikt voor grotere boodschappen. Toen wij net in Nederland actief waren, zagen we vooral kleinere transacties en gebruik van kortingscodes." Ook Flink en Getir zeggen zich niet te herkennen in het gemiddelde bedrag dat ABN Amro noemt. In de eerste helft van dit jaar hadden de bezorgbedrijven bovendien problemen met gemeenten. Na klachten over overlast besloot Rotterdam dat flitsbezorgers geen nieuwe vestigingen meer mochten openen. Amsterdam sloot zelfs enkele locaties. Die zitten veelal in woonwijken omdat de bedrijven beloven binnen 10 minuten voor de deur te staan. "Investeerders worden nu kritischer", zegt Westerhuis. In hun poging om monopolist te worden op deze groeimarkt staken durfinvesteerders er miljarden in. Het Turkse Getir haalde 1,8 miljard dollar op, het Duitse Gorillas en Flink vulden hun kassen met respectievelijk 1,3 miljard en 1 miljard en het Britse Zapp ontving 300 miljoen aan groeigeld. Tegenover die investeringen stonden geen winsten. De omzet steeg, maar de kosten waren nog hoger. Om zo snel mogelijk een groot marktaandeel te veroveren, spenderen de bedrijven hun geld aan grote marketingcampagnes, geven ze veel kortingscodes weg en laten ze koeriers voor bestellingen van een paar euro rijden, terwijl alleen al de koerier meer kost. "Door de lage rentes waren de kosten geen probleem voor geldschieters", zegt Westerhuis. Zo werd de sector een van de duidelijkste voorbeelden van de verwoede zoektocht naar rendement in een tijd waarin sparen geld kostte. "Maar nu trekken er donkere wolken over de economie. Door de stijgende rentes en verslechterende economische vooruitzichten zijn investeerders voorzichtiger geworden." Flitsbezorger Getir laat in een reactie weten dat de stijgende inflatie en verslechterende macro-economische vooruitzichten alle ondernemingen, vooral in de technologiesector, dwingt zich aan te passen aan het klimaat. De ambities van het bedrijf blijven ongewijzigd, en het groeipotentieel is volgens het bedrijf nog steeds groot. Met als gevolg: de eerste valpartijen in het flitsbezorgpeloton. Om de kosten omlaag te brengen, kondigde Gorillas in mei een ontslagronde aan en liet het bedrijf weten zich terug te trekken uit onder meer België. Zapp overweegt uit Nederland te vertrekken en gaat ook mensen ontslaan. Toch ziet ABN Amro de flitsbezorgers niet helemaal verdwijnen. Zeker onder stedelijke twintigers lijkten ze in een behoefte te voorzien. Bovendien sluit de sector aan bij de bredere populariteit van maaltijdbezorgers, maaltijdboxen en boodschappenbezorgers. Volgens het FoodService Instituut Nederland boekten die samen een omzet van 3,9 miljard euro in 2021. "Er blijven waarschijnlijk een of twee aanbieders over", denkt Westerhuis. "Gorillas heeft een slimme zet gedaan door een samenwerking aan te gaan met Jumbo. En het zou ook nog kunnen dat Albert Heijn uiteindelijk een belangrijke partij wordt nu die supermarktketen met een proef voor een eigen flitsbezorgdienst is begonnen."||https://nos.nl/artikel/2435776-tegenwind-bij-flitsbezorgers-minder-bestellingen-investeerders-voorzichtig
