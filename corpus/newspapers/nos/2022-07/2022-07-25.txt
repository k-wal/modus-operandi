2022-07-25||Vrouwen studentencorps Amsterdam klaar met 'beschamend seksisme' van de mannen|| Binnen het Amsterdams studentencorps is ophef ontstaan vanwege seksistische uitlatingen van een aantal mannelijke leden. Zij deden hun uitspraken in speeches tijdens een diner ter ere van een lustrumviering, zondagavond in Amsterdam. De mannen en vrouwen van studentenvereniging ASC/AVSV hadden daarbij ieder hun eigen hal. Een stukje uit een van de toespraken bij het mannendiner is op de videowebsite Dumpert geplaatst. Daarin zegt de spreker letterlijk: "Als ik bedenk dat zij zich op zondag 24 juli in haar mooiste jurk naar de NDSM-werf gaat begeven is zij een..." waarop een deel van het mannelijk publiek roept "hoer". Even verderop zegt de spreker "dat één ding heel belangrijk is, (...) dat vrouwen niks en niks meer zijn dan een..." waarop een deel van de aanwezigen opnieuw "hoer" roept. Volgens stadsomroep AT5 besloten tientallen studentes, die het geschreeuw uit de andere hal duidelijk hadden gehoord, daarop meteen te vertrekken. "We zijn klaar met dit seksisme", schrijft een groep vrouwelijke leden in een brief aan het bestuur. "Ronduit beledigend, beschamend en treurig." Zeker 270 leden zouden de brief hebben ondertekend. De opstellers zeggen dat ze ook van meerdere bronnen delen van de andere speeches hebben vernomen. Zo zou een andere spreker vrouwen eveneens meermaals hoeren hebben genoemd en een derde spreker zou naar vrouwen hebben verwezen als 'sperma-emmers'. De brievenschrijvers wijzen erop dat het onderwerp cultuurverandering afgelopen jaar centraal stond en "er vele dialoogsessies hebben plaatsgevonden waarin seksuele intimidatie, 'machocultuur' en een gebrek aan algemeen respect centraal stonden". "Wij horen de mannen al denken 'het is maar een grap'", staat verderop in de brief. "Volgens ons is de grap voorbij. Een jaar lang cultuurverandering etaleren, om vervolgens dit soort termen zelf uit te kramen en dat het nog wordt toegejuicht ook? Waar zijn we in vredesnaam mee bezig?" In de brief staat ook dat een van de mannelijke sprekers de cultuurverandering 'een façade' heeft genoemd. Verder zou een aantal sprekers een vooraanstaande functie hebben binnen het corps. Rector van ASC/AVSV Heleen Vos heeft de gebeurtenissen "als schokkend en kwetsend" ervaren, schrijft ze in een brief waar AT5 uit citeert. "Ik keur deze gebeurtenissen persoonlijk en als rector van de vereniging ten zeerste af en ik betreur het dat ASC/AVSV opnieuw in een negatief daglicht is komen te staan." Vos kondigt in dezelfde brief een onderzoek aan naar de gebeurtenissen. Het is niet voor het eerst dat ASC/AVSV in opspraak is. Vorig jaar werd de ontgroening voortijdig gestaakt na geweldsincidenten. Eerstejaars liepen letsel op na fysieke mishandeling, waaronder stompen, trappen en klappen in het gezicht. "Dit heeft niets met 'kennismaken' te maken", concludeerde het bestuur destijds. Als straf werden de bestuursbeurzen voor de vereniging voor dat jaar ingetrokken door de Universiteit van Amsterdam, de Vrije Universiteit en de Hogeschool van Amsterdam.||https://nos.nl/artikel/2438337-vrouwen-studentencorps-amsterdam-klaar-met-beschamend-seksisme-van-de-mannen
2022-07-25||Noord-Ierse oud-politicus en Nobelprijswinnaar David Trimble (77) overleden|| De Noord-Ierse oud-politicus David Trimble is op 77-jarige leeftijd overleden. Trimble won in 1998 de Nobelprijs voor de Vrede, samen met John Hume, voor zijn rol bij de beëindiging van de burgeroorlog in Noord-Ierland. "Met grote droefheid meldt de familie van Lord Trimble dat hij eerder vandaag vredig is heengegaan na een kort ziekbed", staat in een verklaring van de familie die de Ulster Unionist Party (UUP) heeft verspreid. Trimble werd in 1944 geboren in Bangor in de buurt van Belfast. Voordat hij de politiek in ging, doceerde hij aan de rechtenfaculteit van de Queen's University in Belfast. Hij verliet de academische wereld in 1990 om de politiek in te gaan. Trimble leidde de protestantse UUP tussen 1995 en 2005, en speelde een centrale rol bij de totstandkoming van de Goedevrijdagakkoorden in 1998. Daarmee werd een eind gemaakt aan tientallen jaren van bloedige strijd tussen katholieke Noord-Ieren die zich bij Ierland wilden aansluiten en protestanten die loyaal waren aan Londen. Trimble werd in 1998 de eerste premier van Noord-Ierland en bleef dat tot oktober 2002. Vanaf 2006 zat hij in het Hogerhuis voor de Conservatieve Partij. De Ierse premier Micheál Martin zegt 'diep bedroefd' te zijn over het overlijden en noemt Trimble iemand die "een cruciale en moedige rol" heeft gespeeld bij de totstandbrenging van vrede. De huidige leider van de UUP beschrijft hem als een "politieke reus". Trimble kreeg de Nobelprijs voor de Vrede samen met John Hume, de leider van de katholieke sociaaldemocratische arbeiderspartij SDLP. Hume overleed in 2020.||https://nos.nl/artikel/2438333-noord-ierse-oud-politicus-en-nobelprijswinnaar-david-trimble-77-overleden
2022-07-25||Man opent vuur op daklozen in Canada: twee doden en twee gewonden|| Een man heeft vier dakloze mensen neergeschoten in de Canadese stad Langley, ongeveer 40 kilometer ten zuiden van Vancouver. Twee slachtoffers zijn overleden, de andere twee zijn ernstig gewond naar het ziekenhuis gebracht. Agenten hebben de dader doodgeschoten.  De slachtoffers zijn op vier verschillende locaties in de stad gevonden: bij een winkelcentrum, bij een casino, bij een tweedehandswinkel en bij een snelweg. "Op dit moment weten we nog niet wat het motief van de dader was en of er een relatie was tussen hem en de slachtoffers", zegt een woordvoerder van de politie. Op beelden van de plaats delict zijn de vermoedelijke eigendommen van de dakloze slachtoffers te zien.  Eerder vandaag stuurden de Canadese autoriteiten een noodbericht naar alle mobiele telefoons in de wijde omgeving van Vancouver. Daarin stond dat de politie op zoek was naar een "witte man met donker haar in bruine overalls en een blauwgroen camouflage T-shirt" wegens een "incident met dakloze slachtoffers". Mensen werden opgeroepen om niet naar Langley te komen. In een tweede noodbericht werd gemeld dat er "een verdachte gearresteerd was". Een woordvoerder maakte later bekend dat de verdachte was omgekomen bij een confrontatie met de politie en dus nooit gearresteerd was. ||https://nos.nl/artikel/2438330-man-opent-vuur-op-daklozen-in-canada-twee-doden-en-twee-gewonden
2022-07-25||Trumps steun aan 'onze' boeren past in internationale radicaal-rechtse agenda|| De kleuren van de nationale vlaggen zijn hetzelfde, of je ze nou omkeert of niet, maar voor de rest hebben de Nederlandse boerenprotesten op het eerste gezicht weinig te maken met de Verenigde Staten. Toch liet Amerika's vorige president Donald Trump zich afgelopen weekend lovend uit over de Nederlandse boeren die zich volgens hem "dapper tegen de klimaattirannie van de Nederlandse regering verzetten". Trumps opmerkingen staan allerminst op zichzelf. De laatste weken kwamen opmerkelijke steunbetuigingen van rechts-nationalisten uit verschillende landen voor de boerenprotesten in Nederland. In Frankrijk sprak bijvoorbeeld Marine Le Pen haar steun uit aan de Nederlandse boerenbeweging. Rechts-populistische Amerikaanse en Canadese media stuurden verslaggevers naar Nederland om de protesten te verslaan. Op Fox News mocht voormalig kandidaat-Kamerlid voor Forum voor Democratie Eva Vlaardingerbroek met complottheorieën en een rode zakdoek om haar hals de boerenprotesten duiden in de show van presentator Tucker Carlson. Tijdens een boerensolidariteitsprotest op de Dam op zaterdag was een van de uitgenodigde sprekers Trumps voormalige veiligheidsadviseur Michael Flynn, die is veroordeeld voor liegen tegen de FBI over contacten met de Russische ambassadeur in de VS. Via een videoverbinding sprak hij de aanwezigen toe. Bekijk hier Trumps opmerkingen over de Nederlandse boeren:  Al deze bijval uit het buitenland voor de boeren komt uit de nationalistische hoek. Toch verbaast het radicalismedeskundige Jelle van Buuren van de Universiteit Leiden niet dat de Nederlandse boerenprotesten over de grens worden aangegrepen door radicaal-rechts: "Er is paradoxaal genoeg sprake van een internationalisering van het nationalisme. De grieven uit verschillende landen verspreiden zich via een internationale digitale ecologie." Op sociale media staan radicaal-rechtse politici in contact met complotdenkers, corona-activisten, geradicaliseerde boeren en influencers uit allerlei landen. Wat de groepen lijkt te verbinden is een wantrouwen in instituties en afkeer van wat zij zien als een elitair globalistisch establishment, zegt Van Buuren. Elk protest dat enigszins binnen dat kader valt, wordt doelbewust aangegrepen om de eigen agenda zichtbaarder te maken. Eerder dit jaar gebeurde dat bijvoorbeeld met de truckersprotesten in Canada. Van Buuren: "Nu corona wat naar de achtergrond is verschoven, zijn de boeren daarvoor in de plek gekomen." Complottheorieën die eerder te horen waren bij protesten tegen onder meer coronamaatregelen, worden rondom het boerenprotest gerecycled. Zo claimen verschillende groepen dat het Nederlandse stikstofbeleid is ingegeven door het World Economic Forum (WEF) en onderdeel uitmaakt van de Great Reset die WEF-oprichter Klaus Schwab zou willen afdwingen. In de Nieuwsuur-serie #Ophef duikt verslaggever Rudy Bouma in de wereld van nepnieuws en complotten om erachter te komen waar misvattingen ontstaan en waarom mensen ze geloven. In deze aflevering: The Great Reset: Je kunt je afvragen wat al die groepen ideologisch gezien nou echt gemeen hebben. Radicaal-rechtse politici, zoals van Forum voor Democratie, zeggen te strijden tegen globalisme en daarom het boerenprotest te steunen. Tegelijkertijd zijn er weinig sectoren die economisch zo profiteren van het globalisme als de agrarische sector in Nederland. Zo'n 80 procent van de Nederlandse boerenproductie wordt geëxporteerd. Van Buuren: "Die paradoxen worden voor lief genomen. Dat is politiek pragmatisme dat niet uniek is voor deze groepen." Maar er zijn genoeg boeren die weinig van Forum voor Democratie moeten hebben: "Die zeggen: 'Baudet wil uit de EU, dat zou voor ons de doodsteek zijn'. Naast export halen boeren ook een groot deel van hun inkomen uit EU-subsidies." Of het bonte internationale gezelschap van allerlei protestgroepen, radicale media en politici standhoudt, is dus nog maar de vraag: "Nieuwe grieven worden ingevoegd in een oude agenda. Daarmee hopen politici als Trump een instabiel politiek klimaat te creëren en als beweging sterker te worden. Maar de band tussen de groepen kan ook tijdelijk en opportunistisch blijken als de issues die worden aangekaart straks zijn opgelost."||https://nos.nl/artikel/2438328-trumps-steun-aan-onze-boeren-past-in-internationale-radicaal-rechtse-agenda
2022-07-25||Acteur Paul Sorvino, maffiabaas in Goodfellas, overleden|| De Amerikaanse acteur Paul Sorvino is op 83-jarige leeftijd overleden. Hij is vooral bekend van zijn rollen als maffiabaas Paulie Cicero in de bekroonde gangsterfilm Goodfellas en als politieman in de serie Law & Order.  Sorvino's carrière in de film- en theaterwereld omspande meer dan vijftig jaar. Sorvino, geboren in 1939 in New York, wilde aanvankelijk operazanger worden voor hij de acteerkant op ging. Hij maakte in 1964 zijn debuut in een Broadway-productie. Zes jaar later volgde met Where's Poppa zijn eerste filmoptreden. In 1990 koos regisseur Martin Scorsese hem als maffiabaas voor zijn film Goodfellas, aan de zijde van onder meer Joe Pesci, Robert De Niro en ook hoofdrolspeler Ray Liotta, die afgelopen mei overleed. Een scène met Paul Sorvino in Goodfellas: Daarna kreeg Sorvino de rol van Phil Cerreta in de politie- en rechtbankserie Law & Order. Daar was hij uiteindelijk zo'n 30 afleveringen in te zien. In 1995 speelde Sorvino de Amerikaanse minister van Buitenlandse Zaken Henry Kissinger in Nixon. Naast zijn acteerwerk runde de Amerikaanse acteur een paardenopvang in Pennsylvania. Ook bracht hij pastasauzen op de markt, op basis van een recept van zijn moeder. Zingen kon hij ook, net als beeldhouwen: hij maakte de bronzen buste van acteur Jason Miller, bekend van de klassieker The Exorcist uit 1973. Sorvino speelde in diens theaterstuk That Championship Season en de verfilming daarvan in 1982. "De meeste mensen denken dat ik of een gangster ben of een agent, of zoiets", zei Sorvino in 2014. "Maar in werkelijkheid ben ik een beeldhouwer, een schilder, een bestsellerauteur, een dichter en een operazanger en geen van hen is gangster." Het zou mooi zijn als ik niet alleen als stoere vent wordt herinnerd, voegde hij eraan toe. Sorvino had drie kinderen uit zijn eerste huwelijk. Dochter Mira Sorvino kreeg in 1996 een Oscar voor beste vrouwelijke bijrol in Mighty Aphrodite van Woody Allen.||https://nos.nl/artikel/2438326-acteur-paul-sorvino-maffiabaas-in-goodfellas-overleden
2022-07-25||Opvang Oekraïners op cruiseschip Zaandam kan niet vanwege stikstofregels|| Zaanstad gaat geen Oekraïense vluchtelingen opvangen op cruiseschip Aurelia. Dat laat burgemeester Jan Hamming in een brief weten aan de gemeenteraad. Het schip zou te veel stikstof uitstoten. Het zeecruiseschip zou in Zaandam afmeren en circa 1078 Oekraïners aan boord nemen, meldt NH Nieuws. Omdat het om een ouder schip gaat, kan het niet worden aangesloten op stroom aan wal. Daarom is het aangewezen op generatoren die meer stikstof uitstoten dan is toegestaan. "Alle stikstofbeperkende maatregelen zijn onderzocht, maar bieden onvoldoende mogelijkheden om de uitstoot te beperken binnen de geldende stikstofnormen", schrijft burgemeester Hamming aan de raadsleden. De gemeente Zaanstad laat weten verder te zoeken naar geschikte opvanglocaties. Daarbij wordt ook gekeken naar andere schepen. Op dit moment liggen in Zaandam al twee schepen waar zo'n 200 Oekraïense vluchtelingen worden opgevangen.||https://nos.nl/artikel/2438321-opvang-oekrainers-op-cruiseschip-zaandam-kan-niet-vanwege-stikstofregels
2022-07-25||Afgepakte Ferrari is nu speeltje van Tsjechische politie|| De politie in Tsjechië zet een in beslag genomen Ferrari in om snelheidsduivels het leven zuur te maken. De bolide is afgepakt van criminelen en inmiddels bestickerd in de kleuren van het korps. De Ferrari 458 Italia heeft een topsnelheid van 325 kilometer per uur en is vanuit stilstand in 3,4 seconden bij de 100. Het kostte omgerekend circa 14.000 euro om de auto geschikt te maken voor het politiekorps. Dat is goedkoper dan de aanschaf van een nieuwe Skoda Scala, benadrukt de politie. Hoewel goedkoop in aanschaf, rijdt de Ferrari niet heel zuinig. Het verbruik is volgens fabrieksopgaaf gemiddeld 1 op 7,5. Dat valt in de praktijk vrijwel altijd ongunstiger uit. Ook is het door de twee zitplaatsen een hele toer om een arrestant mee te nemen. Verder mogen alleen speciaal opgeleide politiemensen achter het stuur kruipen. De wagen zal vooral worden ingezet in de strijd tegen wegpiraten en het achtervolgen van gestolen voertuigen, meldt het Tsjechische korps.||https://nos.nl/artikel/2438320-afgepakte-ferrari-is-nu-speeltje-van-tsjechische-politie
2022-07-25||Afghanen worstelen met hoge prijzen, armoede en ondervoeding alom || Op de kinderafdeling van het provincieziekenhuis van de Afghaanse provincie Uruzgan klinkt voortdurend gehuil. Er liggen zo'n veertig kinderen, verdeeld over verschillende kamers. Allemaal zijn ze ernstig ondervoed. Kinderarts Mohammad Waris Rahimi bekijkt de papieren van een baby. Het meisje ziet eruit als een pasgeborene, maar is vijf maanden oud. Naast haar leeftijd staat haar gewicht genoteerd: slechts 2,7 kilo. "Dat is een gevolg van de grote economische problemen", zegt Rahimi. De arts schat in dat 30 procent tot de helft van alle kinderen in Uruzgan ondervoed is. "De ouders hebben meestal geen geld om naar het ziekenhuis te komen. Ze komen pas als er complicaties zijn. De meeste kinderen hier hebben naast ondervoeding ook ziektes als longontsteking of diarree." Uruzgan, waar het Nederlandse leger van 2006 tot 2010 een militaire operatie uitvoerde, was altijd al een van de armste provincies van Afghanistan. Toch is de schaal en ernst van de huidige ondervoedingsproblemen ongekend. Ook in de rest van het land gaat het slecht. De VN schat dat 95 procent van de Afghanen niet genoeg te eten heeft en dat ruim een miljoen Afghaanse kinderen onder de vijf dit jaar ernstig ondervoed zal raken. Grootschalige voedselhulp door de VN en andere hulporganisaties heeft een echte hongersnood tot nu toe kunnen voorkomen. Miljoenen Afghanen raakten na de machtsovername door de Taliban in augustus vorig jaar hun inkomen kwijt. Onder de vorige regering werden overheid en economie grotendeels overeind gehouden dankzij buitenlands hulpgeld. Maar nadat de Taliban de regering had verdreven, droogden de buitenlandse hulpgelden op. Ruim 9 miljard aan internationale tegoeden werd door sancties bevroren en veel hulporganisaties trokken zich helemaal of gedeeltelijk terug. Afghanen die voor de overheid of een internationale hulporganisatie werkten verloren hun baan en inkomen, of moesten genoegen nemen met een veel lager salaris. En dat leidde er weer toe dat winkels, restaurants, kappers en straatverkopers hun klanten kwijtraakten. Bovendien werd het land getroffen door extreme droogte, waardoor er veel minder geoogst kon worden. De prijzen van olie, tarwe en brandstof, die al hoger waren door de internationale situatie, stegen nog verder. Huishoudelijke goederen kosten nu 50 procent meer dan een jaar geleden, meldt de Wereldbank. Dit alles betekent dat alle Afghanen extra zwaar worden getroffen. "Alles is duur", zegt boer Taza Gul. Hij staat langs de weg tussen de provinciehoofdstad Tarin Kowt en het district Chora zijn kleine veld met watermeloenen te bewerken. Gul, vader van drie jonge kinderen, zegt nooit hulp te hebben gehad van de overheid of van ngo's. Hij probeert rond te komen van de opbrengst van zijn eigen land en door bij andere boeren te werken. Maar rondkomen lukt niet meer nu de prijzen zo hoog zijn. "Een fles olie bijvoorbeeld, hoe duur is dat nu wel niet? En tarwe? Ik heb thuis niets te eten." Verderop, in het dorp Sarab Kakozai, schept Mohammad Ikhlas Ada een laag zand van het erf voor zijn huis. Het huis, gemaakt van modder en klei, raakte twee weken geleden zwaar beschadigd door een overstroming. "Het water heeft alles meegenomen. Ik heb alleen nog de kleren die ik aan heb", zegt Ada. Ook hij en zijn familie, allen landarbeiders, worstelen met de hoge prijzen "We hebben geld geleend voor onze dagelijkse uitgaven. Nu is de schuld zo hoog, dat mijn oudere broer naar Pakistan is vertrokken om geld te kunnen verdienen. Nee, hier in de buurt is geen werk." Eerder lieten we zien hoe sommige Afghaanse gezinnen ervoor kiezen om hun kinderen te verkopen, om zelf te kunnen overleven: Gull Khan Forqanyar, die binnen de Taliban-regering verantwoordelijk is voor de economie van het district Chora, beaamt: "Er is geen werk voor de jonge generatie". En hij noemt nog meer problemen: "We hebben klinieken nodig, wegen die ons verbinden met andere provincies, en schoon water. Kinderen worden ziek van het water hier." Hij ziet geen oplossing, en heeft zijn hoop gevestigd op de terugkeer van internationale hulporganisaties. "Er zijn minder hulporganisaties actief nu. Een paar, zoals de Wereldvoedselorganisatie, helpen, maar dit is niet genoeg voor onze mensen. Het is nu veilig genoeg, dus ik vraag andere organisaties ook te komen." Ook het provincieziekenhuis worstelt met tekorten. Arts Rahimi heeft grote moeite om alle patiënten te behandelen. "We hebben nauwelijks water en maar twee kinderartsen en één verpleger. Dat is niet genoeg." Het is bijna een jaar geleden dat de Taliban Afghanistan heroverden. Wie zijn ze en wat willen ze? Een uitleg: ||https://nos.nl/artikel/2438319-afghanen-worstelen-met-hoge-prijzen-armoede-en-ondervoeding-alom
2022-07-25||Excuses van paus Franciscus voor misstanden op kostscholen Canada|| Paus Franciscus heeft in de Canadese provincie Alberta zijn excuses aangeboden voor de misstanden uit het verleden op katholieke kostscholen in het land. Kinderen van oorspronkelijke bewoners werden naar die instellingen gestuurd en gedwongen tot assimilatie. "Ik smeek nederig om vergiffenis voor het kwaad dat door zoveel christenen is begaan tegen de inheemse volkeren", zei de paus. Hij sprak over een "kwade en rampzalige" vergissing, "verwoestend" beleid en kondigde een diepgaand onderzoek aan. Afstammelingen van de oorspronkelijke bevolking van Canada waren aanwezig bij de toespraak van de paus, bij de voormalige Ermineskin Indian Residential School in de plaats Maskwacis. Ook premier Trudeau was aanwezig. Hij bood vorig jaar al zijn excuses aan voor het "ongelooflijk schadelijke" overheidsbeleid. De paus betuigt zijn diepe spijt en vraagt vergiffenis:  Gisteren kwam de paus in Canada aan voor wat hij een 'pelgrimstocht voor boetedoening' noemt. Een overlevende zei op een persconferentie dat er "gemengde gevoelens" leefden in het land over het pauselijke bezoek. "Ik denk vandaag aan de jonge mensen die niet thuis konden komen en die zijn begraven onder de kostscholen", zei Greg Desjarlai, hoofd van de inheemse gemeenschap Frog Lake. Maar hij was ook optimistisch dat het bezoek een begin kan zijn van verzoening. Excuses van de Rooms-Katholieke Kerk bleven lange tijd uit, tot afgelopen april. Toen verontschuldigde de paus zich tegenover een Canadese delegatie die het Vaticaan bezocht. Daar waren ook vertegenwoordigers van de oorspronkelijke bewoners van Canada bij. Zij noemden de excuses een historische stap en vroegen Franciscus naar Canada te komen om zich te verontschuldigen ten overstaan van de betrokken families.||https://nos.nl/artikel/2438318-excuses-van-paus-franciscus-voor-misstanden-op-kostscholen-canada
2022-07-25||Internationale verontwaardiging over 'uiterst wrede' executies in Myanmar|| Mensenrechtenorganisaties, regeringen en de Verenigde Naties reageren geschokt op de executie van vier Myanmarese prodemocratische activisten. Staatsmedia in Myanmar meldden vanochtend dat ze door het militaire regime ter dood zijn gebracht. De Hoge Commissaris voor de mensenrechten van de VN noemt de executies een "wrede en regressieve stap" van het leger. De directeur van Human Rights Watch in Azië spreekt van "een daad van uiterste wreedheid" en zegt dat de "barbaarsheid en harteloze minachting voor het menselijk leven" zijn bedoeld om de protestbeweging tegen de militaire coupplegers angst aan te jagen. De autoriteiten stonden niet toe dat familieleden de lichamen van hun dierbaren ophaalden, zeggen de weduwes van twee van de geëxecuteerde mannen tegen persbureau Reuters. Dat zou betekenen dat de terechtgestelden niet door hun familie kunnen worden begraven.  "De Verenigde Staten veroordelen de gruwelijke executie van prodemocratische activisten en verkozen leiders door het Myanmarese regime in de krachtigste bewoordingen", zegt een Witte Huis-woordvoerder. Ook minister Hoekstra van Buitenlandse Zaken is "geschokt en ontsteld" over de executies van de politieke gevangenen, tweet hij. "Nederland is sterk tegen de doodstraf en veroordeelt deze executies." Frankrijk roept op tot dialoog tussen de opponenten in Myanmar, ook China dringt er bij de partijen op aan om de conflicten op te lossen en Japan zegt dat de executies het land verder zullen isoleren. Arakan Army, een van de tientallen gewapende groeperingen die al jaren tegen het leger vechten, zegt dat de executies de hoop op een vredesakkoord hebben weggevaagd.||https://nos.nl/artikel/2438312-internationale-verontwaardiging-over-uiterst-wrede-executies-in-myanmar
2022-07-25||De zomerhits in Oekraïne gaan dit jaar niet over de liefde of de zon|| Waar de Nederlandse hitlijsten worden aangevoerd met nummers met titels als In the Stars, I want you en Ferrari, heten de Oekraïense hits van dit moment Naar huis, Fuck you Putin of simpelweg Oorlog. Vrijwel ieder nummer staat in het teken van de oorlog. En er valt meer op aan de Oekraïense muziekontwikkeling. Zo zijn vrijwel alle hits van dit moment volledig Oekraïenstalig. De Russische taal is grotendeels in de ban gedaan, vertelt muziekjournalist Julian Novak van Moezvar, de Oekraïense variant van 3voor12. "Mensen luisteren veel minder naar Russischtalige muziek en kiezen liever voor een Oekraïens nummer. Dat is een trend die al wel sinds 2014 bezig is." De reden voor het ongemak bij Russischtalige muziek laat zich raden: de oorlog. Waar zingen in het Russisch voorheen betekende dat een artiest een grotere markt kon aanboren, is het nu juist een afknapper voor het publiek. "Veel populaire artiesten hebben besloten over te stappen op de Oekraïense taal en het bestaande Russischtalige repertoire te wijzigen naar het Oekraïens", zegt Novak. Ook een andere bestaande muziektrend is versterkt door de Russische invasie: het verwerken van Oekraïense folklore in de muziek. Het bekendste voorbeeld is de winnaar van het Eurovisie Songfestival, waarbij een oud slaapliedje in een modern jasje werd gestoken, aangekleed door hiphop. Een favoriet van Novak is de nieuwe single van Artem Pivovarov over het Krimgebergte, waarin een traditionele fluit de hoofdrol speelt. Een van de grootste hits van dit moment is een remake van een lied dat traditioneel wordt gezongen tijdens de Slavische feestdag Ivana Koepala, de viering van de kortste nacht van het jaar. Halverwege het nummer voegt plots de Duitse zangeres Ela zich in de hymne, waarbij in het Duits de Oekraïense veerkracht wordt bezongen. In de clip is een oude volksdans te zien: De huidige Oekraïense zomerhits bieden enerzijds troost in zware tijden en anderzijds kracht om door te gaan. Zo zijn er talloze ballads over het verdriet om een dierbare te missen of het vaderland te moeten ontvluchten. Die songteksten komen recht uit het hart, zegt muziekjournalist Novak. "Veel artiesten hebben zelf moeten vluchten of hebben gezien dat hun geboortegrond werd gebombardeerd." Niet alle liederen gaan over kommer en kwel. Veelzeggend zijn de nummers met strijdbare titels als 'Het z Oekrazjiny' (Ga weg uit Oekraïne) en Attack on Putin. Ook het eigen militaire succes wordt bejubeld in heuse club-bangers. Neem het nummer Welcome to Ukraine van de Oekraïens-Duitse producer JKLN, met een bijpassende clip vol defensief wapengekletter. Ook politieke statements zijn een geliefd onderwerp, signaleert Novak. "Er is een genre ontstaan van meme-nummers gebaseerd op een bekende uitspraak. Zulke liedjes gaan vaak heel snel viral." Het gaat soms om subtiel gebruik - zoals een quote van de Belarussische dictator Loekasjenko in een lied over dronkenschap - maar soms wordt een citaat ook het onderwerp van het lied. Zo besloot een Oekraïense komiek een lied te wijden aan de Britse premier Johnson, die liefkozend met de veroekraïniseerde naam 'Johnsonjoek' wordt aangesproken. In het refrein horen we een quote van Johnson op bezoek in Kiev: Dobri den everybody (Goedendag allemaal), gemixt met een hysterische fluit en stevige beat. De mix is een regelrechte hit geworden: De gebruikelijke zomerhits over vakantieliefdes en de zon ontbreken in de Oekraïense hitlijsten. Ieder nummer heeft wel een link met de oorlog, de een wat opvallender dan de ander. Neem het lied met de titel Paljanytsja, vernoemd naar een Oekraïens broodgerecht. Dat lijkt geen relatie met de oorlog te hebben, maar het woord is een zogeheten sjibbolet: een woord waaraan herkend kan worden of iemand een bepaalde taal beheerst. "Voor Russische militairen is paljanytsja een moeilijk woord", vertelt Novak. "Daarom wordt 'paljanytsja' gebruikt om te herkennen of iemand een Russische spion is." 'Het woord blijft plakken in de keel van een Moskoviet', zingt zanger Banar:||https://nos.nl/artikel/2438307-de-zomerhits-in-oekraine-gaan-dit-jaar-niet-over-de-liefde-of-de-zon
2022-07-25||Gazprom schroeft gaslevering aan Duitsland verder terug|| Het Russische staatsgasbedrijf Gazprom schroeft vanaf woensdag de leveringen via de Nord Stream 1-gaspijpleiding terug naar 20 procent van de maximale capaciteit. Dat is zo'n 33 miljoen kubieke meter gas per dag. Volgens Gazprom zijn er nog altijd problemen met de invoer van een turbine, die voor reparatie naar Canada ging. Die problemen zijn volgens het bedrijf het gevolg van de sancties van de EU en het VK tegen Rusland. Gazprom verlaagde de gastoevoer vorige maand al naar zo'n 40 procent van de maximale capaciteit. Ook toen werd verwezen naar de problemen met de turbine. Duitsland gelooft niet dat dit de echte oorzaak is van de leveringsproblemen en denkt dat Rusland om politieke redenen minder gas aan de EU levert. Vorige week waren er al grote zorgen dat Rusland de gastoevoer nog verder zou afknijpen omdat Nord Stream 1 even stillag vanwege onderhoud. Die vrees leek werkelijkheid te worden, toen verschillende klanten te horen kregen dat Gazprom zich misschien op overmacht ging beroepen. Uiteindelijk begon het gas vorige week toch weer richting Europa te stromen. Maar nu verlaagt Gazprom de hoeveelheid dus alsnog. Na de aankondiging van Rusland dat de levering verder wordt beperkt, ging de prijs van aardgas omhoog. Maandag steeg het futurescontract TTF, dat als toonaangevend wordt beschouwd, naar 179 euro per megawattuur. Dat is 12 procent duurder dan de prijs van afgelopen vrijdag. De Europese Commissie zegt dat met dit scenario al rekening werd gehouden. Dat was mede de reden voor het voorstel om alle EU-landen te vragen om de komende tijd 15 procent op het gasverbruik te besparen, zo staat in een verklaring van de Commissie. Morgen praten de ministers van Energie van de lidstaten over de gascrisis. Energiespecialist Jilles van den Beukel (The Hague Centre for Strategic Studies) zegt dat Europa geen keuze heeft dan te besparen. "Wij zullen moeten besparen als Europa, er is geen plan b. Daarnaast moeten we veel vloeibaar gas aanvoeren, maar dat gebeurt al." Van den Beukel zegt dat ook op de langere termijn dit besluit van Rusland een opwaartse druk betekent voor de gasprijs. "Zowel de komende winter als misschien wel de komende 1, 2 of misschien 3 jaar." Consumenten zullen dit in de portemonnee voelen. "De prijs is ongeveer tien keer zo hoog als de normale gemiddelde prijs van de afgelopen tien jaar voor hij zo begon te stijgen. Dat is ontzettend veel en dat hebben we nog nooit eerder gezien."||https://nos.nl/artikel/2438302-gazprom-schroeft-gaslevering-aan-duitsland-verder-terug
2022-07-25||Vrachtwagen van Defensie geladen met tank ramt geluidsscherm op A12|| Een vrachtwagen van Defensie met daarop een Leopard-tank heeft vanmiddag op de A12 bij Reeuwijk een geluidsscherm geramd na een klapband. De dieplader van de landmacht raakte van de weg en belandde via de vangrail tegen de geluidswand. De chauffeur van de trekker met oplegger liep een hoofdwond op en is ter plekke behandeld. Het ongeluk veroorzaakte een flinke ravage op de snelweg: De tank, een Leopard 2A4, kwam uit een museum. Het gevechtsvoertuig werd voor gepland onderhoud vervoerd van Wassenaar naar Amersfoort, begeleid door drie marechaussees op motoren. Het ongeluk leidde tot flinke vertraging op de A12 richting Utrecht en op omliggende wegen. Defensie heeft zelf gezorgd voor de berging.||https://nos.nl/artikel/2438300-vrachtwagen-van-defensie-geladen-met-tank-ramt-geluidsscherm-op-a12
2022-07-25||Britse rechtbank besluit opnieuw om behandeling hersendode Archie (12) te stoppen|| Artsen in Groot-Brittannië mogen de behandeling stoppen van de hersendode Archie Battersbee (12). Dat heeft een driekoppige rechtbank besloten in een hoger beroepszaak die door de ouders van de jongen was aangespannen. Het doorbehandelen van Archie zou zijn dood alleen maar uitstellen, zo oordeelt de rechtbank. Die sluit zich daarmee aan bij een eerder oordeel, begin juni. Toen was de conclusie van de rechter ook al dat de jongen, die sinds begin april met zware hersenschade in een ziekenhuis in Londen ligt, van de beademing mag worden gehaald. Die hersenschade is onherstelbaar, zo concludeerden de artsen die hem behandelen. De ouders van het 12-jarige kind willen dat hij behandeld blijft worden zo lang zijn hart nog klopt. Daarom gingen zij in hoger beroep. Maar daar ging de rechtbank vandaag dus wederom niet in mee. Een van de rechters noemde Archie's situatie "een tragedie van onmetelijke dimensies", maar zei ook dat het overtuigende medische bewijs een somber beeld schetste over Archie's levenskansen, en dat het oordeel in het belang van het kind is. Archie's zaak leidt tot veel beroering in het Verenigd Koninkrijk, waar het nieuws over het rechtbankoordeel eerder vandaag naar buiten werd gebracht:  Het beëindigen van Archie's behandeling gebeurt niet onmiddellijk, maar is met 48 uur uitgesteld, zodat de ouders nog de kans krijgen in hoger beroep te gaan bij het Europees Hof voor de Rechten van de Mens. Archie werd begin april bewusteloos gevonden in zijn huis in het Engelse Southend. Sindsdien is hij niet meer bij bewustzijn geweest. Zijn moeder denkt dat de jongen meedeed aan een challenge op Tiktok: de blackout challenge, waarbij gebruikers van het platform worden aangemoedigd om hun adem in te houden tot zij flauwvallen. Toen Archie werd gevonden, had hij iets om zijn nek hangen.||https://nos.nl/artikel/2438295-britse-rechtbank-besluit-opnieuw-om-behandeling-hersendode-archie-12-te-stoppen
2022-07-25||25 jaar cel voor liquidatie in Amstelveen, twee medeverdachten vrijgesproken|| Een 28-jarige man is veroordeeld tot 25 jaar cel voor de moord op Rachid Kotar, eind 2019 in Amstelveen. De man is ook schuldig bevonden aan wapenbezit, evenals poging tot doodslag op het 5-jarig zoontje van Kotar die op dat moment op de achterbank zat. Twee medeverdachten zijn vrijgesproken. De rechter vindt dat hun aandeel in de moord niet bewezen kan worden. De 39-jarige Kotar werd op 12 december 2019 doodgeschoten op de parkeerplaats bij een sportschool in Amstelveen. Zijn 5-jarige zoontje, net klaar met zwemles, was getuige. Hij zat op de achterbank van de auto en bleef ongedeerd. Kotar was een bekende van de politie. Hij zou deel hebben uitgemaakt van een bende die al jaren in conflict is met de groep rond drugscrimineel Ridouan Taghi. Het Openbaar Ministerie had vorige maand tegen drie verdachten celstraffen tot 30 jaar geëist. De 28-jarige Jonathan C. zou samen met Jurviën M. (22) de schutter zijn geweest. Tegen hen was 30 jaar cel geëist. De derde verdachte, Saifeddine M. (25), was volgens justitie de spotter en tegen hem eiste het OM 22 jaar cel. Volgens de rechtbank staat vast dat de liquidatie grondig is voorbereid, maar kan van de twee medeverdachten niet voldoende bewezen worden dat ze bij de moordaanslag betrokken waren. Zo staat van de 22-jarige verdachte, die de tweede schutter zou zijn geweest, wel vast dat hij op de dag van de moord contact had met de chauffeur van de vluchtwagen, maar is dat niet genoeg bewijs om te stellen dat hij daarmee ook de schutter was, meldt AT5. Van de 25-jarige medeverdachte, die ervan verdacht werd meegeholpen te hebben, is aangetoond dat hij tot twee keer toe een gps-tracker van de auto van het slachtoffer heeft gehaald. Ook in dit geval vindt de rechter het onvoldoende bewezen dat de verdachte daarmee iets van de moordplannen wist. Voor de rechter is het wel duidelijk dat de 28-jarige verdachte een van de twee schutters is geweest. Dat heeft onder meer te maken met de jas die de man op dat moment droeg. Op een in beslag genomen telefoon is een foto en video van hem gevonden waarop hij diezelfde jas draagt. Ook zijn de oranje handschoenen die de schutter droeg, later teruggevonden. Aan de buitenkant zaten schotresten en bloed van het slachtoffer en aan de binnenkant het dna van Jonathan C. De rechtbank spreekt van een gewetenloze daad en rekent het de man zwaar aan dat de aanwezigheid van het zoontje hem er niet van heeft weerhouden de moord te plegen, meldt NH Nieuws. "Het zoontje heeft moeten zien hoe zijn vader van dichtbij werd doodgeschoten en hoe vervolgens met een wapen op het hoofd van zijn vader werd geslagen", aldus de rechtbank. "Met deze brute daad heeft verdachte blijk gegeven van een volledig gebrek aan respect voor het leven van een ander." Naast de celstraf moet C. ook schadevergoedingen betalen aan het zoontje en de vader van het slachtoffer.||https://nos.nl/artikel/2438294-25-jaar-cel-voor-liquidatie-in-amstelveen-twee-medeverdachten-vrijgesproken
2022-07-25||Hoe Shanali, Sjoerd en Tessa opgelicht werden met neptelefoontjes || De gesprekken komen geraffineerd over, zijn intimiderend en hebben uiteindelijk één doel: slachtoffers zover krijgen om zoveel mogelijk geld over te maken. In minder dan een jaar tijd hebben Engelse neptelefoontjes geleid tot 1,7 miljoen euro aan schade. De NOS sprak drie mensen die zich hebben gemeld bij de Fraudehelpdesk en geld zijn kwijtgeraakt. In dit artikel lees je aan de hand van hun ervaringen, die op veel punten overeenkomen, hoe goed de criminelen voorbereid lijken te zijn. De slachtoffers doen hun verhaal om anderen te waarschuwen, maar willen dat alleen hun voornaam wordt gepubliceerd. Het bedrag dat ze zijn verloren en hun verhalen zijn aan de hand van politie-aangiftes en bankafschriften geverifieerd. Shanali, Sjoerd en Tessa lijken niks met elkaar gemeen te hebben. Shanali is een buitenlandse student die studeert aan een Nederlandse universiteit; Sjoerd is mede-eigenaar van een bedrijf; en Tessa woont al een aantal jaar in Zweden. Maar de boodschap die ze krijgen wanneer ze worden gebeld is hetzelfde: hun bsn-nummer wordt gelinkt aan criminele activiteiten. Shanali verloor 2600 euro door de fraude. Ze vertelt hoe dat ging en wil mensen ervoor waarschuwen: Het begint dus allemaal met een telefoontje. Sjoerd (die 66.000 euro verloor) wordt gebeld door de 'federal police', Shanali (2600 euro) en Tessa (2000 euro) worden gebeld door het 'ministry of justice'. Shanali krijgt een man aan de lijn die zich voorstelt als John Smith. "Hij zei dat ik op mijn kamer moest blijven en 24 uur lang het huis niet mocht verlaten. Ik mocht dit aan niemand vertellen." Ze krijgen alle drie te horen dat hun geld moeten worden 'veiliggesteld'. "In totaal was het een proces van drie tot vier uur, heel bevreemdend", vertelt Sjoerd. "Ik ben daar zover in meegetrokken. Ik dacht dat zij hun best voor mij deden." Als hij tegengas geeft in het gesprek, wordt er gedreigd met een juridisch traject. "Het is een en al manipulatie op een dusdanige geraffineerde wijze die ik nooit eerder heb meegemaakt en nooit weer hoop mee te maken." Tessa is op haar werk als ze het telefoontje krijgt. Net als Shanali en Sjoerd krijgt ze de vraag of ze een programma kan installeren, AnyDesk, zodat ze kunnen meekijken. De criminelen voeren alle handelingen uit. "Ik logde alleen in", vertelt Shanali. "Terwijl dit gebeurde, hadden ze controle over mijn telefoon, ik kan niemand waarschuwen. Ze wilden me isoleren." Tessa kan de software niet installeren op haar werklaptop en krijgt de vraag om naar huis te gaan voor haar eigen laptop. "Toen zei hij vervolgens: zeg tegen je leidinggevende dat je naar huis moet voor een noodgeval en of je de rest van de dag vrij kan nemen", vertelt ze. Shanali, Sjoerd en Tessa krijgen alle drie te horen dat de verbinding echt niet verbroken mag worden. Gebeurt dat toch, dan wordt er teruggebeld. Zelfs op de fiets naar huis, willen de criminelen dat Tessa aan de lijn blijft. Uiteindelijk maken ze dus allemaal geld over. "Het waren allemaal rookgordijnen", zegt Sjoerd over de strategie van de criminelen. "Toen ik dit eenmaal doorhad, ik werd min of meer wakker uit een soort hypnose, had ik al twee keer geld overgemaakt van mijn zakelijke rekening." Als Sjoerd goed en wel doorheeft wat er is gebeurd, probeert hij de fraudelijn van zijn bank te bellen. Dat lukt niet, waarop hij besluit naar het lokale kantoor te gaan. Uit correspondentie die in handen is van de NOS, blijkt dat de bank hem na onderzoek laat weten niks voor hem te kunnen doen. Hij doet ook aangifte, maar de politie laat hem weten dat ook zij verder niks voor hem kunnen doen. Ook Shanali doet aangifte, maar krijgt dezelfde reactie. Tessa heeft geen aangifte gedaan. Op alle drie is de impact van de gebeurtenis groot. "Die dag voelde ik me echt ziek, echt misselijk. 2000 euro is een hoop geld, maar het is vooral een principekwestie", zegt Tessa. "Ik voel me gewoon mentaal misbruikt. Het stomme is: je hoort er wel eens over, maar je denkt altijd: daar trap ik nooit in."||https://nos.nl/artikel/2438293-hoe-shanali-sjoerd-en-tessa-opgelicht-werden-met-neptelefoontjes
2022-07-25||Politie: geen anderen betrokken bij fataal kano-ongeluk Veluwemeer|| Het kano-ongeluk van vorige week op het Veluwemeer bij Biddinghuizen was vrijwel zeker een eenzijdig ongeval. Alles wijst daarop, zegt de politie na onderzoek. Bij het drama kwamen drie leden uit een Duits gezin om het leven. Alleen een dochter van 7 jaar oud kon worden gered. De vier zaten samen in een kano en sloegen om door onbekende oorzaak. De afgelopen dagen heeft de politie onder meer de kano onderzocht op schade. Ook is gesproken met het meisje dat het ongeluk heeft overleefd. Alles wijst erop dat er geen derden bij het drama betrokken waren, laat de politie nu weten. Dat betekent onder meer dat de kano niet is overvaren. Daardoor komt er geen strafrechtelijk onderzoek. De drie dodelijke slachtoffers zijn de 32-jarige moeder, de 42-jarige vader en een 5-jarige dochter, afkomstig uit Wuppertal. Vorige week was al duidelijk dat geen van de gezinsleden een zwemvest droeg. Het onderzoek is nog niet volledig afgerond, maar de politie laat weten dat de kans "zeer gering" is dat er nog een andere conclusie volgt.||https://nos.nl/artikel/2438287-politie-geen-anderen-betrokken-bij-fataal-kano-ongeluk-veluwemeer
2022-07-25||Bosbranden verwoesten nu al fors meer Europese natuur dan in heel 2021|| In de Europese Unie is dit jaar al meer natuur in vlammen opgegaan dan in heel 2021. Een gebied van bijna 6000 vierkante kilometer is in de as gelegd, meer dan drie keer de oppervlakte van de provincie Utrecht. Dat valt op te maken uit cijfers van het Europese bosbrandinformatiesysteem EFFIS. Vorig jaar werd ruim 4700 vierkante kilometer natuur verwoest. Heel Europa zucht deze zomer onder de hitte en de droogte en met name in Zuid-Europa brak afgelopen weken de ene na de andere bosbrand uit. Een combinatie van wind, kurkdroge vegetatie en hoge temperaturen maakt het op veel plaatsen bovendien lastig om het vuur te blussen. In Griekenland, op Lesbos, proberen brandweerlieden al twee dagen een grote bosbrand onder controle te krijgen en ook op de Peloponnesos woeden branden en moesten mensen geëvacueerd worden. Op het Spaanse vasteland is de situatie weer wat verbeterd, maar een nieuwe natuurbrand op Tenerife wekt wel zorgen, net als een nieuwe brand in Noord-Italië, bij Gorizia. Bij Bordeaux in Frankrijk zijn de grote bosbranden na twee weken weer onder controle. "Wat je ziet is dat dit jaar er echt bovenuit springt", zegt klimaatwetenschapper Sander Veraverbeke van de Vrije Universiteit in Amsterdam over de EFFIS-cijfers over bosbranden. "Ook als je naar alle data vanaf 2005 kijkt, is dit jaar echt een uitschieter." Er is dit jaar door branden fors meer gebied verloren gegaan dan gemiddeld: Het verband met klimaatverandering is volgens Veraverbeke overduidelijk. "Klimaatverandering zien we overal ter wereld en we zien ook dat het risico op branden daardoor hoger wordt. Het Middellandse Zeegebied is duidelijk een hotspot. Je ziet dat het daar nog sneller gaat. De frequentie van extreem weer neemt duidelijk toe en dat is bijna een-op-een te linken aan natuurbranden." Hoewel de mens primair de veroorzaker is van de branden, zeker ook in het toeristische Zuid-Europa - "bliksem veroorzaakt maar 1 of 2 procent van de branden" - ziet de onderzoeker juist voor de mens ook kansen om een positieve invloed uit te oefenen. "Als je op de juiste manier met vuur omgaat, door preventie en landschapsindeling, zou je zelfs in een opwarmend klimaat effectief kunnen optreden." Het risico op nieuwe bosbranden is nog altijd extreem hoog in Zuid-Europa: Hij denkt bijvoorbeeld aan het opdelen van landschappen in compartimenten. "Bijvoorbeeld met een brede weg of een brandgang om een scheiding tussen gebieden te krijgen. Als een brand zich dan verspreidt, is er een scheiding waar die brand dan ook op stuit. En de brandweer kan daar ook makkelijker toegang krijgen om te blussen." Verder kan het volgens Veraverbeke zinvol zijn om andere types vegetatie te planten in gebieden die gevoelig zijn voor branden. "Meer loofbos, dat bevat een stuk meer water. Vaak als een brand in een dennenbos zich makkelijk verspreidt en vervolgens op een loofbos stuit, dan gaat het soms op een natuurlijke manier uit. Je kunt vegetatie heel bewust gaan beheren om branden te stoppen." Wereldwijd ziet Veraverbeke behalve de negatieve dan ook de positieve invloed van de mens. "Globaal gezien heb je wel de bevinding dat op de savannes in Afrika - waar de gevolgen van klimaatverandering natuurlijk ook volop worden gevoeld - de waargenomen brandactiviteit wel is afgenomen. Dat heeft er ook mee te maken dat een groot gebied daar is omgezet naar landbouwland, dat nu door de mens beter wordt beschermd." Hoewel Nederland doorgaans vochtiger en kouder is dan Zuid-Europa, wijst de wetenschapper erop dat de bos- en natuurbrandproblematiek net zo goed Nederland kan treffen. "Als het één of twee dagen 30 graden of warmer is, en het is droog, dan is dat genoeg om de strooisellaag op de bodem uit te drogen en die is erg gevoelig voor ontbranding." Veraverbeke noemt het van belang dat er in Nederland een gecoördineerde aanpak voor natuurbranden komt. "Er zijn nu veel organisaties en overheidsinstituten die wel in de gaten hebben dat ze maatregelen moeten nemen, en dat doen ze ook, maar het is nu nog een lappendeken waarbij iedereen doet wat goed lijkt. De coördinatie ontbreekt nog en die is wel nodig."||https://nos.nl/artikel/2438282-bosbranden-verwoesten-nu-al-fors-meer-europese-natuur-dan-in-heel-2021
2022-07-25||Mojo: Eddie Vedder heeft stem terug, concert Pearl Jam in Amsterdam gaat door|| Het concert van Pearl Jam in de Ziggo Dome vanavond gaat door, meldt organisator Mojo. Het optreden van gisteravond in Amsterdam werd nog afgelast vanwege aanhoudende stemproblemen bij leadzanger Eddie Vedder.  Organisator Mojo deelde op Twitter het verlossende woord: Vedder had stemproblemen opgelopen tijdens een concert op een festival in Frankrijk. Dit kwam door rook, stof en hitte, zo valt te lezen in een verklaring van de band. Pearl Jam moest daarom al optredens afzeggen in Wenen en Praag, en het concert van gisteren in Amsterdam ging dus ook niet door. Veel fans stonden gistermiddag al te wachten toen kort voor 17.00 uur de boodschap kwam dat het feest niet doorging. Fans die kaartjes hadden voor dat concert hebben pech. Mojo heeft laten weten dat er geen inhaaldatum komt. Fans krijgen hun geld teruggestort. Het optreden van vanavond is het laatste concert van Pearl Jams Europese tour.||https://nos.nl/artikel/2438278-mojo-eddie-vedder-heeft-stem-terug-concert-pearl-jam-in-amsterdam-gaat-door
2022-07-25||Rusland wil eigen tribunaal om 'misdaden in de Donbas te berechten'|| Rusland wil een eigen tribunaal oprichten waarmee het land Oekraïners kan berechten voor oorlogsmisdaden. Dat zei Aleksandr Bastrykin, het hoofd van een Russische onderzoekscommissie die misdaden onderzoekt, in een interview met de staatskrant Rossijskaja Gazeta. Bastrykin, een functionaris die dicht bij president Poetin staat, zei dat Rusland 1300 strafzaken start tegen ongeveer 400 personen die misdaden gepleegd zouden hebben in de Donbas in Oost-Oekraïne. Deze mensen kunnen berecht worden zodra het tribunaal is geïnstalleerd. Naast Oekraïense militairen zouden daar ook buitenlanders bij zitten, onder wie Nederlanders, Amerikanen en Britten. Het is niet duidelijk om hoeveel buitenlandse strijders het gaat. Met het nog op te richten tribunaal zou het land Oekraïners willen berechten die betrokken zouden zijn bij "misdaden tegen de vrede en veiligheid van de mensheid", aldus het commissiehoofd. Het tribunaal moet een niet-westerse tegenhanger worden van het Internationaal Strafhof (ICC) in Den Haag en gesteund worden door landen als Syrië, Iran en Bolivia, aldus Bastrykin in het interview., Rusland liet hiermee weten een nieuw "internationaal rechtsorgaan" op te willen zetten met de steun van landen die niet mee willen gaan in het pro-Oekraïense sentiment van westerse landen en de Verenigde Naties. Bastrykin beschuldigde het Westen van het openlijk steunen van "Oekraïens nationalisme". Het is nog onduidelijk hoe het tribunaal er in de praktijk uit moet gaan zien. Het plan van Rusland past in de trend dat het land reageert op acties vanuit het Westen. Die worden gezien als collectieve oorlogsvoering tegen het land. Het tribunaal is mogelijk een reactie op het onderzoek dat het ICC is gestart naar Russische oorlogsmisdaden in Oekraïne. Eerder deze maand zei de Oekraïense hoofdaanklager dat het land ruim 21.000 oorlogsmisdaden onderzoekt die gepleegd zouden zijn sinds het begin van de oorlog. Uit onderzoeken van mensenrechtenorganisaties is meermaals gebleken dat Rusland oorlogsmisdaden heeft gepleegd. Een van de bekendste daarvan is de massaslachting in Boetsja. Begin april kwamen beelden naar buiten waarop tientallen dode burgers te zien waren op straat. Dit leidde wereldwijd tot geschokte reacties. Rusland ontkent alle aantijgingen en zegt geen burgers aan te vallen. Met het tribunaal wil Rusland ook buitenlandse strijders berechten. Rusland wil dat makkelijker maken met nieuwe regelgeving. In de Donbas is sinds kort de doodstraf ingevoerd door de leiders van de zelfverklaarde volksrepublieken Donetsk en Loegansk. Vorige maand werden daar twee Britten en een Marokkaan ter dood veroordeeld. Kort na de Russische invasie in het land riep president Zelensky buitenlanders op om mee te vechten en zich te melden bij de Oekraïense ambassade in hun land. Het is niet bekend hoeveel Nederlanders in Oekraïne meevechten met het leger.||https://nos.nl/artikel/2438274-rusland-wil-eigen-tribunaal-om-misdaden-in-de-donbas-te-berechten
2022-07-25||Podcast Oog: Russisch internationaal tribunaal en WF Hermans was ook fotograaf || Rusland wil een internationaal tribunaal oprichten om Oekraïners te berechten die oorlogsmisdaden hebben begaan. Wat is de reden dat Rusland dit tribunaal nu begint? We vroegen het aan universitair docent Internationaal Strafrecht Marieke de Hoon. Schrijver WF Hermans bleek na de ontdekking van zijn archief ook fotograaf te zijn. Het archief is nu omgezet tot een expositie in het Fotomuseum in Den Haag. Hermanskenner Piet Schreuders vertelde erover in de uitzending. De Caribische brassband Ritmo Entertainment won de laatste editie van het Zomerfestival in Rotterdam in 2019. Dirigent Jannuel Rosina kwam met de brassband naar de studio en liet wat horen. Astronaut Buzz Aldrin was de tweede man op de maan. Nu op 92-jarige leeftijd veilt hij spullen uit die tijd, waaronder een jasje dat hij droeg tijdens de Apollo 11 missie. Dat ging voor een groot bedrag over de toonbank. Rob van den Berg van Sterrenwacht Sonnenborgh in Utrecht was te gast en vertelde meer. Deze aflevering van het Beste uit het Oog kun je hier beluisteren. Bevalt het? Vergeet je dan niet te abonneren! De Dag: elke werkdag twintig minuten verdieping bij één onderwerp uit het nieuws. Met het Oog op Morgen: elke dag een overzicht van het nieuws, een blik in de ochtendkranten en het betere journalistieke interview. Het Beste uit het Oog: iedere zaterdag selecteert de redactie van Met het Oog op Morgen de mooiste gesprekken van de afgelopen week. De Stemming van Vullings en Van der Wulp: elke vrijdag een nieuwe aflevering waarin de politieke week wordt doorgenomen. Gemaakt door NOS en EenVandaag. Lang verhaal kort: elke werkdag rond vijven één onderwerp, in 5 minuten. NOS op 3 vertelt je wat je moet weten over een actueel onderwerp om het nieuws erover beter te kunnen volgen.||https://nos.nl/artikel/2438266-podcast-oog-russisch-internationaal-tribunaal-en-wf-hermans-was-ook-fotograaf
2022-07-25||Vaccinaties apenpokken begonnen, 32.000 mensen uitgenodigd|| In Amsterdam en Den Haag is vandaag een begin gemaakt met het vaccineren tegen apenpokken. De eerste uitnodigingen voor de prik werden afgelopen donderdag verstuurd. Zo'n 32.000 mensen kunnen terecht voor een preventieve inenting. Gevaccineerd worden de zogenoemde hoogrisicogroepen. Het gaat om mensen die geregistreerd staan als gebruiker van de hiv-preventiepil PrEP. Ook mensen met hiv worden uitgenodigd voor een prik. Tot slot zijn onder de 32.000 ook mensen die bij soa-klinieken bekend zijn en het afgelopen half jaar een seksueel overdraagbare aandoening hebben opgelopen of hiervoor zijn gewaarschuwd. Zij krijgen twee prikken, waar minimaal vier weken tijd tussen moet zitten. Voor wie een oude pokkenvaccinatie heeft gehad, is één vaccinatie soms voldoende. "Dit zijn de groepen van wie wij denken dat ze er het meest baat bij hebben", zegt Henry de Vries, hoogleraar huidinfecties en betrokken bij het vaccinatieteam van de GGD in Amsterdam. "Mensen die PrEP gebruiken, hebben vaak meer partners, en daardoor meer kans het virus op te lopen", licht de hoogleraar toe. Hij gaat uit van een hoge vaccinatiebereidheid: "Uit studies blijkt dat die boven de 90 procent is." Casper Potgieter komt uit Zuid-Afrika, maar woont en werkt in Amsterdam. Een paar weken geleden kreeg hij uitslag en een test wees uit dat hij het apenpokkenvirus had: Het virus kan worden overgedragen door intensief lichamelijk contact. In Europa wordt het nu vooral gevonden bij mannen die seks hebben met mannen en veelal wisselende partners hebben. Toch kunnen ook andere groepen het virus oplopen, benadrukte minister Kuipers (Volksgezondheid) eerder. Sinds zaterdag spreekt de Wereldgezondheidsorganisatie (WHO) van een internationaal gevaar voor de volksgezondheid, omdat het virus in 70 landen is vastgesteld. Het gaat om het hoogste waarschuwingsniveau van de VN-organisatie. "Het is een signaal aan alle lidstaten om over te gaan tot actie", zegt hoogleraar De Vries in het NOS Radio 1 Journaal. "Verder is het ook een oproep aan andere landen om na te gaan of het virus ook daar rondwaart". Hetzelfde waarschuwingsniveau geldt overigens ook voor polio en covid. In Nederland is het aantal besmettingen inmiddels opgelopen tot 712, blijkt uit de recentste cijfers. Vorige week kwamen er 163 nieuwe gevallen aan het licht, de snelste toename sinds het virus in april in Nederland opdook. Twee derde van de gevallen is in Amsterdam vastgesteld, zegt De Vries. Volgens het RIVM verloopt de meerderheid van die infecties mild, maar het virus kan mensen wel degelijk erg ziek maken. Symptomen variëren van pijnlijke uitslag tot hevige hoofdpijn en koorts. Dat er in eerste instantie 'maar' 32.000 mensen worden gevaccineerd, heeft te maken met de hoeveelheid beschikbare vaccins. In Nederland zijn dat er 70.000, maar ter preventie zijn twee prikken per persoon nodig. Daarnaast gaan er ook 10.000 vaccins naar het buitenland, omdat daar weinig of soms zelfs geen vaccins beschikbaar zijn. Volgens de WHO volstaat in principe het standaard pokkenvaccin, Imvanex, waarvan door de uitroeiing van pokken wereldwijd al een beperkte voorraad beschikbaar was. Omdat het apenpokkenvirus lijkt op de 'gewone' pokken, wordt verwacht dat Imvanex ook bij monkeypox effectief is. Sinds 2013 mag Imvanex in de EU worden gebruikt voor vaccinatie tegen mensenpokken. Sinds vorige week adviseert het Europees Geneesmiddelenbureau (EMA) officieel om Imvanex ook in te zetten voor preventie van apenpokken. In de Verenigde Staten en Canada heeft het die goedkeuring al sinds 2019. "Je moet twee prikken geven om het maximale effect te krijgen", zegt hoogleraar De Vries. Daarna duurt het volgens hem nog een aantal weken voordat het vaccin daadwerkelijk beschermt. "Het immuunsysteem moet erop reageren, dan pas ben je beschermd." Wie het vaccin krijgt, moet volgens De Vries rekening houden met een periode van vijf tot zes weken tot aan de bescherming. Volgens het RIVM is het nog niet duidelijk of het vaccin alle klachten van apenpokken kan voorkomen. "Het is mogelijk dat bij sommige mensen toch nog een milde vorm van de ziekte ontstaat en dat zij het virus ondanks vaccinatie kunnen doorgeven", meldt de instantie op de website. De bijwerkingen zullen bij de meeste mensen mild zijn, zegt De Vries. "Dit is een derdegeneratievaccin, het is qua bijwerkingen absoluut niet vergelijkbaar met het vaccin dat tot 1974 werd gegeven tegen de pokken."||https://nos.nl/artikel/2438265-vaccinaties-apenpokken-begonnen-32-000-mensen-uitgenodigd
2022-07-25||Politie tasert hond bij aanhouding in Den Haag|| De politie heeft gisteren in Den Haag een hond getaserd. Het dier viel politiemensen aan toen zij probeerden het baasje aan te houden omdat hij agressief was. Volgens de politie is het dier niet gewond geraakt. De hond is door de dierenambulance naar een dierenopvang gebracht. Even daarvoor was de politie naar de straat geroepen, omdat dezelfde hond iemand gebeten zou hebben. Een vrouw uit de buurt had de hond opgesloten in haar tuin. Het baasje zou het dier daar komen ophalen. Volgens de politie was de man agressief en onberekenbaar. Zo sloeg hij een ruit van een portiek in. Ook stond de verwarde man in een raamkozijn en dreigde hij naar beneden te springen, schrijft Omroep West. Toen agenten hem uiteindelijk overmeesterden, viel het dier hen aan. De politie onderzoekt of ze de hond terecht getaserd hebben.||https://nos.nl/artikel/2438264-politie-tasert-hond-bij-aanhouding-in-den-haag
2022-07-25||Songfestival volgend jaar in VK, in samenspraak met winnaar Oekraïne|| Het Eurovisie Songfestival vindt volgend jaar plaats in het Verenigd Koninkrijk en niet in Oekraïne. De BBC en de organisatie van publieke omroepen EBU melden dat het VK de organisatie van het winnende land overneemt. Nog niet bepaald is in welke Britse stad het Songfestival zal plaatsvinden.  Het VK werd in de afgelopen editie tweede. "We zijn de BBC heel dankbaar dat ze het Eurovisie Songfestival 2023 in het VK wil organiseren", zegt Martin Österdahl van de organisatie. De Britse omroep zal samen met de Oekraïense publieke omroep, UA: PBC, ervoor zorgen dat er een Oekraïense tint aan de wedstrijd wordt gegeven. Oekraïne gaat automatisch door naar de finale, samen met vijf andere landen, de grootste geldschieters. Dit jaar won de Oekraïense band Kalush Orchestra het festival met het nummer Stefania. Het is traditie dat het winnende land de volgende editie organiseert. Na de overwinning in Turijn sprak de omroep UA:PBC de wens uit om het evenement te organiseren. President Zelensky had hoop dat hij de deelnemers van de volgende editie in een bevrijd Oekraïne kon ontvangen. Maar vorige maand werd omwille van de oorlog en de veiligheid van de deelnemers al bepaald dat het Songfestival niet in Oekraïne gehouden kon worden. Toen werd de mogelijkheid al geopperd dat de wedstrijd in het VK zou plaatsvinden. Glasgow en Manchester hebben al interesse getoond, schrijft de BBC. Zo won de band het Songfestival:||https://nos.nl/artikel/2438261-songfestival-volgend-jaar-in-vk-in-samenspraak-met-winnaar-oekraine
2022-07-25||Zeker 1,7 miljoen euro aan schade door Engelstalige neptelefoontjes|| In minder dan een jaar tijd hebben Engelstalige neptelefoontjes geleid tot minimaal 1,7 miljoen euro aan schade. Dat blijkt uit cijfers die de Fraudehelpdesk heeft gedeeld met de NOS. Criminelen bellen op uit naam van bijvoorbeeld het ministry of justice, met de boodschap dat iemands bsn-nummer voorkomt in een drugszaak. Om te 'bewijzen' dat ze er niks mee te maken hebben, krijgen slachtoffers de boodschap dat ze hun geld moeten 'veiligstellen'. In werkelijkheid zijn mensen het geld kwijt. Het daadwerkelijke schadebedrag ligt vrijwel zeker hoger. Het bedrag is gebaseerd op het aantal meldingen dat slachtoffers doen bij de Fraudehelpdesk. De totale omvang van de fraude is daarmee onduidelijk. Uit onderzoek van de instantie blijkt dat in het algemeen zo'n 10 procent van de slachtoffers zich meldt. De eerste meldingen van deze specifieke werkwijze kwamen in september vorig jaar binnen bij de instantie. Toen is er op diverse momenten ook voor gewaarschuwd. De vorige 'piek' was dit voorjaar. "Er is in april en mei een dipje geweest, nu krijgen we de hele dag door dit soort meldingen", zegt woordvoerder Tanya Wijngaarde. Het ging vorige week om gemiddeld twintig meldingen per dag. De cijfers van de Fraudehelpdesk: Wijngaarde zegt dat vaak, met kleine variaties, dezelfde werkwijze wordt gehanteerd. Slachtoffers worden enerzijds geïntimideerd met het bericht dat ze voorkomen in een crimineel onderzoek en aan de andere kant wordt geprobeerd vertrouwen te winnen. "Het begin allemaal met een bandje, daarna krijg je echt iemand aan de telefoon", zegt Wijngaarde. "Wel hebben ze een aantal variaties in het gesprek." In sommige gevallen willen ze ook speciale software installeren zodat ze kunnen meekijken via de laptop of telefoon. Er lijkt sprake van een geraffineerde werkwijze. Mogelijk dat ze zelfs gegevens uit datalekken gebruiken zodat de suggestie wordt gewekt dat het echt klopt, zegt Wijngaarde. "Daardoor wordt het voor mensen heel lastig om te herkennen dat dit nep is." Ook zijn er enkele meldingen dat ze na het bandje iemand aan de lijn krijgen die Nederlands spreekt. Het is nog onduidelijk wie erachter zit. Ook de Fraudehelpdesk tast in het duister, zegt Wijngaarde. "Het valt natuurlijk wel op dat er Engels wordt gesproken met een bepaald accent. En op nationale feestdagen in India krijgen we geen meldingen. Dat doet wel vermoeden dat het daar vandaan komt." De criminelen maken gebruik van een techniek die spoofing heet. Daarbij kunnen ze doen alsof ze vanaf een bepaald nummer bellen, vaak een 06-nummer. Wie probeert terug te bellen, krijgt een heel ander persoon aan de lijn dan van wie het nummer daadwerkelijk is. Dit maakt het óók mogelijk om te doen alsof ze bellen vanaf een nummer van bijvoorbeeld een kantoor van justitie, politie of de Hoge Raad. Banken zijn hier al beter tegen beschermd. Dat dit kan, heeft alles te maken met hoe bellen via internet (VoIP) in de telecomindustrie is opgezet, legt Florian Overkamp uit. Hij is oprichter van telecombedrijf Speakup. "Providers wisselen heel weinig info uit over welk nummer door welke telecomproviders mag worden uitgestuurd. Partijen hebben heel veel vrijheid en veel wordt gedaan op basis van vertrouwen." Technisch is het daardoor mogelijk om te doen alsof je vanaf een willekeurig nummer belt. Het is alsof je het gezicht van iemand namaakt en dat als masker opzet.||https://nos.nl/artikel/2438250-zeker-1-7-miljoen-euro-aan-schade-door-engelstalige-neptelefoontjes
2022-07-25||Honderden reizigers vast op Rotterdam The Hague Airport|| Op de luchthaven van Rotterdam zijn honderden reizigers gestrand. Ze zouden gisteravond naar Ankara vliegen, maar hun vlucht is vertraagd en vertrekt nu morgenochtend. Het bleef lang onduidelijk wanneer de vlucht van Corendon alsnog zou vertrekken. Het gaat om een verplaatste vlucht, die eerst gepland stond op Schiphol. Een groot deel van de gestrande reizigers heeft de nacht doorgebracht in een hotel in de buurt. Vanochtend om 08.00 uur zou de vlucht alsnog vertrekken, maar op de luchthaven bleek geen vliegtuig te staan, tot woede van reizigers die dreigden de ingang van het vliegveld te blokkeren, meldt de regionale omroep Rijnmond. De vertraging komt door een vliegtuig van Corendon dat gisteren te laat van Ankara naar Rotterdam vertrok. Vanwege geluidsoverlast mogen passagiersvliegtuigen na 23.00 uur niet op Rotterdam The Hague Airport landen. Het toestel week daarom uit naar Münster. De vlucht kon vanochtend niet alsnog vertrekken omdat Corendon volgens de luchthaven in Rotterdam eerst een nieuw slottijd moet aanvragen. Volgens Corendon valt de vlucht niet onder de vliegmaatschappij die in Nederland actief is. Een woordvoerder verwijst naar Corendon Airlines International (CAI) in Turkije. Een vertegenwoordiger van CAI zegt tegen Rijnmond vooralsnog niet te kunnen reageren.||https://nos.nl/artikel/2438248-honderden-reizigers-vast-op-rotterdam-the-hague-airport
2022-07-25||Vlucht gemist door drukte op Schiphol: 'We zijn 3000 euro kwijt'|| Het is een bittere pil voor vakantiegangers: je komt ruim op tijd op Schiphol, staat uren in de rij en mist alsnog je vlucht. Dan moet je ook nog bijbetalen voor een nieuw ticket en de gemaakte kosten worden niet vergoed. Begin deze maand kondigden KLM, Transavia, EasyJet, TUI en Corendon Airlines een ruimhartig omboekbeleid aan als mensen door de drukte op Schiphol hun vlucht missen. Ook zouden, indien mogelijk, vluchten later vertrekken om zoveel mogelijk passagiers mee te nemen. Maar de vraag is dus of dit in de praktijk ook gebeurt. Zo miste Jacqueline 't Hart haar EasyJet-vlucht naar Catania in Italië, hoewel ze naar eigen zeggen op tijd op de luchthaven was. Eenmaal bij de gate, mochten zij en haar man niet meer mee. "We stonden samen met veertig andere passagiers te kijken naar het vliegtuig. De deur was nog open, de captain was nog bezig. Maar onze koffers werden er toch uitgehaald. " De achtergebleven reizigers mochten van Easyjet mee op een vlucht een paar dagen later. "Ik moest dan wel 129 euro per ticket bijbetalen", zegt Anna Eelhart, die met haar twee kinderen diezelfde vlucht naar Catania miste. Voor Eelhart was dit geen optie, de vakantie naar Italië werd afgeblazen. "Ik kon uiteindelijk een flink aantal dingen annuleren, zoals mijn autohuur en hotelovernachtingen, maar bij elkaar ben ik toch ruim 1200 euro kwijt", zegt Eelhart. Easyjet, wil deze kosten niet vergoeden. Easyjet zegt tegen de NOS het "te betreuren" dat de reizigers hun vlucht hebben gemist. Maar de luchtvaartmaatschappij zegt weinig te kunnen doen aan de drukte op Schiphol. Volgens de woordvoerder hadden de reizigers wel via het grondpersoneel gratis omgeboekt kunnen worden. Féline Verster miste met vijf vriendinnen twee weken geleden een vlucht naar Malta . "We mochten niet eerder dan vier uur van te voren op Schiphol in de rij gaan staan. Maar na het inchecken stonden we nog eens 4,5 uur voor de security." Ze misten hun vlucht, net als tientallen andere passagiers die zich intussen hebben verenigd in een appgroep. Verster en haar vriendinnen hadden accommodatie geboekt en excursies geregeld. "We zijn met zijn zessen 3000 euro kwijt." Niemand in de app-groep krijgt tot nu toe iemand te pakken. "Iedereen geeft een ander de schuld", zegt Verster. "Air Malta zegt dat ik bij Schiphol moet zijn, want daar stonden de rijen. Schiphol zegt: je hebt je tickets geboekt bij vliegtickets.nl, daar moet je zijn. Maar die zeggen er ook niks aan te kunnen doen dat wij de vlucht niet hebben gehaald." Air Malta was niet bereikbaar voor commentaar. De reizigers in dit artikel zijn nog wel op vakantie gegaan. Verster ging met haar ouders mee in de camper naar Frankrijk. Ook Eelthart besloot met de kinderen naar Frankrijk te rijden om daar vakantie te vieren. 't Hart en haar man pakten een paar dagen later alsnog een vlucht naar Catania. Ze betaalden daarvoor in totaal 250 euro extra. Of ze die kosten alsnog vergoed krijgen van Easyjet, is onduidelijk.||https://nos.nl/artikel/2438247-vlucht-gemist-door-drukte-op-schiphol-we-zijn-3000-euro-kwijt
2022-07-25||Verblijfssticker in Oekraïens paspoort binnenkort nodig, tijd dringt|| Oekraïense vluchtelingen hebben vanaf 1 september een sticker in hun paspoort nodig om aan te tonen dat ze in Nederland mogen wonen en werken. Vanaf vandaag zijn alle IND-locaties in bedrijf waar Oekraïners terechtkunnen voor zo'n sticker: Assen, Nieuwegein, Amsterdam, Deventer, Rijswijk en Den Bosch. De locaties draaien nog niet op volle capaciteit. Het gevolg is dat mensen lang moeten wachten op een afspraak. Wie in de afspraakplanner van de IND kijkt, ziet maar weinig vrije tijdsloten. Verschillende Oekraïners zeiden tegen de NOS dat ze al weken proberen een afspraak te maken, maar ze komen er niet doorheen. De IND erkent de lange wachttijd en wijt dit aan een personeelstekort. Er wordt nu personeel geworven. De sticker in het paspoort is belangrijk voor de Oekraïners. Vluchtelingenwerk zegt dat veel van hen in de zomerperiode even terug willen, bijvoorbeeld voor familiebezoek of om andere familieleden uit Oekraïne te halen voor wie het daar onveilig is. Bij grenscontroles zorgt het Nederlandse bewijs van verblijf ervoor dat mensen niet teruggestuurd kunnen worden naar onveilig Oekraïens gebied. Met de sticker kunnen Oekraïners tot in ieder geval 4 maart 2023 in Nederland wonen en werken en aanspraak maken op leefgeld, opvang, medische zorg en onderwijs voor kinderen. Er zijn nu zes locaties waar mensen terechtkunnen voor de sticker, maar toch betekent dat niet dat mensen snel geholpen worden. Vanwege personeelstekorten draaien de locaties niet op volle capaciteit. Zo zijn in de Brabanthallen in Den Bosch maar vijf van de tien loketten open. De IND zegt dat het in de huidige arbeidsmarkt niet lukt om voldoende personeel te vinden. Met behulp van een speciaal arbeidsbureau probeert de dienst tijdelijke uitzendkrachten te vinden die willen werken als loketmedewerker. Als het niet lukt om voor 1 september iedereen een sticker te geven, zal dat volgens de dienst geen consequenties hebben voor de mensen die tot dan nog niet aan de beurt gekomen zijn.||https://nos.nl/artikel/2438245-verblijfssticker-in-oekraiens-paspoort-binnenkort-nodig-tijd-dringt
2022-07-25||Tegenwind drukt omzet en winst van Philips, aandeel hard onderuit|| Philips heeft het afgelopen kwartaal minder omzet en winst geboekt. De slechtere prestaties waren onder meer het gevolg van maandenlange covid-lockdowns in China waardoor fabrieken stillagen, de hoge inflatie en de gevolgen van de oorlog in Oekraïne. In Amsterdam ging het aandeel in het eerste uur van de handel ruim 10 procent omlaag. Philips heeft de winstverwachting voor het hele jaar met 10 procent verlaagd. In het tweede kwartaal daalde de omzet van het gezondheidstechnologieconcern met 7 procent en kwam uit op 4,2 miljard euro. Het bedrijfsresultaat (het bedrag dat overblijft als alle kosten eraf zijn gehaald) bedroeg 11 miljoen euro, tegen 85 miljoen een jaar geleden. De fabrikant van medische apparatuur voor particulieren en ziekenhuizen en gezondheidsinstellingen wordt nog in beslag genomen door de vervanging en reparatie van slaap-apneu-apparaten. Wereldwijd zijn er 5,5 miljoen apparaten die vervangen moeten worden vanwege loslatende schuimdeeltjes die een risico vormen voor de gezondheid. In Nederland hebben 85.00 mensen een slaapapneu-apparaat van Philips. Philips zegt dat tot nu toe 3 miljoen apparaten zijn vervangen of gerepareerd. Tegen het einde van het jaar moet de klus voor het grootste deel zijn geklaard. Dat gaat trager dan de bedoeling was, tot ergernis van patiëntenverenigingen en toezichthouders. "Voor de patiënten duurt het allemaal te lang, en dat spijt mij enorm", zegt topman Frans van Houten. "We hebben de productie al verdrievoudigd en na deze zomer zitten we op het viervoudige. We doen er alles aan om eerst de patiënten te helpen. Alle componenten gaan met voorrang naar de slaapapneu apparaten en dan pas naar onze andere producten."||https://nos.nl/artikel/2438236-tegenwind-drukt-omzet-en-winst-van-philips-aandeel-hard-onderuit
2022-07-25||Universiteiten tegen internationale studenten: blijf weg als je geen kamer hebt|| Verschillende universiteiten roepen internationale studenten op niet naar Nederland te komen als ze voor het nieuwe studiejaar geen kamer gevonden hebben. De VU en de UvA geven dit advies nu voor het eerst, schrijft Het Parool. Amsterdam heeft te weinig kamers om internationale studenten te huisvesten. De afgelopen twee jaar hadden studenten nog de mogelijkheid om tijdelijk in hostels of vakantieparken te bivakkeren die door corona leegstonden. Nu is dat geen optie meer. De universiteiten in Eindhoven, Utrecht en Maastricht deden de afgelopen weken een soortgelijke oproep. De Universiteit Utrecht hoopt hiermee te voorkomen dat studenten in tenten of een duur hotel terechtkomen. Ook de universiteiten in Nijmegen en Groningen adviseren studenten om thuis te blijven als ze niet voor augustus een kamer hebben bemachtigd. Het kamertekort voor internationale studenten speelt al jaren. Kamerloze studenten sliepen in steden als Tilburg, Groningen en Amsterdam ook voor de coronacrisis al noodgedwongen in tenten en op campings. In 2019 riep de Universiteit Leiden internationale studenten voor het eerst op niet naar de studentenstad te komen als ze geen kamer hadden geregeld. Nederlandse universiteiten staan onder druk door het toenemend aantal studenten. Ook het aantal internationale studenten blijft toenemen. In het studiejaar 2021-2022 volgden in totaal 115.000 studenten uit het buitenland een opleiding in Nederland, ruim 11.000 meer dan in het jaar ervoor. Op de Amsterdamse universiteiten komen een kwart van de studenten uit het buitenland. De Universiteit Maastricht heeft met 56 procent het hoogste percentage. Naar verwachting neemt het tekort aan studentenwoningen in de komende jaren toe. Vorig jaar meldde het kennisplatform Kences dat het tekort aan studentenwoningen met 20 procent was gestegen. In totaal waren er 26.500 woningen te weinig. Er wordt wel bijgebouwd, maar dat is niet genoeg om alle studenten te huisvesten. Het tekort is voor een groot deel toe te schrijven aan het toenemende aantal internationale studenten in Nederland.||https://nos.nl/artikel/2438234-universiteiten-tegen-internationale-studenten-blijf-weg-als-je-geen-kamer-hebt
2022-07-25||Waterstoring in Zeeland opgelost, mensen spoelden wc door met zeewater|| De problemen met de watervoorziening in een aantal Zeeuwse gemeenten zijn opgelost. In gemeenten op Walcheren en Zuid-Beveland kwam sinds gisteravond geen water meer uit de kraan. De oorzaak bleek een leidingbreuk bij Oost-Souburg, meldde de veiligheidsregio. Tegen 16.00 uur hadden alle huishoudens weer water. Het ging om delen van Vlissingen, Oost-Souburg, Koudekerke en Nieuwdorp. Volgens Omroep Zeeland kwam er ook in de omgeving van Middelburg op een aantal plaatsen geen water uit de kraan. Volgens waterbedrijf Evides hebben alle huishoudens op Walcheren in meer of mindere mate problemen ondervonden door de leidingbreuk. Inmiddels hebben alle huishoudens weer water, zegt een woordvoerder tegen Omroep Zeeland. Mensen kunnen nog wel steeds een lagere waterdruk ervaren dan normaal. Tegen 20.00 uur vanavond moet ook dat opgelost zijn. De 4-jarige Sem vond het lek, schrijft de regionale omroep. Hij zag dat de sloot in de achtertuin was veranderd in een kleine rivier. In de Zeeuwse supermarkten werd het watertekort ook gemerkt. Er is zo veel water gehamsterd dat de schappen bijna leeg zijn. "Toen ik er vanochtend achter kwam dat er geen water was, ben ik maar naar de supermarkt gegaan", zei Mika, die net vader is geworden. "Ik heb water nodig voor flesvoeding. Het schap met flesjes binnen was bijna leeg." Het is even behelpen in Zeeland: Ook in het ziekenhuis in Vlissingen kwam er weinig tot geen water uit de kraan. "Maar gelukkig hebben we voldoende water op voorraad in de grote watertanks", zegt Monique Braam van het Admiraal de Ruyter ziekenhuis. "De technische dienst controleert dat water elke twee uur." Op de boulevard in Vlissingen en op het strand van Westduin werd het probleem van het watergebrek ook snel opgelost: "Gelukkig is de zee vlakbij!", zegt Annette die aan de boulevard woont. Mensen haalden met emmers water uit de zee om het toilet door te spoelen.||https://nos.nl/artikel/2438233-waterstoring-in-zeeland-opgelost-mensen-spoelden-wc-door-met-zeewater
2022-07-25||Explosie verwoest pui van winkel in Helmond || In Helmond is vannacht de pui van de winkelpand weggeblazen. Volgens de politie gebeurde dat met een explosief. Na de explosie ontstond een kleine brand. De brandweer evacueerde zo'n tien bewoners uit appartementen boven de winkel. Niemand raakte gewond. Bewoners zeiden tegen Omroep Brabant dat ze na de explosie een scooter hoorden wegrijden. Sommige getuigen spreken van twee ontploffingen . Er lijkt niets uit de winkel Vanalleswa te zijn gestolen en er zat ook geen geldautomaat in het pand. Buurtbewoners snappen er dan ook niks van: "Dit is gewoon een kledingwinkel, er is niets te halen."||https://nos.nl/artikel/2438231-explosie-verwoest-pui-van-winkel-in-helmond
2022-07-25||Referendum in Tunesië: dit staat er op het spel|| Tunesië staat op een tweesprong: 'daadkracht' tegenover democratie. Vandaag stemmen de Tunesiërs over een controversiële nieuwe grondwet van president Kais Saied. Vijf vragen over deze nieuwe grondwet en wat die betekent voor de Tunesiërs. Een jaar geleden werd de noodtoestand in Tunesië uitgeroepen. President Saied zette het parlement buitenspel en ontsloeg de premier. Naar eigen zeggen deed hij dat vanwege massale protesten tegen het coronabeleid en de economische situatie in het land. De oppositie stelt sindsdien dat de democratie is "gegijzeld". Met dit referendum hoopt Saied de onrust te beëindigen. Als het aan Saied ligt krijgt hij nog meer macht. Binnen het huidige systeem is de macht gelijk verdeeld tussen president en parlement, maar de nieuwe grondwet maakt het mogelijk het parlement te omzeilen. Zo kan de president bijvoorbeeld op eigen houtje wetten doorvoeren en de premier benoemen. Saied vindt dit nodig om "de stabiliteit van het land te bewaken". De oppositie beticht hem van een staatsgreep. Universitair docent Maaike Voorhoeve, gespecialiseerd in Tunesisch recht, ziet dat veel Tunesische juristen huiverig zijn. "Voor hen gaat dit referendum over het uitkleden van de parlementaire democratie en over het opheffen van de scheiding tussen kerk en staat." Maar de Nederlands-Tunesische journalist Fairooz Ben Salah, die in Tunis woont, vindt dat dit nuance verdient. Volgens haar is er een grote behoefte onder de Tunesiërs aan een sterke leider die de economie erbovenop helpt: "De afgelopen jaren van democratie hebben de Tunesiërs economisch weinig opgeleverd. Het is moeilijk aan democratie te denken als de boodschappen te duur zijn." Mensenrechtenorganisatie Amnesty International waarschuwt dat als de nieuwe grondwet wordt aangenomen, de situatie verder verslechtert. Sinds het uitroepen van de noodtoestand in 2021 worden mensenrechten geschonden, zegt Amnesty. Zo zijn er meerdere parlementsleden en rechters onder huisarrest geplaatst en kregen zij geen toegang tot hun advocaat. Ook wijst Amnesty op de toenemende invloed van religie op de nieuwe constitutie. Vooral vrouwenrechtenorganisaties zijn hier sterk op tegen. Het zijn dit soort organisaties die al voor de Arabische Lente hard hebben gestreden voor mensenrechten in het land. In 2011 zetten de Tunesiërs de autoritaire leider Zine el-Abidine Ben Ali af na vijftig jaar onderdrukking. Een democratische omslag volgde. De overgangsregering bouwde een nieuwe rechtstaat waarin mensenrechten werden gerespecteerd. Dit leidde tot de grondwet van 2014, die wordt gezien als een van de meest liberale in de regio. Hoewel de huidige ontwikkelingen doen denken aan de tijd van dictator Ben Ali, vindt universitair docent Voorhoeve de vergelijking te simpel: "Tijdens het Ben Ali-regime bestond niet eens de gedachte om de straat op te gaan. Het feit dat er überhaupt iets van oppositie bestaat, maakt dat de situatie niet te vergelijken is met die van voor 2011." Wel is het een stap terug in de richting van de situatie voor de Arabische Lente, vindt ze. Ook journalist Ben Salah zegt dat, hoewel zij pessimistisch is over de mensenrechten, een dictatuur ver weg is: "Saied kent wel degelijk grenzen. De Tunesiërs en hun instituties geven deze grenzen aan." "De vraag blijft hoeveel mensen er komen opdagen. Er wordt veel opgeroepen tot een boycot van het referendum en in het geval van een lage opkomst moet Saied een manier vinden om de uitkomst te legitimeren", zegt Voorhoeve. Ben Salah zegt dat de uitkomst weinig uitmaakt. Volgens haar schrijft Saied dit referendum uit om de grondwetswijziging te legitimeren, maar staat de uitkomst eigenlijk op voorhand al vast. Die wijziging gaat er komen, zegt Ben Salah. Ongeacht de opkomst en ongeacht de uitslag. Afgelopen najaar maakten we deze tijdlijn over de Tunesische democratie:||https://nos.nl/artikel/2438224-referendum-in-tunesie-dit-staat-er-op-het-spel
2022-07-25||Wekdienst 25/7: Eerste vaccinaties tegen apenpokken • Eerste criterium na Tour de France|| Goedemorgen! Vandaag worden in Nederland de eerste vaccinaties gezet tegen het apenpokkenvirus. En voor wielrenners is er na de Tour de France geen rust, want in Boxmeer wordt het criterium Daags na de Tour gereden.  Eerst het weer: vandaag naast zon en wolken verspreid over de dag een enkele bui, landinwaarts kans op een klap onweer. Daar wordt het zomers warm met 26 tot 29 graden, door een stevige westelijke wind in de kustprovincies met 23 of 24 graden minder warm. Daarna wordt het overal amper 22 graden, er zijn perioden met zon en het is vrijwel droog Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De meeste Nederlanders hebben ondanks de sterk gestegen prijzen nog geen moeite om rond te komen. Wel houdt 55 procent inmiddels de uitgaven beter in de gaten. Vorige maand was dat nog 43 procent. Dat valt op te maken uit representatief onderzoek van I&O Research in opdracht van de NOS naar de effecten van de inflatie. Voor ongeveer een kwart van de Nederlanders is het nu echt lastig om de eindjes aan elkaar te knopen. Twee op de tien (19 procent) zeggen goed op de uitgaven te moeten letten om alles te kunnen betalen; iets minder mensen dan in juni. Een groep van bij elkaar 5 procent kampt met financiële problemen of denkt daar binnenkort in terecht te komen. De bosbranden bij het Yosemite National Park in de Amerikaanse staat Californië blijven zich uitbreiden. De rookpluim boven het natuurgebied is zo groot dat deze zelfs vanaf de ruimte is te zien: Prettige maandag!||https://nos.nl/artikel/2438221-wekdienst-25-7-eerste-vaccinaties-tegen-apenpokken-eerste-criterium-na-tour-de-france
2022-07-25||Meeste Nederlanders houden hand steviger op de knip door inflatie|| De meeste Nederlanders hebben nog altijd geen moeite om rond te komen, ondanks de sterk gestegen prijzen. Toch houdt 55 procent de eigen uitgaven inmiddels wel beter in de gaten, tegenover 43 procent in juni. Dat blijkt uit representatief onderzoek van I&O Research in opdracht van de NOS naar de effecten van de inflatie. Voor ongeveer een kwart van de Nederlanders is het echt lastig om de eindjes aan elkaar te knopen. Twee op de tien (19 procent) zeggen goed op de uitgaven te moeten letten om alles te kunnen betalen; dat zijn iets minder mensen dan in juni. Een groep van bij elkaar 5 procent kampt nu al met financiële problemen of denkt daar binnenkort in terecht te komen. Mensen met een minimum- of beneden modaal inkomen komen logischerwijs eerder en vaker dan anderen in de knel. Maar voor de meerderheid van Nederlanders in alle inkomensgroepen geldt dat de inflatie op z'n minst enig effect heeft op de eigen financiële positie. "Wat heel duidelijk wordt", zegt onderzoeker Melle Conradie van I&O Research, "is dat niet alleen de minima last hebben van de inflatie, maar dat ook een deel van de lagere middeninkomens in de problemen dreigt te komen". Conradie ziet dat ook terug in de antwoorden op vragen over eventuele verdere financiële compensatie door de overheid. Bijna de helft (45 procent) wil graag dat naast de lage inkomens ook de middeninkomens meer tegemoetgekomen worden. Nog altijd zijn verreweg de meeste Nederlanders voorstander van verdere compensatie voor bepaalde inkomensgroepen of zelfs voor iedere burger. De groep die dat helemaal niet nodig vindt (5 procent) is duidelijk gedaald ten opzichte van juni. Bij de vraag hoe de overheid verdere tegemoetkomingen zou moeten betalen, denken veel mensen aan een hogere winstbelasting voor bedrijven. Twee derde vindt dat een redelijk goed tot zeer goed idee. Grotere verdeeldheid is er over een extra inkomstenbelasting voor de hogere inkomens; 49 procent is hier voorstander van. De minste bijval is er voor extra bezuinigingen en vooral voor het verder laten oplopen van de staatsschuld. SP- en PVV-stemmers moeten vaker dan anderen op hun uitgaven letten. Voor de kiezers van VVD en D66 is de financiële situatie relatief vaak onveranderd gebleven.||https://nos.nl/artikel/2438218-meeste-nederlanders-houden-hand-steviger-op-de-knip-door-inflatie
2022-07-25||Myanmar executeert voor het eerst in decennia vier activisten|| Het militaire regime van Myanmar heeft vier prodemocratische activisten geëxecuteerd, melden staatsmedia. Een van hen was een partijgenoot van de vorig jaar afgezette regeringsleider Aung San Suu Kyi. Het is voor het eerst in decennia dat de doodstraf in het Zuidoost-Aziatische land is voltrokken. Na de militaire staatsgreep in februari vorig jaar veroordeelde de junta in Myanmar tientallen burgers en activisten ter dood, maar tot nog toe waren er nog geen executies uitgevoerd. De vier mannen die nu zijn omgebracht, werden in januari al ter dood veroordeeld. Hun proces vond achter gesloten deuren plaats. De militaire machthebbers van Myanmar kondigden vorige maand aan dat de vonnissen van de vier snel zouden worden voltrokken. Dat leidde tot grote internationale verontwaardiging. Zo spraken deskundigen van de Verenigde Naties van een "vileine poging om angst te zaaien". VN-chef António Guterres noemde het besluit van de junta een "flagrante schending van het recht op leven, vrijheid en veiligheid". Volgens de Myanmarese autoriteiten zijn de vier mannen geëxecuteerd omdat ze "terreurdaden" hebben gepleegd. Ze zouden onder meer milities hebben ondersteund bij gevechten tegen het leger tijdens de militaire coup vorig jaar. Zo werd de 41-jarige voormalige hiphopartiest Phyo Zeya Thaw, die voor de partij van Aung San Suu Kyi in het parlement heeft gezeten, door de junta beschuldigd van aanvallen op leden van het regime. Twee andere activisten die zijn terechtgesteld, waren veroordeeld omdat ze een vrouw zouden hebben vermoord van wie ze dachten dat ze een informant van de junta was. Hoe de vier zijn gedood, is niet bekendgemaakt. Eerder vonden executies in Myanmar plaats door ophanging. De laatst bekende executies in het land waren eind jaren 80. Sinds de staatsgreep vorig jaar woedt er in Myanmar een burgeroorlog tussen het leger en meerdere rebellengroeperingen. In de nasleep van de coup zijn naar schatting zeker 14.000 inwoners van het land gearresteerd wegens verzet tegen de militaire machthebbers, van wie er nog duizenden vastzitten. Op 1 februari was het precies een jaar geleden dat het leger in Myanmar de macht greep. We maakten toen dit overzicht van de gebeurtenissen daarna: De afgezette regeringsleider Aung San Suu Kyi zit sinds vorige maand in een isoleercel. De 77-jarige Nobelprijswinnaar zat al in de gevangenis, nadat ze vorig jaar door het leger was afgezet en onder huisarrest was geplaatst. Onlangs werd Aung San Suu Kyi door een militaire rechtbank veroordeeld tot elf jaar cel wegens corruptie en opruiing. Mensenrechtenorganisaties en tegenstanders van het militaire regime spreken van een politiek schijnproces.||https://nos.nl/artikel/2438216-myanmar-executeert-voor-het-eerst-in-decennia-vier-activisten
2022-07-25||Europese vakbonden willen maximumtemperatuur voor werk in buitenlucht|| Het Europees Verbond van Vakverenigingen (EVV) wil dat er in Europees verband een maximumtemperatuur wordt afgesproken voor veilig werken in de buitenlucht. De koepelorganisatie, waarbij 92 vakbonden uit 39 Europese landen zijn aangesloten, stapt met dat verzoek naar de Europese Commissie. De oproep komt een week nadat in Spanje drie arbeiders zijn overleden toen ze aan het werk waren in de hitte, onder wie een 60-jarige straatveger en een 56-jarige magazijnmedewerker uit Madrid. Het was op dat moment zo'n 40 graden in de Spaanse hoofdstad. Volgens het EVV hebben enkele EU-lidstaten, waaronder België, Letland en Hongarije, wettelijk vastgelegd tot welke temperatuur er buiten mag worden gewerkt. Maar ieder land werkt met verschillende maximumtemperaturen. Bovendien is er in de meeste Europese landen helemaal niets vastgelegd over eventueel minder werken tijdens een hittegolf. Uit een studie van EU-onderzoeksbureau Eurofound blijkt dat 23 procent van alle werknemers in de EU ongeveer een kwart van de tijd te maken heeft met hoge temperaturen. In de landbouw en industrie ligt dat percentage nog hoger. "Politici kunnen niet langer het gevaar van kwetsbare arbeiders negeren, terwijl ze zelf comfortabel in kantoren met airco zitten", zegt EVV-bestuurder Claes-Mikael Stahl. "Hittegolven kunnen fataal zijn voor mensen die onbeschermd in de zon werken, zoals we deze zomer al in Spanje hebben gezien." Na de dood van de arbeiders in Madrid hebben de autoriteiten van de Spaanse hoofdstad overigens met gemeentelijke vakbonden afspraken gemaakt over het werk in de hitte. Medewerkers van gemeentelijke reinigingsdiensten hoeven voortaan niet meer buiten te werken als de temperatuur boven de 39 graden uitkomt.  Welke maximumtemperatuur de EVV bij de Europese Commissie wil voorstellen, is niet bekend. Volgens de Wereldgezondheidsorganisatie ligt de optimale werktemperatuur tussen 16 en 24°C. In Nederland geldt op dit moment geen maximumtemperatuur voor veilig werken, hoewel wel in het Arbobesluit staat dat de temperatuur op de werkplek "geen schade" mag veroorzaken aan de gezondheid van werknemers. Als de temperatuur toch leidt tot schade, moeten beschermingsmiddelen worden uitgedeeld of moet de werktijd worden beperkt. Er worden echter geen specifieke temperaturen genoemd.||https://nos.nl/artikel/2438215-europese-vakbonden-willen-maximumtemperatuur-voor-werk-in-buitenlucht
2022-07-25||'Politie blijft persoonsgegevens opslaan, ook als dat niet meer nodig is'|| De politie krijgt van miljoenen mensen automatisch updates binnen over veranderende leefomstandigheden, zoals een verhuizing, huwelijk of geboorte. Ook als dat al lang niet meer nodig is voor een zaak, blijven de persoonsgegevens van deze mensen beschikbaar in de politiesystemen. Daarover bestaan binnen de organisatie al jaren zorgen, schrijft Trouw op basis van een intern memo. De politie heeft het wettelijke recht om gegevens uit de Basisregistratie Personen op te vragen als die noodzakelijk zijn voor het politiewerk. Zo kunnen voor een groot dna-onderzoek gegevens worden opgevraagd van mensen die in een bepaald postcodegebied wonen. Ook voor informatie over verdachten, slachtoffers, getuigen of mensen die ooit aangifte hebben gedaan, kan de politie in de basisregistratie terecht. Om de gegevens actueel te houden, krijgt iedereen in het systeem van de politie een zogeheten 'afnemersindicatie', schrijft Trouw. Dat houdt in dat de politie veranderingen in de gegevens automatisch doorkrijgt. In het interne document dat de krant heeft ingezien, staat dat die afnemersindicatie nooit meer wordt verwijderd, ook niet als de betreffende persoon is overleden. De stroom aan informatie is eindeloos, aldus de memo, die twee jaar oud is. Inmiddels zouden de gegevens van zo'n 9 miljoen mensen automatisch worden ververst. Volgens het document uitte de Rijksdienst voor Identiteitsgegevens, die zich bezighoudt met veilig gebruik van persoonsgegevens, al in 2015 kritiek op het "abonnement op personen" van de politie. Toch is sindsdien nog niets veranderd, schrijft Trouw. Volgens het interne stuk staat er wel nieuw beleid op de rol, waarin het uitgangspunt is dat de politie niet zomaar meer iedereen mag volgen met wie ooit contact is geweest. Alleen specifieke groepen of afzonderlijke personen mogen dan een afnemersindicatie krijgen, zoals verdachten of mensen met een wapenvergunning. Dat het nieuwe systeem nog niet van kracht is, komt volgens de politie doordat het gaat om grote logge applicaties die niet van de ene op andere dag uitgezet kunnen worden. Volgens privacy-expert Rejo Zenger van burgerrechtenorganisatie Bits of Freedom overtreedt de politie de wet door gegevens te verzamelen die ze niet nodig heeft. "De politie mag niet meer gegevens verzamelen dan strikt noodzakelijk is voor haar taak", zegt hij. Grote hoeveelheden informatie brengen risico's met zich mee, zegt hij, zoals datalekken. De korpsleiding ontkent in Trouw dat de wet wordt overtreden. "Zonder actuele persoonsgegevens kan de politie haar werk niet doen", aldus Henk Geveke van de korpsleiding. "Voor het gebruik en actueel houden van die gegevens hebben we een juridische grondslag. We hebben zelf de conclusie getrokken dat we met minder gegevens toe kunnen, en daar werken we aan."||https://nos.nl/artikel/2438209-politie-blijft-persoonsgegevens-opslaan-ook-als-dat-niet-meer-nodig-is
2022-07-25||Vorig jaar minder mensen verdronken, onder slachtoffers veel migranten|| Vorig jaar zijn tachtig inwoners van Nederland om het leven gekomen door verdrinking, meldt het Centraal Bureau voor Statistiek (CBS). Dat zijn er 27 minder dan in 2020, toen er relatief veel mensen verdronken. De meeste verdrinkingen (73 procent) waren in open water. Onder de slachtoffers van verdrinking zijn relatief veel migranten met een niet-Europese achtergrond en hun kinderen. Volgens het CBS is het risico op verdrinking bij niet-Europese migranten onder de 20 jaar negen tot tien keer groter dan bij jongeren die in Nederland zijn geboren. Dat heeft onder meer te maken met een gebrek aan zwemles voor die groep, zegt CBS-hoofdsocioloog Tanja Traag in het NOS Radio 1 Journaal. "Voor die groep zal dat zeker aan de orde zijn, omdat dat een groep kinderen is die niet gewend is aan zoveel water. En laten we wel wezen: Nederland heeft gewoon heel veel water, dus het risico dat je er per ongeluk in valt is ook hoger. Dan moet je wel kunnen zwemmen." Ten opzichte van de jaren 50 is het aantal verdrinkingen fors afgenomen. Toen stierven jaarlijks nog 400 tot 500 mensen in Nederland door verdrinking. Vanaf 2000 is dit aantal ongeveer gelijk gebleven, met vorig jaar dus een uitschieter. Deze cijfers betreffen zogeheten accidentele verdrinkingen. Het gaat om mensen die bijvoorbeeld in het zwembad, in hun badkuip of in een meer zijn verdronken of die dronken in een gracht vielen. Daarnaast waren er vorig jaar 86 mensen die zich van het leven beroofden door verdrinking, en 38 mensen die verdronken na een verkeersongeluk. In beide categorieën zijn mannen en 60-plussers oververtegenwoordigd. Ook over niet-ingezetenen zijn cijfers bekend, maar die zijn niet per jaar geregistreerd. In totaal verdronken tussen 2012 en 2021 394 mensen in Nederland die hier niet ingezetene zijn. Dat zijn er dus gemiddeld jaarlijks 44. Bijna een derde van de slachtoffers kwam uit Duitsland (30,7 procent) en ruim een vijfde was Pools (22 procent). Een groot deel van de slachtoffers kwam ook uit buurland België (8,7 procent).||https://nos.nl/artikel/2438208-vorig-jaar-minder-mensen-verdronken-onder-slachtoffers-veel-migranten
