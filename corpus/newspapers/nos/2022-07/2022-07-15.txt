2022-07-15||Rechtbank weert AD-journalisten bij Marengo-proces na uitzenden live-beelden|| Journalisten van het AD zijn de rest van het jaar niet meer welkom bij het Marengo-proces, het liquidatieproces met Ridouan Taghi als hoofdverdachte. Dat heeft de rechtbank Amsterdam besloten, meldt de krant. Het AD had 28 juni per ongeluk een aantal minuten van de rechtszaak live uitgezonden op de eigen website. Het is niet toegestaan om de beelden live door te zetten omdat de namen van verdachten eerst moeten worden geanonimiseerd met bijvoorbeeld een piepje. Het AD liet weten dat het om een interne fout ging en dat die onmiddellijk is hersteld. De AD-journalisten werden die dag direct uitgesloten voor de rest van de zitting. Nu zijn ze dus helemaal niet meer welkom bij de zaak. AD-hoofdredacteur Rennie Rijpma laat weten de sanctie zwaar te vinden, maar wel te accepteren. "Het beperkt ons langere tijd in de verslaggeving van een strafzaak met grote maatschappelijke impact. Tegelijkertijd begrijp ik dat de rechtbank de veiligheid van de rechtsgang moet bewaken en dat als daar een fout in wordt gemaakt er een sanctie op volgt." Het AD blijft de rechtszaak wel volgen. De secretaris van de Nederlandse Vereniging van Journalisten Thomas Bruning noemt het op Twitter alarmerend "dat de rechtbank een medium zo'n zware sanctie oplegt voor een menselijke fout". Volgens hem zou de rechtbank zeer terughoudend moeten zijn met maatregelen die een deel van de pers het werken voor langere tijd onmogelijk maakt.||https://nos.nl/artikel/2436914-rechtbank-weert-ad-journalisten-bij-marengo-proces-na-uitzenden-live-beelden
2022-07-15||Visdeurbel bij Utrechtse sluis gaat uit, komt volgend seizoen weer terug|| Omdat het vissenmigratieseizoen voorbij is, wordt de visdeurbel bij een sluis in de Utrechtse Oudegracht dit weekend offline gehaald. Volgens de gemeente Utrecht hebben dit jaar zeker 10.000 mensen op de virtuele bel gedrukt. De gemeente verzekert dat de bel volgend seizoen terugkomt. Vorig jaar maart ging de visdeurbel voor het eerst live. Mensen konden online naar onderwaterbeelden kijken uit de Weerdsluis. Als ze een vis in beeld kregen, konden ze aanbellen, waarna de sluiswachter een seintje kreeg om de sluis te openen. Op die manier worden de vissen die naar de Kromme Rijn willen om eitjes te leggen een handje geholpen. Met name in het vroege voorjaar, als er nog weinig boten zijn, blijft de sluis soms lange tijd dicht en kunnen de vissen niet verder zwemmen. Verder geeft de visdeurbel ook inzicht in de vispopulatie van de Utrechtse gracht. Vorig jaar werd er 32.000 keer geklikt op de virtuele deurbel, maar dit jaar werd het anders aangepakt. Als mensen aanbelden, werd een screenshot gemaakt van de onderwaterbeelden. Alleen de beelden met een vis erop werden meegenomen in de analyse. In totaal trok de website dit jaar 50.000 kijkers, en werd er 10.000 keer op de bel geklikt.  Verder is de camera dit jaar iets dichter bij de sluis geplaatst. "We denken dat dit een betere plek is, want er worden hier minder vissen gezien die lang op deze plek wachten en eindeloos langs de camera zwemmen", vertelt stadsecoloog Anne Nijs aan RTV Utrecht. Dit seizoen werd de baars het meest gezien, daarna kwam de blankvoorn en vervolgens de snoek. Naast veelvoorkomende soorten werden ook bijzondere vissen gespot. Eén deelnemer zag een meerval voorbij zwemmen, de grootste zoetwatervis in Nederland en nog niet eerder gezien in de Utrechtse gracht. De meerval, die wel 2 meter kan worden, is goed vastgelegd dankzij de camera van de visdeurbel. "Deze is wat kleiner en dus geen 2 meter. We wisten wel dat hij in de Kromme Rijn zwom, maar niet in het centrum van Utrecht", zegt Nijs. Behalve de meerval is Nijs ook verrast over de waarneming van de paling. "Die heeft het heel moeilijk, maar vorig jaar werd hij zes keer gezien en dit jaar negen keer. Hij leeft dus in elk geval nog in Utrecht."||https://nos.nl/artikel/2436911-visdeurbel-bij-utrechtse-sluis-gaat-uit-komt-volgend-seizoen-weer-terug
2022-07-15||Zwemmen is gelukt, nu de rest nog: ultrasporter voltooit deel Elfstedentriatlon|| In Friesland heeft Stefan van der Pal na vijf dagen zwemmen de hele Elfstedenroute afgelegd. Na 200 kilometer zwemmen kwam hij in Leeuwarden over de finish. Daarmee zit voor hem het eerste deel van de Elfstedentriatlon erop. Komend weekend wil hij de route namelijk ook nog eens fietsend en hardlopend volbrengen. Met de Elfstedentriatlon wil Van der Pal geld inzamelen voor de Stichting Semmy die zich inzet voor onderzoek naar hersenstamkanker bij kinderen. Op dit moment is al ruim 18.000 euro opgehaald. Tijdens de zwemtocht heeft Van der Pal flink wat grenzen moeten verleggen om het te halen, meldt Omrop Fryslan. Hij leed onder vermoeidheid en had last van schaafwonden door zijn zwempak. Hij onderbrak de zwemtocht af en toe voor powernaps of om iets te drinken en bijvoorbeeld nasi of macaroni te eten. Ook had hij op sommige stukken de wind en stroming tegen waardoor hij het moeilijk had. Het zonnige weer en de steun van mensen op bruggen en langs de kant hielpen hem erdoorheen. Van der Pal rust vannacht uit in een hotel in Leeuwarden. Morgen wil hij tussen 08.00 en 09.00 uur op de fiets stappen om het hele Elfstedenrondje nog een keer te doen. Hij verwacht zo'n tien uur te doen over het 235 kilometer lange traject. Daarna gaat hij opnieuw van start om in zo'n 30 uur 205 kilometer te gaan hardlopen langs de Friese Elfsteden.  Van der Pal is al jaren bezig met de voorbereiding. Vanaf 2011 droomde hij ervan de Elfstedentocht te gaan zwemmen. Tweemaal was iemand anders hem voor en in 2020 moest hij vanwege de coronapandemie de tocht annuleren. Daarna besloot hij een Elfstedentriatlon te gaan doen zodra dat weer mogelijk was.||https://nos.nl/artikel/2436909-zwemmen-is-gelukt-nu-de-rest-nog-ultrasporter-voltooit-deel-elfstedentriatlon
2022-07-15||Voorzichtig positieve reacties na versnelde financiering stikstofaanpak|| Op de beslissing van het kabinet om 'versneld' honderden miljoenen euro's uit te trekken voor de stikstofproblematiek, is voorzichtig positief gereageerd. Met het geld kunnen onder meer boeren uitgekocht worden zodat andere boeren en bedrijven op een legale manier kunnen doorgaan. "We zijn positief dat we een beweging zien dat we snel tot uitvoering over kunnen gaan", zegt Edward Stigter namens het Interprovinciaal Overleg (IPO). Eerder deze maand zeiden bestuurders van zeven provincies te vrezen voor vertraging omdat het toegezegde geld om boeren uit te kopen en om te verduurzamen nog ontbrak. "Hoewel provincies veel meer voorstellen hebben gedaan dan nu gehonoreerd worden, kunnen we aan de slag", meldt Stigter nu. In een brief die stikstofminister Van der Wal vandaag aan de Tweede Kamer stuurde, ging zij ook in op de door het kabinet gepresenteerde kaart die tot veel onrust heeft geleid. Op de kaart staat per gebied aangegeven hoeveel stikstofreductie er gerealiseerd moet worden. Van der Wal zei direct al dat de kaart als een vertrekpunt beschouwd moest worden. "Provincies hebben de ruimte om daar hun eigen inkleuring aan te geven", aldus de minister. Nu voegt zij daaraan toe dat de kaart "expliciet niet een blauwdruk is die provincies een op een moeten toepassen". Het IPO reageert hierop ook positief. In een eerste beknopte reactie noemt landbouworganisatie LTO het positief dat de boerenbedrijven die vanwege hun stikstofuitstoot onder vuur liggen (de zogenoemde PAS-melders) tegemoet worden gekomen. De Raad van State zette in 2019 een streep door het Programma Aanpak Stikstof van de overheid (de PAS-uitspraak) waardoor de bedrijfsvoering van duizenden boeren in één klap bestempeld werd als illegaal. Dat wordt nu versneld opgelost, zegt LTO, doordat provincies de ruimte krijgen om "snelle stappen" te kunnen zetten. "Over de precieze invulling zijn nog vragen, maar dat is ook grotendeels in samenspraak met provincies." Dat het kabinet versneld geld uittrekt voor de aanpak van de stikstofproblemen betekent niet dat LTO nu direct om de tafel wil met bemiddelaar Remkes. Tot nu toe heeft de landbouworganisatie dat geweigerd. "Er moet gesproken kunnen worden over tijdpad, doel en middelen. Opnieuw herhalen we onze oproep om het daar in alle openheid wél over te kunnen hebben met een door de sector gedragen bemiddelaar." Ook Bart Kemp, de voorman van boerenactiegroep Agractie, laat weten blij te zijn dat de boeren die nog zonder de vereiste stikstofvergunningen werken, versneld kunnen worden gelegaliseerd. Maar hij zegt vooral teleurgesteld te zijn. "Wij vragen niet om geld dat ingezet gaat worden. Wij vragen om stikstof te reduceren op een fundament wat haalbaar is." Kemp zegt dat zijn actiegroep niet om de tafel gaat zitten met bemiddelaars "zolang stikstof het enige criterium is".||https://nos.nl/artikel/2436907-voorzichtig-positieve-reacties-na-versnelde-financiering-stikstofaanpak
2022-07-15||Biden spreekt met omstreden Saudische kroonprins over zaak-Khashoggi|| President Biden heeft in Saudi-Arabië met kroonprins Mohammed bin Salman gesproken over de moord op journalist Jamal Khashoggi in 2018. Dat gespreksonderwerp is gevoelig, want volgens de Amerikaanse inlichtingendiensten zat Bin Salman zelf achter het plan voor die moord. De kroonprins heeft altijd ontkend iets te maken te hebben met de dood van de journalist, een bekende criticus van het Saudische regime. Na de moord op Khashoggi bekoelde de relatie tussen Saudi-Arabië en het Westen. Het bezoek van Biden, die de Golfstaat in zijn verkiezingscampagne nog aanduidde als "paria", was bedoeld om de onderlinge banden aan te halen. Voorafgaand aan zijn bezoek aan Saudi-Arabië was Biden in Israël en sprak hij met de Palestijnse president Abbas in Bethlehem. Na zijn gesprek met Bin Salman zei Biden dat hij zijn standpunt over de zaak-Khashoggi "glashelder" heeft gemaakt. Naar eigen zeggen heeft hij de kroonprins verteld dat hij hem persoonlijk verantwoordelijk houdt voor de moord. De kroonprins ontkende dat hij persoonlijk verantwoordelijk is en zei dat hij de betrokkenen ter verantwoording heeft geroepen, aldus Biden. De twee hebben het verder gehad over mensenrechten, veiligheid en economische aangelegenheden, zei de president. Hij zei dat er "aanzienlijke vooruitgang" is geboekt in de besprekingen. Zoals verwacht hebben Biden en Bin Salman ook gesproken over de olieproductie van Saudi-Arabië. President Biden staat in eigen land onder zware druk vanwege de almaar stijgende brandstofprijzen. Verwacht werd bekend dat hij bij olieproducent Saudi-Arabië zou aandringen op het opschroeven van de olieproductie, zodat de olieprijs daalt. Na afloop zei de president dat hij zijn uiterste best doet om ervoor te zorgen dat er meer olie wordt geleverd aan de Verenigde Staten. Hij verwacht dat Saudi-Arabië de komende weken "stappen zet" op dat vlak. Een topfunctionaris van Saudi-Arabië zei na het gesprek dat de beslissing over de olieproductie niet wordt genomen op basis van "hysterie of politiek". Eerder had de nationale veiligheidsadviseur van de Verenigde Staten al gezegd dat hij niet verwachtte dat Saudi-Arabië de oliekraan direct zou opendraaien. Volgens hem is de bijeenkomst van olieproducerende landen, OPEC+, van volgende maand daarvoor van groter belang. Het bezoek van Biden aan Saudi-Arabië is vooral bedoeld om de onderlinge relaties te "herijken", benadrukte de topadviseur van Biden. Het bezoek van de Amerikaanse president ligt onder een vergrootglas. Mensenrechtenorganisaties bekritiseerden Bidens toenadering tot het land. En ook Biden zelf moest tot voor kort niets van de golfstaat hebben. Twee jaar na de dood van Khashoggi bezwoer hij, toen nog in de race voor het presidentschap, dat Saudi-Arabië "de prijs zou betalen" en de "paria zou worden die het in feite is". Bij zijn aankomst in Saudi-Arabië werd Biden vandaag officieel verwelkomd door de gouverneur van Mekka en niet door koning Salman bin Abdulaziz. Toen toenmalig president Trump in 2017 een bezoek bracht aan Saudi-Arabië, werd hij wel officieel welkom geheten door de koning. Biden schudde later vandaag wel de hand van de koning. Voorafgaand aan de reis naar het Midden-Oosten hadden de Amerikaanse autoriteiten juist gezegd dat de president nauwe contacten als handen schudden zou vermijden, als voorzorgsmaatregel vanwege corona. Biden begroette de Saudische kroonprins Bin Salman met een 'boks'.||https://nos.nl/artikel/2436902-biden-spreekt-met-omstreden-saudische-kroonprins-over-zaak-khashoggi
2022-07-15||Oud-minister Sander Dekker weer thuis na val van racefiets|| Voormalig minister Sander Dekker is weer thuis na een wekenlang verblijf in het ziekenhuis en een revalidatiecentrum. Hij raakte begin juni zwaargewond na een val van zijn racefiets in de duinen van Monster. Dekker brak bij de val onder meer ribben, een sleutelbeen en zijn bekken. De VVD'er bracht daarna vijf weken door in het HagaZiekenhuis en een Haags revalidatiecentrum, meldt Omroep West. "Iedere dag gaat het een beetje beter", schrijft de 47-jarige oud-minister op Instagram. "De vijftien breuken groeien langzaam maar zeker weer aan elkaar." Dekker laat weten blij te zijn met alle kaarten, cadeautjes en bloemen die hij heeft gekregen. "De steun was overweldigend." Hij hoopt snel weer de oude te zijn. "En ja, dan ook weer op de fiets te stappen", aldus Dekker. Vlak na het ongeluk werd een 42-jarige vrouw aangehouden. Volgens ooggetuigen sloeg de oud-minister over de kop doordat de vrouw hem bij zijn arm pakte. Het ongeluk gebeurde op het Schelpenpad in Monster: Zij wordt verdacht van mishandeling met zwaar lichamelijk letsel tot gevolg. De vrouw werd een paar dagen later vrijgelaten maar blijft nog wel verdachte in de zaak. De voormalige VVD-minister is een fervent wielrenner. Hij is tijdens het fietsen al vaker gevallen. In 2013 sloeg hij met zijn fiets over de kop toen hij een hond moest ontwijken. Hij brak toen zijn sleutelbeen en elleboog. Hij verscheen daarna in de Tweede Kamer met beide armen in een mitella en een rietje in zijn drinkglas. Twee jaar later brak hij zijn heup toen hij ten val kwam tijdens een fietstocht in Spanje.||https://nos.nl/artikel/2436898-oud-minister-sander-dekker-weer-thuis-na-val-van-racefiets
2022-07-15||Boete voor dertien apotheken vanwege illegale handel in geneesmiddelen|| 13 apotheken in Nederland hebben boetes oplopend tot 30.000 euro gekregen omdat ze tussen 2017 en 2019 illegaal in geneesmiddelen hebben gehandeld. Volgens de Inspectie Gezondheidszorg en Jeugd (IGJ) gaat het om 43 verschillende medicijnen met een omzetwaarde van 8,5 miljoen euro. De geneesmiddelen werden voornamelijk in Duitsland op de markt gebracht. Nederlandse apotheken mogen geen medicijnen doorverkopen aan groothandels. En medicijnen die bedoeld zijn voor Nederlandse patiënten mogen niet zonder vergunning aan het buitenland worden doorverkocht. Hierdoor kunnen tekorten ontstaan. Bovendien kunnen de kwaliteit en veiligheid van deze geneesmiddelen niet meer worden gegarandeerd als ze op een andere manier dan gebruikelijk worden verhandeld. De betrokken apotheken kochten geneesmiddelen in bij Nederlandse farmaceutische groothandels en verkochten die daarna door aan één andere groothandel. Die verkocht de medicijnen weer aan een derde groothandel die ze vervolgens in Duitsland op de markt bracht. Het ging vooral om dure geneesmiddelen die in Duitsland nog veel duurder zijn, waardoor aanzienlijke winsten werd gemaakt op de handel. De IGJ heeft nog een klein aantal meldingen binnengekregen over andere apotheken die zich mogelijk ook bezighouden met de illegale handel in medicijnen en is een vervolgonderzoek gestart.||https://nos.nl/artikel/2436897-boete-voor-dertien-apotheken-vanwege-illegale-handel-in-geneesmiddelen
2022-07-15||Rusland en VS bereiken toch akkoord over vluchten naar ISS|| De Amerikaanse ruimtevaartorganisatie NASA en zijn Russische evenknie Roskosmos hebben een nieuw akkoord bereikt over gezamenlijke vluchten naar het internationale ruimtestation ISS. Daardoor kunnen Amerikanen mee blijven vliegen in Russische Sojoez-capsules en kunnen Russen mee met Amerikaanse ruimtevaartuigen. De ruimte is een van de laatste terreinen waarop de Amerikanen en Russen nauw samenwerken. De landen zijn al tientallen jaren partners in het internationale ruimtestation, waarvan de bouw bijna 25 jaar geleden begon. De ruimtevaartorganisaties zeggen dat het nieuwe akkoord in het belang van beide landen is. Ruimtevluchten naar het ISS zijn op deze manier gegarandeerd, ook als een van de landen kampt met vertraagde of geannuleerde raketlanceringen. Kort na de Russische invasie in Oekraïne was de toon nog een stuk minder verzoenend. Topman Rogozin van Roskosmos zei dat hij alle banden met het Westen wilde verbreken. Ook dreigde hij met het laten neerstorten van het ISS vanwege de westerse sancties. Het dreigement werd door NASA-baas Nelson al snel weggewuifd. "Hij bralt af en toe, maar hij heeft altijd met ons samengewerkt", zei hij in maart. In september worden de eerste vluchten onder het nieuwe akkoord uitgevoerd. Dan vliegt een Amerikaanse astronaut mee met twee Russen in een Sojoez-capsule naar het ruimtestation En een Russische kosmonaut reist mee met twee Amerikaanse en een Japanse astronaut in een ruimtecapsule van het Amerikaanse SpaceX. De Russin oefent momenteel in het NASA-hoofdkwartier in Houston voor haar missie. De NASA is de afgelopen jaren volledig afhankelijk geweest van de Russen om mensen te vervoeren naar het ISS. Na het einde van het Space Shuttle-programma hadden de Verenigde Staten jarenlang geen eigen capsule voor bemande ruimtevaart. Twee jaar geleden kwam het commerciële SpaceX met de Crew Dragon, waardoor de Amerikanen ook zelf weer mensen naar de ruimte kunnen sturen. Opvallend genoeg verving de Russische president Poetin juist vandaag het hoofd van Roskosmos. Dat gebeurde kort voor het bekendmaken van het akkoord.||https://nos.nl/artikel/2436896-rusland-en-vs-bereiken-toch-akkoord-over-vluchten-naar-iss
2022-07-15||Kabinet wil op korte termijn meer gas uit Noordzee door snellere vergunning|| Het kabinet wil dat er sneller vergunningen worden afgegeven voor het boren naar gas in de Noordzee. Nu duurt die procedure soms vijf tot zes jaar. Dat moet zo veel mogelijk teruggebracht worden naar maximaal drie jaar, zonder de voorwaarden te versoepelen, zegt staatssecretaris Vijlbrief van Mijnbouw. Door de oorlog in Oekraïne is volgens Vijlbrief duidelijk geworden dat Nederland te afhankelijk is van gas uit het buitenland. De staatssecretaris is verantwoordelijk voor de leveringszekerheid van gas; dat betekent dat er voldoende gas moet zijn voor de industrie en de Nederlandse huishoudens. Het kabinet heeft de Groningers beloofd een punt te zetten achter de gaswinning op het vasteland in Groningen. Nederland moet overstappen naar duurzame energie, maar dat is een proces van jaren. Op de korte termijn denkt Vijlbrief dat gaswinning op de Noordzee extra gas oplevert om de voorraden aan te vullen. Het ministerie van Economische Zaken en Klimaat verwacht dat het versnellen van de procedures al binnen 1 tot 3 jaar ongeveer 1 miljard m3 gas extra kan opleveren. Op de langere termijn gaat het om een extra productie van 2 tot 4 miljard m3 per jaar. "Dat zijn substantiële hoeveelheden", zegt Vijlbrief. In Nederland werd in 2021 40 miljard m3 gas gebruikt. "Verhoging van de gaswinning helpt ons bij het vullen van onze gasbergingen", aldus Vijlbrief. Het extra oppompen van gas op de Noordzee geldt voor een periode van tien jaar. Dan zijn die gasvelden leeg. Het winnen van gas in de Noordzee is niet onomstreden. Milieuorganisaties als Greenpeace en ook wetenschappers vrezen dat het dan langer duurt voordat de stap naar een duurzame energievoorziening wordt gezet. Een groep van ruim 400 wetenschappers schreef laatst een brandbrief naar het kabinet om af te zien van proefboringen in de Waddenzee, ook omdat het een kwetsbaar natuurgebied is. Vijlbrief deelt die zorgen niet. Hij wijst erop dat de overstap naar een volledig duurzaam energiesysteem tijd kost. Verder levert het een milieuvoordeel op als de gaswinning dicht bij huis plaatsvindt, aldus Vijlbrief.||https://nos.nl/artikel/2436895-kabinet-wil-op-korte-termijn-meer-gas-uit-noordzee-door-snellere-vergunning
2022-07-15||Ook komende dagen geen SLM-vluchten, gedupeerden betalen hoofdprijs bij KLM|| De aanhoudende financiële en operationele problemen bij de Surinaamse vliegmaatschappij SLM leiden ertoe dat er ook de komende dagen geen SLM-vluchten tussen Paramaribo en Amsterdam worden uitgevoerd. En dat betekent dat mensen wier vlucht geannuleerd is, op hoge kosten worden gejaagd. Alleen KLM vliegt nu nog tussen Schiphol en Johan Adolf Pengel International Airport, beter bekend als Zanderij. En door het wegvallen van de SLM-vluchten, is de reiziger nu veel geld kwijt voor een KLM-ticket, leert een zoektocht op de KLM-site. Voor komende maandag zijn alleen nog tickets voor de duurdere business class beschikbaar. Een enkeltje Amsterdam-Paramaribo kost dan 3779 euro. Een week later kost die vlucht, in de economy class, nog altijd 1560 euro. Een enkele reis Paramaribo-Amsterdam voor aankomende maandag is relatief goedkoop: 884 euro. Een week later kost die vlucht 1027 euro. "Er is een run op tickets gekomen", zegt een KLM-woordvoerder. "Dat zorgt ervoor dat onze prijzen stijgen, omdat onze vluchten ook al behoorlijk vol zitten. Simpel vraag en aanbod, dus." KLM gaat op korte termijn geen extra vluchten inzetten op Suriname. "Daar hebben we geen capaciteit voor, want we zitten op de piek van de piek. We volgen de marktomstandigheden en bekijken hoe we daar het beste mee om kunnen gaan." Loraine Oosterhuis-van de Leuv had haar vader uit Suriname op bezoek, toen zijn terugvlucht werd geannuleerd. Ze waren zo'n 1500 euro kwijt aan een vervangend ticket: Of en wanneer SLM weer gaat vliegen tussen Suriname en Nederland is nog onduidelijk. Het bedrijf beschikt niet over eigen toestellen en heeft vanwege de financiële problemen moeite om vliegtuigen te huren van leasemaatschappijen. SLM heeft een schuld van 75 miljoen dollar, zei directeur Paul de Haan deze week tegen de Surinaamse televisiezender Apintie. In dat interview schetste hij ook een beeld van hoe SLM in de problemen is gekomen. Volgens De Haan is er in het verleden gekozen voor onnodig dure lease-vliegtuigen en heeft SLM-personeel ook veel tickets goedkoop verkocht of weggegeven. Het gaat volgens De Haan om 33 procent van alle verkochte tickets van de afgelopen jaren. "Daar is een korting op geweest of die zijn geheel gratis gebruikt. Dat zijn soms vrienden en soms politici geweest, mensen die geen recht hadden op de IPB-regeling", aldus de directeur. IPB betekent Indien Plaats Beschikbaar. Dat is een regeling die veel luchtvaartmaatschappijen hebben. Medewerkers en hun partners kunnen dan tegen zeer laag tarief vliegen als er nog lege plekken op een vlucht zijn. Maar volgens De Haan werd die regeling misbruikt: "Bij SLM was het geen Indien Plaats Beschikbaar, maar APB: Altijd Plaats Beschikbaar. En dat moet weg", zei hij bij Apintie. Volgens De Haan ligt er een herstelplan dat de maatschappij de komende tijd wil uitvoeren. Ook wil SLM vanaf 20 juli weer volgens schema vliegen, maar hij kan niet garanderen dat dat lukt. Volgens reisbrancheorganisatie ANVR houdt SLM zich ondertussen niet aan de Europese regels voor geannuleerde vluchten. "SLM biedt vouchers aan en de mogelijkheid om om te boeken naar een latere vlucht. Maar wat ze ook moeten aanbieden is het geld terugbetalen binnen zeven dagen", zegt een ANVR-woordvoerder. Die regel geldt voor alle vluchten die van of naar EU-grondgebied vliegen. "Wij maken ons grote zorgen. SLM is eigenlijk niet bereikbaar, ze reageren niet op verzoeken om informatie", aldus de ANVR-woordvoerder. De organisatie heeft een brief gestuurd aan de Surinaamse president Santokhi om duidelijkheid te krijgen. Mocht SLM failliet gaan dan zijn ticketkopers hun geld volgens de ANVR waarschijnlijk kwijt. "Tenminste als het om een los ticket ging. Ging het om een pakketreis, waarvan een SLM-vlucht een onderdeel was, dan is het voor rekening en risico van de reisorganisatie."||https://nos.nl/artikel/2436884-ook-komende-dagen-geen-slm-vluchten-gedupeerden-betalen-hoofdprijs-bij-klm
2022-07-15||Met positieve coronatest toch moeten werken: tientallen werknemers onder druk gezet|| Tientallen werknemers van supermarkten, restaurants en winkels zeggen naar hun werk te moeten komen wanneer zij een positieve coronatest hebben. Dat blijkt uit een inventarisatie van NOS en NOS Stories. "Bij ons moet je blijven werken als je positief test en weinig klachten hebt", vertelt de 22-jarige Katja, die in een restaurant in Den Bosch werkt. "Ik vind het een beetje gek. Hoewel de klachten nu milder zijn, kom je toch in contact met eten en gasten." Ook medewerkers van vestigingen van onder meer Jumbo, Albert Heijn en Etos zeggen te zijn gevraagd te blijven werken, ondanks een positieve coronatest. Zo vertelt Anne, een 16-jarige Albert Heijn-werknemer, dat haar supermarktmanager haar vroeg te blijven komen vanwege het personeelstekort. "Hij zei toen: 'Werk maar met een mondkapje op als je dat fijn vindt.'" De medewerker meldde zich daarna ziek en kreeg er verder niets meer over te horen, maar zegt wel druk gevoeld te hebben. "Tijdens mijn shifts werd door onze teamleider ook nog gevraagd om zo min mogelijk te testen." Andere jongeren hebben soortgelijke verhalen. Dinsdag meldde Tubantia al dat een supermarkt in Tubbergen een bericht naar medewerkers had gestuurd met het verzoek om niet te testen, "want eerlijk: wie niet test, heeft geen corona". Een van de eigenaars liet daarna via YouTube weten dat het bericht "niet handig" was en erkent dat wat gevraagd werd niet mocht. "Daar moeten we ons maar bij neerleggen." Maar ook zei ze dat "we corona niet moeten ontkennen, maar dat we het ook niet groter moeten maken dan het al is". Vakbonden CNV en FNV hebben geen indicatie dat op grote schaal van werknemers gevraagd wordt om te blijven werken na een positieve coronatest. "Maar er is altijd wel een werkgever te vinden die de rand opzoekt van wat niet kan", zegt CNV-woordvoerder Wouter de Jong. Hij benadrukt dat mensen moeten thuisblijven als zij positief testen. Jumbo en Albert Heijn laten in een reactie weten de richtlijnen en adviezen van de Rijksoverheid volgen. "Het is vervelend om te lezen dat er collega's zijn met een andere ervaring. Als we weten om welke winkels het gaat, kunnen we uitzoeken wat daar aan de hand is", zegt een woordvoerder van Albert Heijn. Omdat de mensen die de NOS sprak dat op voorwaarde van anonimiteit deden, kan de NOS niet doorgeven om welke winkels het gaat. De medewerkers van de winkels en supermarkten zouden zelf contact kunnen opnemen met de arbeidsinspectie, maar zeggen dat niet gedaan te hebben. Sommigen zeggen toch naar het werk gekomen te zijn met een positieve test. Het is strafbaar voor een werkgever om een zieke werknemer zonder tussenkomst van een arbodienst of bedrijfsarts te laten werken. Het ministerie van Sociale Zaken en Werkgelegenheid (SZW) is verantwoordelijk voor de inspectie van arbeidsomstandigheden. "We begrijpen dat het met oplopende coronabesmettingen lastig kan zijn voor werkgevers om hun roosters rond te krijgen", zegt SZW-woordvoerder Raoel Koole. Maar werkgevers horen geen druk uit te oefenen op (jonge) werknemers om te komen werken na een positieve test, vindt hij. "Het lijkt op korte termijn wellicht meer lucht te bieden. Maar het kan leiden tot vervelende gevolgen voor de werknemer en verdere verspreiding van het virus op de werkvloer. Wat op langere termijn weer schadelijker kan zijn voor het bedrijf en voor de samenleving." Anne besloot zich uiteindelijk ziek te melden, ondanks wat zij "lichte druk" van haar manager noemt. "Ik weet dat er collega's zijn met ouders die gevaar lopen, dan kun je het niet maken om toch te gaan werken. Uiteindelijk zijn ze daar toch mee akkoord gegaan."||https://nos.nl/artikel/2436880-met-positieve-coronatest-toch-moeten-werken-tientallen-werknemers-onder-druk-gezet
2022-07-15||Studente dient klacht in over 'discriminerende' antispieksoftware|| Een studente van de Vrije Universiteit (VU) in Amsterdam heeft zich bij het College voor Rechten van de Mens beklaagd over de antispieksoftware die de universiteit tijdens de coronacrisis heeft ingezet. Volgens de masterstudente bio-informatica herkende de software haar gezicht niet omdat ze een donkere huidskleur heeft. Ze heeft daarom een klacht ingediend wegens discriminatie. Aan de Volkskrant vertelt Robin Pocornie dat ze tijdens de coronacrisis, toen de universiteiten dicht waren, meerdere keren problemen heeft gehad met het inloggen voor online tentamens. De VU gebruikte voor digitale toetsen antispieksoftware van het Amerikaanse bedrijf Proctorio. Om een tentamen op afstand te kunnen maken, moesten studenten eerst hun studentenpas en gezicht door die software laten 'scannen' via de webcam. Het lukte Pocornie aanvankelijk niet om in het systeem te komen. Het programma herkende haar gezicht niet en vroeg haar in "een goed belichte ruimte" te gaan zitten, schrijft de Volkskrant, maar daar zat de studente al. Uiteindelijk slaagde ze er toch in om in te loggen, door met een lamp recht in haar gezicht te schijnen. "Toen begonnen wel alarmbelletjes af te gaan", zegt ze tegen de krant. De studente heeft naar eigen zeggen vanwege haar huidskleur veel hinder ondervonden bij het maken van de online tentamens, onder meer doordat het inloggen haar veel tijd kostte en stress opleverde. Het Racism and Technology Center in Amsterdam, dat ze inschakelde omdat ze bij de VU te weinig steun ervoer, zegt dat al langer bekend is dat gezichtsherkenningssoftware minder goed werkt bij mensen van kleur. De organisatie vreest dat duizenden studenten met een donkere huidskleur daar de afgelopen tijd problemen mee hebben ervaren. "Juist een systeem dat ervoor moet zorgen dat er niet vals wordt gespeeld, pakt oneerlijk uit", zegt Hans de Zwart, een van de drie mensen achter het Racism and Technology Center. Vorig jaar concludeerde een Amerikaanse softwareonderzoeker, die ook student was bij een onderwijsinstelling die Proctorio gebruikte, dat de software een gezichtsdetectiemodel gebruikt dat meer dan de helft van de gezichten met een donkere huidskleur niet herkent. De student startte zijn onderzoek na meerdere klachten over de software:  De VU zegt in een reactie op de klacht van Pocornie dat het de universiteit "zeer" raakt dat de studente zich benadeeld heeft gevoeld. "De faculteit heeft de klacht van de student dan ook met grote zorgvuldigheid onderzocht. Er is in dat onderzoek geen aanwijzing gevonden dat de software daadwerkelijk discrimineert." De universiteit zegt dat de software van Proctorio alleen is ingezet als er geen alternatieven waren om de toets af te nemen. In meer dan de helft van de gevallen was zo'n alternatief wel voorhanden, bijvoorbeeld in de vorm van een openboektentamen of een presentatie. De software is gebruikt tot afgelopen voorjaar. In de coronacrisis zijn veel tentamens en andere schoolopdrachten digitaal afgenomen. Om te controleren of studenten daarbij niet frauderen of spieken, maakten veel onderwijsinstellingen gebruik van zogeheten proctor software, die op afstand onder meer de webcam, microfoon en soms ook webbrowser van een student kan besturen. De software houdt daarmee bijvoorbeeld in de gaten of studenten opzijkijken (om mogelijk te spieken of overleggen). Ook oog- en handbewegingen worden gemonitord. Studentenorganisaties hadden veel kritiek op de inzet van de software. Ze vreesden dat die de privacy van studenten zou schenden. NOS op 3 maakte twee jaar geleden deze video over de surveillancesoftware:||https://nos.nl/artikel/2436872-studente-dient-klacht-in-over-discriminerende-antispieksoftware
2022-07-15||Kamp Westerbork herdenkt eerste Jodentransport naar Auschwitz|| Het is vandaag precies tachtig jaar geleden dat de eerste trein met Joodse Nederlanders en vluchtelingen vanaf station Hooghalen naar Auschwitz vertrok. Op het terrein van Kamp Westerbork is daar vandaag tijdens de Herdenking van het Eerste Transport bij stilgestaan. De trein vervoerde 1137 Joodse mannen, vrouwen en kinderen naar het nazivernietigingskamp in het huidige Polen. Bertien Minco, directeur van het herinneringscentrum Kamp Westerbork, zei in haar openingstoespraak: "Het is van belang om in deze tijden van fake news duidelijk te zijn over wat er hier gebeurd is. Iedereen in Nederland moet leren over deze gruwelijke gebeurtenissen." Bij de herdenking spraken Holocaust-overlevenden en nabestaanden van gedeporteerden. De herdenking werd afgesloten met een minuut stilte en het plaatsen van foto's van slachtoffers van het eerste transport bij het monument De 102.000 stenen. Zo zag de herdenking eruit: Op woensdag 15 juli 1942 vertrok het eerste transport. Het grootste deel van de 1137 mensen die op transport werden gesteld was de nacht ervoor vanuit Amsterdam in Kamp Westerbork aangekomen. Veel van hen waren Joodse vluchtelingen uit nazi-Duitsland, maar er zaten ook 51 kinderen uit het kampweeshuis in de trein. Slechts acht mensen van het eerste transport hebben de Holocaust overleefd. Kamp Westerbork werd in 1939 gebouwd in opdracht van de Nederlandse regering als opvangkamp voor Joodse vluchtelingen uit Duitsland. In 1942 namen de nazi's Westerbork over en werd het een doorgangskamp. Vanuit het hele land werden Joden naar Westerbork gebracht om van daaruit doorgestuurd te worden naar Duitse concentratiekampen. Na het eerste transport in juli 1942 volgden er tot september 1944 nog zeker honderd transporten, waarmee in totaal 107.000 joden, 245 Sinti en Roma en enkele verzetsstrijders vanuit Kamp Westerbork naar gevangen- en vernietigingskampen in nazi-Duitsland werden gedeporteerd. De mensen die op transport werden gesteld kregen te horen dat zij naar werkkampen zouden gaan. Van alle gedeporteerden uit Westerbork keerden er na het einde van de oorlog slechts 5000 terug naar Nederland. Tijdens de herdenkingsplechtigheid werden briefjes voorgelezen die door gedeporteerden uit de trein zijn gegooid. Mensen die langs het spoor woonden, verzamelden de briefjes en deden ze op de post. Het bleek in de meeste gevallen de laatste kans om afscheid te nemen van familie en vrienden. Zo schreef Hester van Engers aan haar 11-jarige dochter Marlene, die zat ondergedoken in het pension van haar grootouders: 'Mijn lieve meisje, wees flink, pappie en mammie denken altijd aan jou en zullen altijd aan je blijven denken. We komen terug. Nu gaan we naar Duitsland en zie je weer terug. Heel veel liefs van je mammie en pappie.' Honderden briefjes en briefkaarten werden uit de treinen gegooid. Herinneringscentrum Kamp Westerbork heeft er een paar in het archief. Directeur Bertien Minco benadrukte vandaag het belang van deze boodschappen: "Ze laten de stem horen van de slachtoffers en tonen hoe zij hun menselijkheid hebben bewaard onder de meest verschrikkelijke omstandigheden."||https://nos.nl/artikel/2436866-kamp-westerbork-herdenkt-eerste-jodentransport-naar-auschwitz
2022-07-15||Verdachte in moordzaak Peter R. de Vries overgeleverd uit Spanje|| De 26-jarige Nederlander die begin deze maand in Spanje werd aangehouden in verband met het onderzoek naar de moord op Peter R. de Vries, is woensdag overgeleverd aan Nederland. De man wordt verdacht van betrokkenheid bij de moord, meldt het Openbaar Ministerie. Zijn voorarrest is met veertien dagen verlengd. De Spaanse politie heeft een video vrijgegeven waarin te zien is hoe de man door zwaarbewapende agenten wordt aangehouden in Barcelona en op het vliegtuig naar Nederland wordt gezet: Ook het voorarrest van de 27-jarige man die op Curaçao is aangehouden is deze week met negentig dagen verlengd. Volgens Het Parool zijn de twee mannen gearresteerd omdat ze in de Lange Leidsedwarsstraat aanwezig waren toen De Vries werd doodgeschoten en daar mogelijk filmpjes van hebben gemaakt. De krant schrijft dat de opsporingsdiensten vermoeden dat de moord opzettelijk is gefilmd om de maatschappelijke schok van de aanslag te vergroten. Het Openbaar Ministerie heeft niet bekendgemaakt waar de twee mannen precies van verdacht worden. De aanhoudingen zijn onderdeel van het onderzoek van de Landelijke Recherche naar de daders en opdrachtgevers van de moord. De twee vermoedelijke uitvoerders, Delano G. en Kamil E., werden al kort na de aanslag aangehouden. De rechtszaak tegen hen is nog in volle gang. Eerder deze week werd de uitspraak uitgesteld omdat een nieuwe getuige een verklaring heeft afgelegd. Hij bevestigt dat verdachten Delano G. en Kamil E. bij de moord betrokken waren als schutter en chauffeur. Volgens de rechtbank kunnen de verklaringen van de nieuwe getuige van belang zijn voor de zaak. Het vonnis zou oorspronkelijk op 14 juli worden uitgesproken. Een nieuwe datum is nog niet bekendgemaakt. Een terugblik op 6 juli 2021, de dag dat Peter R. de Vries werd vermoord:||https://nos.nl/artikel/2436862-verdachte-in-moordzaak-peter-r-de-vries-overgeleverd-uit-spanje
2022-07-15||'Steeds meer mensen in de knel, ook middeninkomens'|| Door de hoge inflatie en energieprijzen zit een groeiend aantal huishoudens financieel klem. Dat zegt het Nationaal Instituut voor Budgetvoorlichting (Nibud) op basis van nieuwe berekeningen. Voor het eerst sinds jaren ziet het Nibud dat huishoudelijke uitgaven enorm stijgen. "Niet alleen lage inkomens, ook huishoudens met een inkomen boven modaal duiken in de min", aldus het instituut. Het Nibud schat in dat nu een op de drie huishoudens worstelt met het in balans brengen van de uitgaven en inkomsten. Zo zijn de totale uitgaven van een gezin met een inkomen van twee keer modaal gestegen met 188 euro per maand in vergelijking met begin 2021. Dat komt vooral door hogere energiekosten à 128 euro per maand. Aan boodschappen is zo'n gezin 55 euro per maand meer kwijt. Nog een voorbeeld: een alleenstaande met een bijstandsuitkering in een niet-energiezuinige woning ziet de energierekening verdubbelen naar bijna 200 euro, ondanks de btw-verlaging. Aan boodschappen is zo iemand 30 euro per maand meer kwijt. Het Nibud ziet graag dat een huishouden niet meer dan de helft van het inkomen kwijt is aan vaste lasten. Maar nu is dat vaak 70 procent, waardoor er weinig geld overblijft voor dingen als kleding, zorg of het opbouwen van een buffer. Deze energiecoach gaat langs bij gezinnen en geeft tips om energie te besparen: "Hierdoor hebben huishoudens iedere maand het gevoel te moeten puzzelen met te weinig stukjes. De financiële stress die hen dit geeft is enorm", zegt Nibud-directeur Arjan Vliegenthart. Hij wil daarom dat de overheid met meer compensatie komt. "Mensen kunnen dit niet meer zelf oplossen. De extra verhoging door het kabinet van de energiecompensatie van 500 euro boven op de 800 euro is zeer welkom, maar niet genoeg." Het Nibud noemt als voorbeeld Frankrijk, dat een maximumbedrag voor de energierekening heeft ingevoerd. Of België dat nu een 'sociaal tarief' voor gas en elektra heeft. Bepaalde inkomensgroepen betalen daardoor minder voor energie. "Er is hoe dan ook meer ruimte in de portemonnee nodig", zegt Vliegenthart. "Het leven moet weer betaalbaar worden. Drastische problemen vragen om drastische oplossingen."||https://nos.nl/artikel/2436858-steeds-meer-mensen-in-de-knel-ook-middeninkomens
2022-07-15||Opnieuw ruzie EU en Hongarije om lhbti-rechten en persvrijheid|| De Europese Commissie daagt Hongarije opnieuw voor de rechter. Brussel wil dat het Hof van Justitie van de EU een Hongaarse wet verbiedt die de rechten van lhbti'ers inperkt. Ook wil de commissie dat een onafhankelijke radiozender weer een zendvergunning krijgt. "De Europese Commissie heeft vandaag besloten Hongarije voor het Hof van Justitie van de EU te dagen wegens een wet die mensen discrimineert op grond van hun seksuele geaardheid en genderidentiteit", zegt een woordvoerder van de Europese Commissie. Premier Orbán voerde vorig jaar een wet in die het gebruik van schoolmateriaal verbiedt dat wordt gezien als homo-propaganda. Brussel uitte eerder al zware kritiek op die wet. Orbán zegt dat hij met de wet de familiewaarden wil beschermen. De Europese Commissie wil verder dat de rechter zich buigt over de uitzendlicentie van Klubradio, een zender die het overheidsbeleid bekritiseert. Ruim een jaar geleden werd de radiozender uit de lucht gehaald en sindsdien zijn de uitzendingen alleen nog online te volgen. Een regeringswoordvoerder zei destijds dat er geen probleem was met de mediavrijheid in Hongarije en dat het niet waar was dat de regering het station uit de lucht heeft gehaald. "We zullen elke aanval op onafhankelijke media bestrijden met alle middelen die we hebben", zegt Eurocommissaris Jourová voor Waarden en Transparantie. Brussel en Hongarije botsen geregeld over het beleid van de nationalistische premier Orbán. De Europese Commissie heeft miljarden aan subsidies voor Hongarije bevroren en wil dat de Hongaarse regering zich eerst houdt aan Europese afspraken over persvrijheid, acceptatie van minderheden en onafhankelijke rechtspraak.||https://nos.nl/artikel/2436856-opnieuw-ruzie-eu-en-hongarije-om-lhbti-rechten-en-persvrijheid
2022-07-15||Complotdenker Micha Kat mag uitgeleverd worden aan Nederland|| Complotdenker Micha Kat mag uitgeleverd worden aan Nederland. Dat heeft een rechter in Noord-Ierland bepaald, bevestigt het Openbaar Ministerie. Wel kan Kat nog in beroep gaan tegen de uitspraak. De 59-jarige Kat werd vorig jaar zomer opgepakt in Noord-Ierland. De complotdenker wordt in Nederland vervolgd voor het bedreigen van Jaap van Dissel, directeur infectieziektebestrijding van het RIVM. Ook wil het OM hem vervolgen voor opruiing in de gemeente Bodegraven-Reeuwijk. Kat moet in Nederland nog een celstraf van zes maanden uitzitten vanwege een eerdere veroordeling voor smaad en laster tegen de hoofdredacteur van de NOS en bedreiging van een journalist van De Telegraaf. De complotdenker is eerder veroordeeld voor bommeldingen, vernielingen en belediging. Via het online platform Red Pill Journal verspreidde Kat samen met twee anderen verhalen over vermeende satanische pedonetwerken en rituele kindermoorden in Bodegraven. Mensen die de verhalen voor waar hielden, legden vervolgens brieven en bloemen neer op de begraafplaats in Bodegraven. Nieuwsuur maakte eerder deze reportage over de gevolgen van complottheorieën:||https://nos.nl/artikel/2436854-complotdenker-micha-kat-mag-uitgeleverd-worden-aan-nederland
2022-07-15||Dijkgraaf: hardere aanpak stagediscriminatie, 'direct plaatsen, geen gesprek'|| Studenten in het mbo hoeven in de toekomst misschien niet meer op stagegesprek bij een leerbedrijf. De onderwijsinstelling kiest dan welke student het beste past bij een leerbedrijf op basis van "competenties en leerwensen". Op deze manier hoopt minister Dijkgraaf van Onderwijs stagediscriminatie uit te bannen, zo staat in zijn plan om het middelbaar beroepsonderwijs te versterken. Stagediscriminatie is al jaren een hardnekkig probleem. Stage lopen is verplicht op het mbo, maar voor studenten met een migratieachtergrond is dat vaak moeilijk. Bij een sollicitatiegesprek worden ze eerder afgewezen of ze krijgen een afwijzing op hun sollicitatiebrief, zo blijkt inmiddels ook uit wetenschappelijk onderzoek. "Er zijn studenten die wel twintig keer afgewezen zijn, keer op keer. Dat is zo frustrerend", aldus de onderwijsminister. Door verschillende ministers van Onderwijs is geprobeerd het probleem aan te pakken, met bijvoorbeeld een speciale website en meldpunt. Dijkgraaf constateert dat eerdere plannen te weinig hebben opgeleverd. Hij denkt nu aan "radicalere" maatregelen. Samia kreeg met discriminatie te maken toen ze stage wilde lopen als onderwijsassistente. Projectleider stages van het ROC Nijmegen Femke Spoeltman herkent haar verhaal: Dijkgraaf spreekt van het "stimuleren van objectief werven en selecteren door leerbedrijven". "Het doel is dat leerbedrijven studenten niet langer aannemen op basis van een persoonlijke klik", aldus de minister. De Nationaal Coördinator tegen Racisme en Discriminatie Baldewsingh pleitte onlangs voor een dergelijke oplossing. Dijkgraaf gaat zijn idee verder uitwerken met het bedrijfsleven en onderwijsinstellingen en komt in het najaar met een concretere uitwerking. In het mbo-plan pleit Dijkgraaf voor een gelijkwaardige behandeling ten opzichte van hun hbo- of universitaire studenten. Uit recent onderzoek blijkt dat mbo-studenten zich niet gezien of gehoord voelen. Sinds 2018 mogen ze zich officieel student noemen, maar het blijkt nog lastig om lid te worden van een studentenvereniging of zijn ze niet welkom in een kroeg of club. "Voor zo'n gelijkwaardige behandeling moeten nog veel stappen genomen worden", schrijft de onderwijsminister. "Dat zit bijvoorbeeld in de bewustwording in taalgebruik, de betrokkenheid in het studentenleven en bij het opdoen van buitenlandse ervaring." In Nederland zitten meer dan 500.000 studenten op het mbo.||https://nos.nl/artikel/2436853-dijkgraaf-hardere-aanpak-stagediscriminatie-direct-plaatsen-geen-gesprek
2022-07-15||Nederland gaat in VK op grote schaal Oekraïense militairen opleiden || Nederland gaat in het Verenigd Koninkrijk "op grote schaal" Oekraïense militairen trainen. Dat meldde minister Ollongren van Defensie na afloop van de ministerraad. Eind augustus gaat de eerste lichting van 65 Nederlanders aan de slag. De eenheden van de Koninklijke Landmacht en het Korps Mariniers sluiten zich in het VK aan bij een programma dat het Britse leger deze week is begonnen. Het is de bedoeling dat meer landen zich aansluiten en dat zij gezamenlijk in drie of vier maanden zo'n 10.000 Oekraïners trainen. De Oekraïners krijgen een basisopleiding van vier weken. Ze leren onder meer schieten en eerste hulp verlenen. "De oorlog in Oekraïne gaat zijn zesde maand in", zegt minister Ollongren. "De Russische opmars in de Donbas gaat weliswaar langzaam, maar gestaag. Daarbij worden aanvallen op burgerdoelen niet geschuwd, zoals we gisteren zagen bij een Russische raketaanval op burgerdoelen in Vinnytsja, ver van het front. Westerse steun aan Oekraïne blijft cruciaal om Russische agressie te stoppen." Verslaggever David Jan Godfroid en cameraman Eric Feijten kregen eind juni toestemming van het Oekraïense leger om naar het frontgebied vlakbij de regio Loehansk te trekken. Daar maakten ze deze reportage:||https://nos.nl/artikel/2436847-nederland-gaat-in-vk-op-grote-schaal-oekraiense-militairen-opleiden
2022-07-15||10 jaar na aanslag Waalre nog altijd 50.000 euro beloning voor gouden tip|| Het is bijna tien jaar geleden dat een aanslag met twee auto's het gemeentehuis in Waalre in Noord-Brabant verwoestte. De daders zijn nog altijd niet gevonden. Justitie looft daarom nog steeds 50.000 euro uit voor de gouden tip, meldt Omroep Brabant. Het was toentertijd de hoogste beloning ooit vanuit het Openbaar Ministerie. In de nacht van 17 op 18 juli 2012 reden twee auto's het gemeentehuis binnen. Daarna stak een man een van de voertuigen in brand. De brand sloeg over naar het monumentale pand, waardoor dat grotendeels werd verwoest. Al snel stond vast dat het om een aanslag ging. Ben van Otterdijk gaf die nacht als hoofdofficier leiding aan de brandweerlieden. "Je zag ze denken: hier ben ik getrouwd, hier heb ik mijn dochter aangegeven. Het deed toch iets met ze." Ook op inwoners van Waalre maakte de aanslag diepe indruk. De toenmalige politiechef Terry Houben noemt de aanslag en daaropvolgende brand nog altijd "heel uitzonderlijk". "Er was heel veel onduidelijkheid over de reden voor deze aanslag. Dat heeft veel impact op de collega's. Niemand van ons gaat deze aanslag vergeten. Ik denk dat de wijkagenten hier nog regelmatig bij stilstaan", zegt hij tegen de regionale omroep. Veertig rechercheurs werden op de zaak gezet. Ze keken naar conflicten met de gemeente en mensen die boos waren op de burgemeester. Ook werden camerabeelden bekeken en sporen veiliggesteld. Het leidde tot drie verdachten, maar niet tot een rechtszaak. Er was niet voldoende overtuigend bewijs volgens persofficier Janine Kramer. Twee van de verdachten kregen zelfs een schadevergoeding. Het onderzoek werd in 2015 afgesloten, maar de beloning blijft staan. Kramer: "Een aanslag op de democratie, daar wil je iemand voor verantwoordelijk houden."||https://nos.nl/artikel/2436846-10-jaar-na-aanslag-waalre-nog-altijd-50-000-euro-beloning-voor-gouden-tip
2022-07-15||Boeren veroorzaken korte tijd files op snelwegen door blokkades|| Boerenacties hebben eerder vandaag flinke files veroorzaakt op verschillende snelwegen in Nederland. De boeren blokkeerden met trekkers en vrachtwagens het verkeer op de A50, A1 en de A28. Rijkswaterstaat meldde rond 15.45 uur dat de blokkerende voertuigen op veel plaatsen hun weg weer vervolgden. Daarna losten de files langzaam op. Het zwaartepunt van de boerenacties lag volgens de ANWB in de driehoek Amersfoort-Meppel-Hengelo. De vertraging liep op tot ruim een uur. Er stond rond 15.30 uur in totaal bijna 500 kilometer file op de Nederlandse snelwegen. Vanwege het ingaan van de zomervakantie in de regio noord was het vandaag sowieso al druk op de weg. De actie was georganiseerd door de boerenactiegroep Agractie. Het was de bedoeling Nederland een kwartier plat te leggen.||https://nos.nl/artikel/2436844-boeren-veroorzaken-korte-tijd-files-op-snelwegen-door-blokkades
2022-07-15||Inspectie: fraude met zorgdiploma's lijkt fors toe te nemen|| De afgelopen maanden is het aantal meldingen van vervalste of ondeugdelijke zorgdiploma's flink gestegen. Het zijn er in de eerste helft van 2022 bijna net zoveel als eerder in een heel jaar, bevestigt de gezondheidsinspectie na een bericht van RTL Nieuws. Het afgelopen half jaar ontving de Inspectie Gezondheidszorg en Jeugd (IGJ) 59 meldingen van voornamelijk fraude met valse diploma's en met Verklaringen Omtrent het Gedrag. Dat waren er net zoveel als in heel 2020 en iets minder dan in 2021. Volgens een woordvoerder van de gezondheidsinspectie is het stijgende aantal wellicht te verklaren door de problemen met het tekort aan zorgmedewerkers. Daardoor is er mogelijk niet altijd goed genoeg gecontroleerd bij het aannemen van nieuw personeel, maar kwam de fraude later toch aan het licht. De inspectie wil de gegevens nog nader analyseren voordat er uitspraken worden gedaan over de kern en grootte van het probleem, maar de zorgwaakhond heeft zeker de indruk er meer fraude voorkomt. Vooral de verpleeghuiszorg, gehandicaptenzorg, ggz en jeugdzorg lijken ermee te maken te hebben. Bij ziekenhuizen en huisartsen komt fraude waarschijnlijk minder voor. De IGJ roept zorginstellingen op om goed te blijven checken en om referenties te vragen. Om fraude tegen te gaan, moeten echter niet alleen zorginstellingen beter controleren maar ook de uitzendbureaus die krachten aanleveren, zegt de woordvoerder. Als iemand valse papieren gebruikt, moet er altijd aangifte worden gedaan.||https://nos.nl/artikel/2436843-inspectie-fraude-met-zorgdiploma-s-lijkt-fors-toe-te-nemen
2022-07-15||Kabinet wil stikstofprobleem aanpakken door honderden miljoenen naar voren te schuiven|| Het kabinet gaat 'versneld' honderden miljoenen euro's uittrekken waarmee onder meer boeren uitgekocht kunnen worden zodat andere boeren en bedrijven op een legale manier kunnen doorgaan. Minister Van der Wal schrijft in een brief aan de Tweede Kamer dat het kabinet geld naar voren heeft gehaald. Nog dit jaar wordt 229 miljoen uit het transitiefonds naar voren gehaald, en volgend jaar 275 miljoen. Met dat geld kunnen de provincies plannen die ze al hebben voor de stikstofvermindering sneller uitvoeren. Om de zogeheten PAS-melders - die na de uitspraak van de Raad van State uit 2019 'illegaal' werden - tegemoet te komen, haalt het kabinet 250 miljoen naar voren.  Provincies vroegen zich al af waar het geld bleef, nadat zij van het kabinet de opdracht hadden gekregen om mee te helpen voor 2030 een forse stikstofafname te realiseren. In april moesten ze halsoverkop berekenen hoeveel geld er op korte termijn nodig is om boeren uit te kopen en om te verduurzamen. Daarop bleef het geld uit en vreesden bestuurders vertraging. Met het naar voren geschoven geld kan nu een start gemaakt worden. Veel provincies hebben hun 'versnellingsplannen' om boeren uit te kopen en om in de industrie en het verkeer de uitstoot van stikstof terug te dringen al klaarliggen. Het geld in het transitiefonds (25 miljard) dat voor een deel ook naar de stikstofreductie gaat is pas in 2025 beschikbaar. Van der Wal hoorde van verschillende kanten dat 2023 en 2024 geen "verloren jaren mochten zijn". Daarom keek het kabinet naar manieren om geld naar voren te halen. Volgens Van der Wal is het geld dat nu vrijkomt "niet niets". Ze hoopt dat de gebiedsprocessen die van start moeten gaan hiermee een "zetje in de rug krijgen". Premier Rutte gaf na de wekelijkse kabinetsvergadering toe dat het geld "iets is" maar ook niet "heel veel". Het gaat volgens Rutte niet "alle problemen oplossen, maar het kan wel helpen". Het is de vraag of de provincies dit genoeg vinden. Ze toonden zich eerder kritisch op de plannen van het kabinet. De stikstofprotesten worden met de dag grimmiger. Hoe zijn we hier beland? Een tijdlijn.||https://nos.nl/artikel/2436841-kabinet-wil-stikstofprobleem-aanpakken-door-honderden-miljoenen-naar-voren-te-schuiven
2022-07-15||Massaal op vakantie in Europa, deze drukte staat je te wachten|| In het midden en noorden van het land is de zomervakantie begonnen voor scholieren. Na de coronaperiode trekken we er deze zomer weer massaal op uit, en dat is te merken aan de grote drukte op Europese wegen en luchthavens. Vooral Duitsland, Frankrijk, Spanje en Italië zijn populaire vakantielanden. Om de twee 'verloren' coronajaren in te halen, gaan naar verwachting extra veel Nederlanders dit jaar op vakantie in Europa, zegt het Nederlands Bureau voor Toerisme en Congressen. 77 procent van de Nederlanders heeft een vakantie geboekt dit jaar, of heeft het plan om nog te gaan. De mensen die nog moeten boeken overwegen veelal om naar een Europese bestemming te reizen. Vakantiegangers die met de auto of camper de weg op gaan krijgen te maken met topdrukte op de wegen, vooral in Frankrijk. De knelpunten zijn de welbekende Route du Soleil richting badplaatsen aan de Middellandse Zee en de route tussen Parijs en Bordeaux. Vorig weekend hadden reizigers zo'n vier uur extra reistijd. "Die kans zit er dit weekend ook in", zegt een woordvoerder van de ANWB. Ook in Zwitserland en het zuiden van Duitsland in de richting van Italië wordt grote drukte verwacht. De ANWB adviseert om zondag te reizen of zaterdag pas rond het middaguur te vertrekken om de grootste files te ontlopen. "We zeggen al dertig jaar: rij niet op de zaterdag. Maar in de praktijk is dat niet te doen. Ga je toch de weg op, dan adviseren wij om later weg te gaan", zegt een woordvoerder. "Het helpt niet om heel vroeg te gaan rijden." De ANWB zegt dat er signalen zijn dat deze zomer flink meer mensen op vakantie gaan in Europa dan voor de coronacrisis. "Dit jaar gaat de drukte van 2019 zeker halen." De verkeersorganisatie zag een stijging van 30 procent in de aanvraag van het aantal tolbadges voor Frankrijk ten opzichte van 2019. Internationale rijbewijzen voor buiten Europa werden daarentegen veel minder aangevraagd. De grootste drukte komt in het laatste weekend van juli, wanneer ook Zuid-Europeanen eropuit gaan. Reizigers die het vliegtuig pakken komen ook in de drukte terecht: passagiers staan opnieuw uren in de rij. Schiphol verwacht piekdrukte en raadt mensen aan om niet eerder dan vier uur van te voren naar de luchthaven te komen. Eindhoven Airport geeft het advies drie uur van te voren aanwezig te zijn, Rotterdam The Hague Airport twee uur. Verder geeft Schiphol het advies om online in te checken en zo licht mogelijk te reizen, waardoor de controle bij de security sneller gaat. "Op de route richting de security krijgen passagiers water en zijn borden met wachttijden geplaatst. Op warme dagen krijgen ze nu ook ijsjes", zegt een woordvoerder. In de app kunnen reizigers zien of hun vlucht vertraagd is of geannuleerd. Hoewel Schiphol een groot aantal vluchten per dag heeft geschrapt, lukt het steeds minder vaak om vluchten op tijd te laten vertrekken. Eind juni lag het aantal vluchten dat op tijd kon vertrekken tussen de 23 en 48 procent. Eenmaal in de lucht is het nog de vraag of ook de bagage is meegereisd. In de afgelopen weken bleven duizenden koffers achter op de luchthaven. Het zou om ongeveer 16.000 koffers gaan. Schiphol zegt dat inmiddels een groot deel is weggewerkt en er nu nog zo'n 1500 koffers liggen die luchtvaartmaatschappijen moeten nasturen. Als reizigers richting Zuid-Europa aankomen op plaats van bestemming kunnen ze op zoek gaan naar verkoeling. Voornamelijk landen aan de Middellandse Zee hebben te maken met hoge temperaturen. Spanje kampt met de tweede hittegolf in korte tijd met temperaturen rond de 40 graden. In sommige regio's is een weeralarm afgegeven voor extreme hitte. Ook in Portugal en het zuiden van Frankrijk is het warm met temperaturen rond de 35 graden. De hitte in combinatie met de droogte zorgen in Frankrijk, Spanje en Portugal voor grote bosbranden. In Portugal is dit jaar al ruim 30.000 hectare in vlammen opgegaan, het hoogste aantal sinds 2017. Ook in Italië en Marokko zijn bosbranden gemeld.||https://nos.nl/artikel/2436837-massaal-op-vakantie-in-europa-deze-drukte-staat-je-te-wachten
2022-07-15||Britse hulpverlener (45) sterft in gevangenis Donetsk|| Een gevangengenomen Britse hulpverlener is overleden in zijn cel in de Oost-Oekraïense regio Donetsk. Paul Urey (45) leed aan diabetes. Hij werd er door pro-Russische separatisten van beschuldigd een huursoldaat te zijn. Volgens een woordvoerder van de zelfverklaarde Volksrepubliek Donetsk (DPR) kreeg Urey "ondanks de ernst van zijn misdaad" alle noodzakelijke medische zorg, maar heeft die hem niet kunnen redden. Urey zou zijn gestorven aan complicaties aan zijn hart, nieren en longen. Urey werd in april in de door Rusland gesteunde Volksrepubliek Donetsk opgepakt bij een controlepost. Ook een andere Brit werd gearresteerd. Over zijn lot is niets bekend. Volgens de DPR vochten de twee voor het Oekraïense leger. Een Britse hulporganisatie ontkent dat en zegt dat ze vrijwilligerswerk voor de organisatie deden. Eerder werden in Donetsk twee andere Britten en een Marokkaan ter dood veroordeeld omdat ze zouden hebben meegevochten met het Oekraïense leger.||https://nos.nl/artikel/2436834-britse-hulpverlener-45-sterft-in-gevangenis-donetsk
2022-07-15||Grenzen helemaal sluiten voor kansloze asielzoekers is onmogelijk, zegt kabinet|| Er wordt "keihard gewerkt" om Nederland zo onaantrekkelijk mogelijk te maken voor kansloze asielzoekers, laat staatssecretaris Van der Burg weten. Maar de grenzen helemaal sluiten voor mensen die nooit een asielstatus zullen krijgen, is volgens hem onmogelijk. Een woordvoerder van de staatssecretaris voor Asiel en Migratie reageert op de noodkreet van burgemeester Bruls van Nijmegen als voorzitter van het Veiligheidsberaad. Bruls ziet steeds meer weerstand bij gemeenten om crisisopvangnoodopvang te regelen. "We hebben al een enorme inspanning geleverd", zegt hij. "In dit tempo kunnen we het niet volhouden." Volgens Bruls moet er om te beginnen iets gedaan worden tegen de instroom van mensen uit zogeheten veilige landen als Marokko en Tunesië, en tegen de binnenkomst van mensen die eerder in een ander Europees land asiel hebben aangevraagd en terug moeten naar dat land. Deze groepen maken weinig kans op een status, maar belasten wel het opvangsysteem. Bovendien veroorzaakt een deel van veiligelanders veel overlast. Bruls wil de kwestie maandag in het Veiligheidsberaad met staatssecretaris Van der Burg aan de orde stellen. Diens woordvoerder laat vandaag alvast weten dat veiligelanders al voorrang krijgen op andere asielzoekers, zodat ze zo snel mogelijk kunnen worden uitgezet. Zij voegt daaraan toe dat er bij de Immigratie- en Naturalisatiedienst alles aan wordt gedaan om alle aanvragen te verwerken, maar dat er een personeelstekort is. De organisatie is op zoek naar nieuwe mensen, maar die zijn door de krapte op de arbeidsmarkt moeilijk te vinden. Dat er vluchtelingen op de grond en op stoeltjes moeten slapen, is een nationale crisis. Hoe kwam het zover? En wat zit erachter? NOSop3 legt het uit in deze video: Daarnaast heeft de staatssecretaris al allerlei beleidsmaatregelen genomen om Nederland zo onaantrekkelijk mogelijk te maken voor kansloze asielzoekers. Zo wordt de behandeling van aanvragen van asielzoekers die zich eerder in een ander Europees land meldden, de zogeheten Dublin-claimanten, verder versneld. En er wordt gewerkt aan versobering van de opvang voor veiligelanders die overlast veroorzaken. Ook zal het leefgeld voor kansloze asielzoekers worden afgeschaft. Maar de instroom van kansloze asielzoekers helemaal stoppen, is onmogelijk, laat de woordvoerder weten. "Op basis van iemands uiterlijk kun je niet zien of iemand is gevlucht voor oorlog en geweld. De inschatting of iemand kansarm is, kan daarom alleen worden gemaakt nadat iemand is geregistreerd en geïdentificeerd. In de tussentijd moeten wij iedereen die hier een aanvraag doet op basis van Europese wet- en regelgeving opvangen. En daarvoor is crisisnoodopvang keihard nodig."||https://nos.nl/collectie/13898/artikel/2436832-grenzen-helemaal-sluiten-voor-kansloze-asielzoekers-is-onmogelijk-zegt-kabinet
2022-07-15||Politieke crisis in Italië: exit Draghi, of is er een andere uitweg?|| Het is the day after een bewogen etmaal in de Italiaanse politiek. Nadat regeringspartij de Vijfsterrenbeweging had geweigerd deel te nemen aan een vertrouwensstemming in de Senaat, diende premier Draghi gisteravond zijn ontslag in. Zonder steun van de Vijfsterrenbeweging wilde hij niet door, had hij altijd al gezegd. De Italiaanse president besloot het ontslag van de premier niet te aanvaarden. Hij stuurde Draghi terug naar het parlement om te kijken welke breuken nog te lijmen zijn. Kan de premier de partijen toch nog bij elkaar krijgen? Of komt er vroegtijdig een einde aan de regering van 'Super Mario', die de Italiaanse economie na de coronacrisis weer op de rails moest krijgen? In de Italiaanse politiek, befaamd om zijn grilligheid, zijn er ook op dit moment weinig zekerheden. Eerst terug naar de aanleiding voor de regeringscrisis. De senatoren van de Vijfsterrenbeweging, onder leiding van oud-premier Conte, kwamen gisteren niet opdagen bij een stemming over een steunpakket dat Italianen moest helpen met de inflatie. Omdat de partij al een tijd dwarslag bij regeringsbesluiten, had premier Draghi aan die stemming ook een vertrouwensstemming gekoppeld. Door die afwezigheid zegde de Vijfsterrenbeweging in de praktijk dus haar steun aan de regering op. Het deed voor Draghi de deur dicht. Een kwestie van cijfertjes was dat niet: ook zonder de Vijfsterrenbeweging heeft de regering-Draghi nog een ruime meerderheid in het parlement. Het ging Draghi om het principe. In de nadagen van de coronacrisis wil hij grondige hervormingen doorvoeren bij onder meer de concurrentiewetgeving, de ambtenarij en justitie. De premier wil dat niet doen zonder de grootst mogelijke politieke meerderheid. Afgaande op wat politici de afgelopen weken hebben gezegd, is er op dit moment maar één uitkomst: vervroegde verkiezingen. "Als de Vijfsterrenbeweging niet deelneemt aan de stemming geven we het woord aan de Italianen. Dan gaan we naar de stembus", zei Matteo Salvini van regeringspartij Lega enkele dagen geleden. Ook Enrico Letta van de Democratische Partij had daarop aangestuurd. Maar een coup de théatre, een verrassende wending, is in de Italiaanse politiek nooit ver weg en politici zijn niet te beroerd om van hun woord terug te komen. Daarom liggen er meer scenario's op tafel. De komende dagen overleggen regeringspartijen intern over hoe ze verder willen. Het zou kunnen dat de Vijfsterrenbeweging uiteindelijk toch door wil. Hun fractiehoofd in de Senaat liet dat gisteren doorschemeren. Veel hangt ook af van Lega-leider Salvini. Hij moet inschatten of vervroegde verkiezingen de populariteit van zijn partij goed zullen doen of niet. In de peilingen legt Lega het op dit moment af tegen de nog rechtsere partij Fratelli d'Italia, die als enige grote partij de afgelopen tijd oppositie voerde. Mocht het komen tot het einde van Draghi's regeerperiode, is dat slecht nieuws voor Italië. De premier heeft het land met vaste hand door de coronacrisis geloodst en heeft een gedegen plan opgetuigd om met 750 miljard uit het Europese coronaherstelfonds het land grondig te hervormen. Om dat geld te krijgen moeten wel tussentijdse deadlines gehaald worden. Politieke stabiliteit is daarvoor onmisbaar. Hetzelfde geldt voor de aanpak van de energiecrisis, de extreme droogte en de oorlog in Oekraïne. Bovendien straalt Draghi, oud-president van de Europese Centrale Bank, ook internationaal veel vertrouwen uit en wordt Italië onder zijn leiding in Brussel bijzonder serieus genomen. De aankondiging van zijn ontslag leidde gisteren al tot onrust op de financiële markten. De uitweg uit deze politieke crisis is nog hoogst onzeker. Italiaanse media noemen de gebeurtenissen van gisteren "de eerste speelhelft". Komende woensdag wordt "de tweede helft" gespeeld: dan houdt Draghi een toespraak in het parlement, waarin hij uitleg geeft bij zijn ontslag. Mogelijk volgt daarna een nieuwe vertrouwensstemming. Alleen als dan alle regeringspartijen hun vertrouwen bevestigen, zou het kunnen dat de premier zijn besluit gaat heroverwegen. Gezien het belang van politieke stabiliteit voor Italië is het niet ondenkbaar dat de politiek zich van z'n flexibelste kant laat zien. Zo kan het vertrek van Draghi in de extra tijd toch nog worden voorkomen.||https://nos.nl/artikel/2436829-politieke-crisis-in-italie-exit-draghi-of-is-er-een-andere-uitweg
2022-07-15||Economische groei China valt bijna stil, maar 'groot deel ellende achter ons'|| De Chinese economie is in het tweede kwartaal flink vertraagd met een groei van slechts 0,4 procent. Dat is de laagste groei sinds het begin van 2020, blijkt uit cijfers van het Chinese bureau voor de statistiek. Dat de economische groei praktisch tot stilstand is gekomen afgelopen kwartaal komt vooral door het coronabeleid van China. Zo zat Shanghai twee maanden lang in lockdown en de strenge maatregelen raakten de handel van China hard. Doordat China deels op slot ging, nam daar de binnenlandse consumptie af. Volgens ABN Amro is de jaargroei van de detailhandel in juni daardoor 3 procent, terwijl dat in 2019 (voor corona) zo'n 8 procent was. De tegenvallende economische groei van China heeft ook invloed op de wereldwijde economie, zegt Arjen van Dijkhuizen, econoom en China specialist bij ABN Amro. "Een zwakkere invoer door China merk je wereldwijd wel, ook als Nederland. Want je exporteert daardoor natuurlijk minder." Wel wijst hij erop dat er inmiddels minder problemen zijn aan de aanbodkant, zoals bij de productie en het transport. De laatste maanden is er volgens van Dijkenhuizen wel weer sprake van economische verbetering. "Sinds mei zien we herstel in China: eerst vooral aan de aanbodkant, maar in juni ook aan de vraagkant. Dus een groot deel van de ellende ligt achter ons. We denken juist dat in het komende halfjaar de groei gaat doorzetten." Wat vooral zorgen baart, is de groeiende werkloosheid onder jonge Chinezen. In juni was bijna 20 procent van de jongeren tussen 16 en 24 jaar werkloos. Die tegenvallende werkgelegenheid zorgt er onder meer voor dat de groeidoelstelling van de Chinese overheid van 5,5 procent uit zicht raakt. En op de achtergrond is er nog steeds gedoe rond de Chinese vastgoedmarkt. Eind vorig jaar waren financiële markten al nerveus vanwege het wankelen van de Chinese vastgoedreus Evergrande. De Chinese vastgoedmarkt zorgt nu weer voor een economische klap doordat sommige huiseigenaren zijn gestopt met het betalen van hun hypotheek voor nog niet afgeronde bouwprojecten. Dat veroorzaakt verdere onrust in de Chinese vastgoedsector, ziet ABN Amro. Om dat te temperen stimuleert de Chinese overheid banken om geld uit te lenen aan het bedrijfsleven. Maar volgens econoom Van Dijkhuizen is er meer verlichting nodig vanuit de Chinese overheid. "Zeker als je kijkt naar het strenge covidbeleid van China, is er echt meer gerichte steun nodig. En dat geldt zeker voor de vastgoedsector, want dat is een belangrijk deel van de Chinese economie." In de tussentijd dreigen nieuwe lockdowns voor delen van China. Zo ook weer in Shanghai, waar bewoners in verschillende wijken het advies krijgen om voedsel op te slaan. Er zouden nu dagelijks een kleine 500 coronagevallen zijn.||https://nos.nl/artikel/2436825-economische-groei-china-valt-bijna-stil-maar-groot-deel-ellende-achter-ons
2022-07-15||Giselle van Cann nieuwe hoofdredacteur NOS Nieuws|| Giselle van Cann wordt de nieuwe hoofdredacteur van NOS Nieuws. Ze volgt Marcel Gelauff op, die eind mei bekendmaakte na elf jaar te stoppen. Van Cann (56) is op dit moment nog plaatsvervangend hoofdredacteur van NOS Nieuws. "Er ligt een volle vernieuwingsagenda en we gaan boeiende journalistieke tijden tegemoet. Het is een eer om daar leiding aan te mogen geven." Na een studie bedrijfseconomie begon de journalistieke loopbaan van Van Cann in 1992 bij Het Financieele Dagblad. Daar was ze achtereenvolgens financieel journalist, politiek verslaggever en adjunct-hoofdredacteur. In 2008 maakte ze de overstap naar de NOS. Vanuit de hoofdredactie van NOS Nieuws was ze de eerste jaren grotendeels verantwoordelijk voor de dagelijkse uitzendingen op radio, televisie en online. Daarna verschoof haar focus naar journalistiek management, innovatie en diversiteit. Van Cann heeft onder meer leidinggegeven aan de vernieuwing van NOS.nl en de NOS-app, nam het initiatief tot NOS Lab en was verantwoordelijk voor de introductie van NOS Stories als nieuwsmerk voor jongeren. Van Cann spreekt van een belangrijke opdracht om er als nieuwsorganisatie voor iedereen te zijn en de publieke rol van de NOS waar te maken. "Het maatschappelijk debat wordt op het scherp van de snede gevoerd. Wat de NOS nieuws vindt, aan welke onderwerpen wij aandacht geven, en met welke invalshoek en toon, dat doet er allemaal meer toe dan ooit." NOS Nieuws heeft acht hoofdredacteuren gekend sinds het ontstaan van het NTS Journaal in 1956. Van Cann is de eerste vrouw.  NOS-directeur Gerard Timmer roemt de visie van Van Cann op de journalistiek en zegt veel vertrouwen te hebben in de betekenis daarvan voor NOS Nieuws. "Giselle heeft een scherp en innovatief oog voor journalistieke uitdagingen. Voor de inhoud, vorm en vindplaats daarvan." Van Cann start haar nieuwe functie op 1 september 2022. "Er is nu al veel om trots op te zijn", aldus de nieuwe hoofdredacteur. "Onze redactie is kritisch en leergierig. Het bereik van de NOS is enorm, we zijn innovatief en we zijn in beweging op het gebied van diversiteit en inclusie." "Ik kan voortbouwen op de krachtige redactie die Marcel achterlaat, en kijk samen met adjunct-hoofdredacteuren Bart Leferink en Wilma Haan met vertrouwen naar de toekomst."||https://nos.nl/artikel/2436821-giselle-van-cann-nieuwe-hoofdredacteur-nos-nieuws
2022-07-15||Hitte tijdens Nijmeegse Vierdaagse mogelijk 'serieus probleem' || De verwachte hitte kan volgende week "problematisch" worden voor deelnemers van de Nijmeegse Vierdaagse. De organisatie besluit zondag over eventuele maatregelen. Tijdens de eerste wandeldag aanstaande dinsdag zou het wel 38 graden kunnen worden, zegt meteoroloog Wouter van Bernebeek tegen Omroep Gelderland. Volgens Van Bernebeek zijn deze temperaturen een serieus probleem voor de Vierdaagse als ze echt zo hoog uitvallen. "Als je ziet wat de weerkaarten nu berekenen, dat het om 11.00 uur al 33 graden is, moet je je misschien afvragen of dat wel verantwoord is." De meteoroloog wijst erop dat de luchttemperatuur buiten dan hoger is dan de lichaamstemperatuur. "Dat is bij inspanning gewoon gevaarlijk. Dat moet je meewegen", zegt hij. De organisatie van de Vierdaagse hakt zondag de knoop over maatregelen door als het weeradviesteam bijeenkomt. "Daar zit onze eigen meteoroloog bij, fysiologe Maria Hopman, een sportpsycholoog en we trekken nauw op met het Rode Kruis", legt een woordvoerder uit. Er zijn verschillende opties bij hoge temperaturen, van de route inkorten, eerder starten tot extra waterpunten. "Er zijn tal van mogelijkheden. Afgelasten kan ook, maar dat is wel echt de laatste optie." Het hele evenement een dag opschuiven is volgens de woordvoerder waarschijnlijk geen optie. In 2006 werd de Vierdaagse na een dag afgelast wegens de hitte. Twee wandelaars overleden en vele anderen werden onwel. Het werd toen 32 graden. Fysiologe Maria Hopman geeft Vierdaagselopers het advies om zich de komende dagen alvast bloot te stellen aan de warmte zodat het lichaam kan wennen aan hoge temperaturen. Ook moeten wandelaars goed blijven eten en drinken om te voorkomen dat ze dinsdag al met lichte uitdrogingsverschijnselen aan de start verschijnen, aldus Hopman tegen het ANP. Het Rode Kruis wacht de beslissing van de Vierdaagseorganisatie af voordat er maatregelen worden genomen, zegt een woordvoerster. "We hebben wel onze vrijwilligers instructies gegeven over hitteverschijnselen bij lopers en er zijn veel waterposten onderweg."||https://nos.nl/artikel/2436819-hitte-tijdens-nijmeegse-vierdaagse-mogelijk-serieus-probleem
2022-07-15||Celstraf voor Duitse militair die vermomd als asielzoeker aanslag wilde plegen|| Een Duitse legerofficier die zich voordeed als Syrische asielzoeker en een aanslag wilde plegen op politici is veroordeeld tot 5,5 jaar celstraf. Franco A. werd schuldig bevonden aan het voorbereiden van een terroristisch misdrijf. De rechter vindt het aannemelijk dat A. een valse identiteit had aangenomen en de aanval wilde uitvoeren in de hoop dat vluchtelingen en migranten de schuld zouden krijgen. Hij stal ook munitie van het Duitse leger. Oud-minister Heiko Maas van Justitie en oud-vicevoorzitter Claudia Roth van de Bondsdag zouden mogelijke doelwitten zijn geweest. Zelf ontkent A. vreemdelingenhaat. Hij verklaarde de valse identiteit te willen gebruiken om misstanden in het asielsysteem aan het licht te brengen. Wel gaf toe dat hij wapens en munitie had opgeslagen voor het geval de openbare orde in Duitsland ernstig verstoord zou worden. A. werd begin 2017 op de luchthaven van Wenen opgepakt, toen hij een doorgeladen pistool probeerde op te halen dat hij in de stortbak van een wc had verstopt. Het is nog steeds onduidelijk waar hij dat pistool vandaan had en wat hij daarmee van plan was. Na zijn arrestatie ontstond grote commotie in Duitsland over rechts-extremisme in het leger. In de kazerne van A. werd destijds ook een verzameling Wehrmachtspullen gevonden. Op een andere locatie werden Duitse wapens uit de Tweede Wereldoorlog gevonden en hing er een schilderij van een Wehrmacht-soldaat aan de muur. De commandant van de Duitse strijdkrachten liet daarop alle Duitse kazernes inspecteren op memorabilia uit de nazi-tijd. Toenmalig minister Von der Leyen van Defensie stelde ten tijde van het schandaal dat verering van de Wehrmacht niet getolereerd mag worden, en dat het leger rechts-extremisme moet uitroeien.||https://nos.nl/artikel/2436818-celstraf-voor-duitse-militair-die-vermomd-als-asielzoeker-aanslag-wilde-plegen
2022-07-15||Huh? Voetballer schiet penalty loeihard over de zijlijn in Nigeria|| De Nigeriaanse voetbalclubs Remo Stars en Ijebu United stonden donderdag in de finale van een regionaal bekertoernooi. Een wedstrijd die zelfs door de meest fanatieke voetballiefhebbers nog wel wordt overgeslagen en wie weet hoopten de spelers van Remo Stars daar ook op. Zonder schaamte schoten zij in de penaltyreeks een aantal van hun inzetten kansloos naast. Eén strafschop ging zelfs over de zijlijn. Sportjournalist Ibukun Aluko deelde de beelden op Twitter en schreef aanvankelijk: 'Als dit geen matchfixing is, dan weet ik het ook niet.' Toch rolt de bal anders in dit geval. In een latere tweet verklaarde Aluko namelijk hij erachter is gekomen dat de spelers van Remo Stars bewust hun eerste drie penalty's misten uit protest tegen oneerlijke beslissingen van de arbitrage in de wedstrijd. Ijebu United won de strafschoppenserie uiteindelijk met 3-0, maar dat zal geen verrassing zijn.||https://nos.nl/artikel/2436817-huh-voetballer-schiet-penalty-loeihard-over-de-zijlijn-in-nigeria
2022-07-15||Bosbranden teisteren Zuid-Europa, 11.000 mensen geëvacueerd bij Bordeaux|| De twee grote bosbranden in de buurt van Bordeaux zijn nog altijd niet onder controle. Het vuur heeft inmiddels ruim 7650 hectare natuur verwoest, ruim 2300 meer dan gisteren. Ook andere landen rond de Middellandse Zee kampen met bosbranden, die zich door de droogte snel verspreiden. De branden in Frankrijk woeden in het departement Gironde, bij La Teste-de-Buch en Landiras. Afgelopen nacht moesten honderden mensen worden geëvacueerd uit plaatsjes in de buurt van Landiras. Het aantal evacuees is opgelopen tot ruim elfduizend, onder wie zesduizend kampeerders en vierduizend inwoners van de plaats Cazaux. De kampeerders werden onder meer ondergebracht in een conferentiecentrum, maar kunnen voorlopig niet terug om hun spullen op te halen. "Absoluut onmogelijk", zei een lokale functionaris daarover. De meeste vakantiegangers zijn naar huis teruggekeerd of hebben elders onderdak gevonden, bijvoorbeeld bij gastgezinnen. Meer dan duizend brandweerlieden zijn bezig met het bestrijden van de branden, die dinsdag uitbraken. Ze krijgen hulp van negen blusvliegtuigen. Voor zover bekend is niemand gewond geraakt. Bij de Franse zuidkust ontstond gisteren een brand in de buurt van Avignon. Daar is zo'n duizend hectare natuur afgebrand, maar het vuur is inmiddels onder controle. Het vuur verspreidt zich snel door langdurige droogte, hoge temperaturen en een stevige wind. In het zuiden van Frankrijk worden vandaag op sommige plaatsen temperaturen van 40 graden verwacht, temperaturen die in sommige Spaanse regio's nog worden overschreden. Vooral in Andalusië en Extremadura is het zinderend heet. Bosbranden hebben in totaal ruim 6000 hectare in de as gelegd in de westelijke regio's Extremadura en Castilië en León. Inwoners van een aantal dorpen zijn geëvacueerd. In Portugal is dit jaar al ruim 30.000 hectare in vlammen op gegaan, het hoogste aantal sinds 2017. In het land zijn op zo'n tien plekken natuurbranden. Net als in andere landen wordt het blussen in Portugal bemoeilijkt door de harde wind, droogte en hitte. Gisteren werd het op meerdere plekken 45 graden en bij een weerstation werd zelfs 47 graden geregistreerd, schrijven Portugese media. Dat betekent een julirecord voor het vasteland. Ook in Italië zijn bosbranden gemeld. Afgelopen nacht was er een brand bij Frauwaal in de provincie Zuid-Tirol. Die was na enkele uren onder controle. Gisteravond meldde de brandweer een grote bosbrand bij Genua te hebben bestreden. Ook aan de noordkant van het bij toeristen populaire Gardameer waren de afgelopen week meerdere branden. Zo zien de bosbranden in Zuid-Europa eruit: Aan de andere kant van de Middellandse Zee kampt Marokko eveneens met temperaturen van boven de 40 graden. In het noorden van het land woeden bosbranden in moeilijk toegankelijk gebied. In de provincies Larache en Taza zijn zo'n 500 gezinnen uit voorzorg geëvacueerd. Een dorp in de buurt van Ksar Sghir werd door het vuur verwoest, maar voor zover bekend zijn er geen slachtoffers. Dit zijn beelden van de branden in Marokko:||https://nos.nl/artikel/2436810-bosbranden-teisteren-zuid-europa-11-000-mensen-geevacueerd-bij-bordeaux
2022-07-15||Kunstenaar 'met chromosoompje meer' voor het eerst te zien op grote kunstbeurs|| Op de kunstbeurs Unfair in Amsterdam is dit jaar werk van een zogenoemde outsider artist te zien: Bruin Parry, een kunstenaar "met een chromosoompje meer", zoals zijn ontdekker Jan Hoek het noemt. Het is een van de eerste keren dat op een 'reguliere' kunstbeurs in Nederland meerdere werken te zien zijn van een outsider kunstenaar; een kunstenaar met een verstandelijke beperking. Zelf heeft Parry een hekel aan dat woord, net als aan het label down, dat hij te beperkend vindt. Parry spreekt liever van een mental superpower. "Kijk, deze gitaar vind ik het leukst", zegt Bruin Parry (23) terwijl hij een rondleiding geeft in het gedeelte van de kunstbeurs waar zijn werk staat. Hij wijst naar een rode houten gitaar waarop 'Op reis door Europa' geschreven staat. "Dat is gebaseerd op mijn favoriete serie van Bassie en Adriaan". Alle kunst waarmee Parry exposeert op Unfair heeft het thema Bassie en Adriaan. Van een grote rood-witte poort die hij maakte samen met kunstenaar Lucas Hendrix tot een collectie truien met onder meer tekeningen van robotje Robin erop. Alles is te koop voor prijzen die variëren van een paar tientjes voor een door Parry gemaakt porseleinen bord tot 3000 euro voor de houten poort. De populariteit van outsider kunstenaars was in het buitenland al langer stijgende, zegt Hans Looijen. Hij is directeur van Outsider Art, een museum in de Hermitage Amsterdam. Het museum is gewijd aan "kunstenaars die zich buiten de mainstream kunstwereld bevinden en soms een psychische of verstandelijke beperking beperking hebben", zoals het museum het zelf definieert. "Bij veilinghuis Christie's in New York hebben ze aparte specialisten voor outsider kunstenaars", legt Looijen uit. "Daar heb je jaarlijkse veilingen waar werken voor heel veel geld weggaan." Hij maakt daar wel de kanttekening bij dat de best verkopende werken van overleden kunstenaars zijn, maar het is er volgens hem wel een voorbeeld van dat outsider kunstenaars daar al eerder voor vol werden aangezien. En nu is de kunst van een Nederlandse outsider kunstenaar te zien op een Nederlandse kunstbeurs. Looijen: "Bij mijn weten is dit echt de eerste keer dat meerdere werken van één outsider kunstenaar te zien zijn op een reguliere kunstbeurs." Volgens de museumdirecteur behoort Parry tot de A-list, de top van outsider kunstenaars in Nederland. Hij is dit jaar genomineerd voor de Volkskrant Beeldende Kunstprijs, een toonaangevende prijs voor jong kunsttalent. Zijn werk is daarom later dit jaar ook in het Stedelijk Museum Schiedam te zien. Kunstenaar Hoek maakt zich al jaren hard voor het doorbreken van de barrière die bestaat tussen kunstenaars uit het reguliere circuit en outsider kunstenaars. In veel van zijn werken werkt hij met ze samen. Hij leerde Parry kennen toen hij zijn oppas was. Nu werkt Parry vier dagen per week in het atelier van Hoek aan eigen werk of assisteert hij. Ook Hoek ziet de populariteit van kunstenaars zoals Parry groeien, maar hij ziet ook nog obstakels. "In het Stedelijk Museum in Amsterdam is nu bijvoorbeeld heel veel aandacht voor diversiteit. Er moet kunst van niet-westerse kunstenaars te zien zijn, meer kunst van vrouwen en kunst van niet-witte mensen. Maar de kans dat iemand als Bruin daar aan een groepstentoonstelling mee mag doen is zo goed als nihil." Veel lijkt dat Parry niet te deren. Om in een museum te staan, vindt hij "wel leuk", maar hij maakt steeds minder werk. "Als ik genoeg geld heb, dan wil ik muziek gaan maken met een Amerikaanse producent, zoals mijn idool Michael Jackson ook deed." Hoek: "Wat ik heb afgesproken met Bruins ouders is dat we elk idee waar hij mee komt serieus nemen. Toen hij bijvoorbeeld zei dat hij een tentoonstelling over Bassie en Adriaan wilde maken, hield ik wel even mijn hart vast. Dit is een serieuze kunstbeurs, maar dan ga ik met hem bedenken: hoe doen we het op een manier dat het niet enkel een grapje wordt," Omgekeerd leert Hoek ook van outsider kunstenaars als Parry, zegt hij. "Hij is niet bezig met wat high art is. Hij toont aan dat kunst echt niet salonfähig hoeft te zijn." Ook museumdirecteur Looijen denkt dat er veel geleerd kan worden van artiesten als Parry en andere outsiders. "Hun werken zijn ontdaan van pretenties en smaakmakers in de kunst zijn op zoek naar inspiratiebronnen. Daar hoort dit soort artiesten bij." Kunstbeurs Unfair is nog tot en met 17 juli te zien in de Gashouder in Amsterdam. De tentoonstelling in het Stedelijk Museum Schiedam met werken van Parry opent in oktober. Het Outsider Art Museum in Amsterdam is dagelijks geopend.   ||https://nos.nl/artikel/2436807-kunstenaar-met-chromosoompje-meer-voor-het-eerst-te-zien-op-grote-kunstbeurs
2022-07-15||Twaalf tieners opgepakt voor reeks mishandelingen rond Noord/Zuidlijn|| De politie heeft de afgelopen maanden twaalf tieners aangehouden voor een reeks mishandelingen op en rond metrostations van de Noord/Zuidlijn in Amsterdam. De verdachten zijn tussen de 12 en 18 jaar oud. In januari van dit jaar kwam de eerste aangifte binnen van mishandeling door de groep tieners. Een 17-jarige jongen werd op het Centraal Station zo zwaar mishandeld dat hij zijn kaak brak, schrijft NH Nieuws. Op 8 maart zouden dezelfde jongeren een vrouw lastig hebben gevallen en hebben geschopt. Diezelfde dag volgden nog vijf gewelddadige incidenten. Zo werd een man mishandeld nadat hij de tieners had aangesproken op het lastigvallen van zijn vriendin. Een andere man, die juist besloot te zwijgen nadat hij was lastiggevallen, werd volgens de politie geschopt, geslagen en bespuugd. Volgens de politie viel het op dat het in alle gevallen ging om geweld en intimidatie bij stations van de Noord/Zuidlijn. Daarom werd een onderzoeksteam samengesteld. De coördinator van dat team zegt dat slachtoffers zich door de nare ervaringen onveilig voelen op straat. De jonge verdachten stonden duidelijk herkenbaar op beeld. Sommigen werden direct herkend omdat ze al bekenden van de politie waren. De anderen bleken schoolgenoten of familieleden. De twaalf jongeren zijn verhoord, maar op vrije voeten tot hun rechtszaak. De meesten van hen hebben een locatieverbod voor de stations gekregen en mogen niet met andere verdachten contact zoeken. Volgens de politie is het aantal incidenten op de stations nu "beduidend minder".||https://nos.nl/artikel/2436806-twaalf-tieners-opgepakt-voor-reeks-mishandelingen-rond-noord-zuidlijn
2022-07-15||James Webb-ruimtetelescoop kijkt ook 'dichtbij': eerste foto van Jupiter|| De nieuwe James Webb-ruimtetelescoop werd de afgelopen dagen bejubeld vanwege de haarscherpe beelden uit de verste uithoeken van het waarneembare universum. Maar de telescoop kan ook inzoomen op objecten in onze kosmische achtertuin. De Amerikaanse ruimtevaartorganisatie NASA heeft foto's vrijgegeven van Jupiter, die de telescoop vooral maakte om zijn instrumenten te testen. Op het eerste gezicht is het een wat fletse foto van de gasreus, vooral in vergelijking met de beelden die we gewend zijn van bijvoorbeeld de Juno-sonde. Maar NASA is er enthousiast over: op de infraroodbeelden zijn niet alleen de planeet maar ook meerdere manen en Jupiters dunne ringen helder en scherp zichtbaar. "Ik kan niet geloven dat alles zo duidelijk te zien is en zo helder", zei Stefanie Milam, een van de planeetwetenschappers van NASA. Volgens Bryan Holler, een collega van het Space Telescope Science Institute in Baltimore, tonen de foto's hoe veelzijdig de James Webb is. "Dit toont de volle omvang van wat Webb kan observeren, van de verste sterrenstelsels tot planeten die je zelf met het blote oog kan zien." Na maanden van testen en kalibreren werden dinsdag de eerste 'echte' foto's van de fonkelnieuwe telescoop gepresenteerd. Inmiddels worden op steeds meer sites vergelijkingen getoond met de voorganger van de ruimtetelescoop, Hubble. De eerste foto die door NASA werd vrijgegeven toont een stuk heelal bezaaid met kleurige stippen. In De Nieuws BV op NPO Radio 1 legde hoogleraar sterrenkunde Vincent Icke uit wat daarop eigenlijk te zien is. "Als je een beetje beter kijkt zie je dat ieder spikkeltje een sterrenstelsel is, waarbij elk spikkeltje zo groot is als onze Melkweg, in de diepte van het heelal, 13 miljard jaar geleden, 800.000 jaar na de oerknal. Uitkijken in de ruimte is terugkijken in de tijd." De komende tijd zal Webb zijn enorme spiegel op veel meer kosmische objecten richten. Wetenschappers mogen daarvoor verzoeken indienen. Komende zomer zal de telescoop onder meer op twee exoplaneten worden gericht. Dat zijn planeten die om een andere ster dan de zon draaien.||https://nos.nl/artikel/2436805-james-webb-ruimtetelescoop-kijkt-ook-dichtbij-eerste-foto-van-jupiter
2022-07-15||Grote zorgen over Oekraïense burgers in Russische filtratiekampen|| De Organisatie voor Veiligheid en Samenwerking in Europa (OVSE) maakt zich grote zorgen over de omstandigheden van Oekraïense burgers in zogeheten filtratiekampen. In een nieuw rapport staat dat Oekraïnegezinde mensen hun leven niet zeker zijn. In april kwam de organisatie met een eerste rapport waarin werd gesproken over gedwongen evacuaties van Oekraïners. Die worden uit door Rusland bezette gebieden in Oekraïne naar Rusland gebracht. In zogeheten filtratiekampen worden deze mensen helemaal doorgelicht. De OVSE deed vanaf april bijna drie maanden onderzoek naar die kampen en stelt dat er geluiden zijn van mensen die daar keihard ondervraagd worden en vernederende lichamelijke onderzoeken moeten ondergaan. Volgens de organisatie zijn 1,3 miljoen Oekraïners tegen hun wil naar Rusland gebracht. Nog eens tienduizenden mensen zitten in filtratiekampen in door Rusland bezette gebieden in het oosten van Oekraïne. Volgens de Amerikaanse minister van Buitenlandse Zaken Blinken zijn er zelfs 1,6 miljoen Oekraïners gedeporteerd, onder wie veel kinderen: Zo vertelt de burgemeester van de door Rusland veroverde stad Marioepol dat sommige collega's op het stadhuis midden in de nacht door Russische troepen werden gewekt en in een auto gezet. Vervolgens werden ze naar Rusland gebracht, of naar gebieden onder controle van Rusland, zoals Donetsk. Daar kwamen ze in een 'filtratiecentrum' terecht. In die kampen worden mensen volledig gescreend. Hun vingerafdrukken worden afgenomen en er wordt een kopie gemaakt van hun ID. Vervolgens volgt een stevige ondervraging, vaak in het bijzijn van de Russische geheime dienst FSB. Daarin moet duidelijk worden of ze aan Oekraïense zijde hebben gevochten of connecties hebben met het Oekraïense regime. Als blijkt dat dat het geval is, worden ze gescheiden van de rest van de mensen. Vaak verdwijnen ze dan simpelweg, zegt de OVSE. De organisatie stelt dat ze gevangen worden gezet in Donetsk of Loegansk. In sommige gevallen worden ze ook vermoord. Volgens de Oekraïense ambassadeur bij de OVSE zijn er twintig van dit soort locaties in gebieden die door de Russen zijn veroverd. Rusland zegt met de kampen te willen voorkomen dat "Oekraïense nationalisten" Rusland binnendringen. Mensen die Rusland niet verdenkt en dus door de screening komen, krijgen een huis toegewezen in Rusland, soms ook in gebieden ver van Oekraïne, zoals Siberië of de poolhaven Moermansk. De OVSE concludeert dat in de oorlog in Oekraïne op grote schaal het internationaal humanitair recht wordt geschonden. De OVSE heeft ook data verzameld van mensen die door Oekraïne gevangen zijn gezet op verdenking van collaboratie met de Russen. Alleen al in de regio Charkov zitten zo'n 400 mensen vast, op basis van anti-collaboratiewetten die de Oekraïense president Zelensky kort na het uitbreken van de oorlog heeft ingevoerd. Zij mogen daar dertig dagen worden vastgehouden voordat er überhaupt naar hun zaak is gekeken. Deze mensen 'verdwijnen' tijdelijk: het is voor de Oekraïense autoriteiten toegestaan om informatie over hen al die tijd achter te houden voor naasten. De organisatie benadrukt dat het voor Zelensky door de staat van beleg in het land mogelijk is geweest elf pro-Russische partijen uit te sluiten. Onder die partijen is ook de partij Oppositieplatform - Voor het Leven; die partij had 25 van de 450 zetels in het Oekraïense parlement. Oprichter en oligarch Viktor Medvedtsjoek zit vast; hij had warme banden met de Russische president Poetin.||https://nos.nl/artikel/2436803-grote-zorgen-over-oekraiense-burgers-in-russische-filtratiekampen
2022-07-15||Waarschuwingen voor gokverslaving in ADO-stadion, te midden van goksponsoring|| De gemeente Den Haag gaat supporters van ADO via reclameborden in het stadion waarschuwen voor gokverslaving. Dat is opvallend, omdat de club gesponsord wordt door een casino en een online gokbedrijf, schrijft Omroep West. ADO Den Haag sloot eerder dit jaar een overeenkomst met Hommerson Casino als shirtsponsor en speelt de wedstrijden vanaf het komende seizoen in het Bingoal Stadion. Bingoal is een online kansspelaanbieder. Verschillende Haagse gemeenteraadsleden waren hier niet blij mee en uitten kritiek op de sponsoren. "Gokreclame hoort niet bij sport. Deze vorm van sponsoring vond ik vanaf het begin al onwenselijk, maar we konden hier als gemeente niets tegen doen", zegt wethouder sport Hilbert Bredemeijer tegen de regionale omroep. Vanaf 1 januari 2023 geldt een reclameverbod voor gokbedrijven. Eerst verdwijnen de reclames van de tv, billboards, bushokjes en radio. Vanaf 2024 mogen gokbedrijven ook geen evenementen of programma's meer sponsoren en vanaf 2025 mogen ze ook niet meer op sportshirts. ADO zal dus voor die tijd op zoek moeten naar een nieuwe shirtsponsor en stadionnaam. "In de tussentijd doen we alles wat we kunnen om de supporters van ADO Den Haag thuis en in het stadion te waarschuwen", aldus Bredemeijer. De gemeente is eigenaar van het stadion en zal daarom de volgende waarschuwing op de reclameborden tonen: "Wat kost gokken jou? Stop op tijd. 18+", gevolgd door het nummer van de hulplijn van het Loket Kansspel. Eerder reageerde algemeen directeur Edwin Reijntjes van ADO al bij de regionale omroep op de ophef over de sponsoren. "Ik begrijp de commotie, maar aan de andere kant: wij doen legaal zaken met legale partijen, die heel graag ADO willen ondersteunen. Daar zijn we heel blij mee."||https://nos.nl/artikel/2436797-waarschuwingen-voor-gokverslaving-in-ado-stadion-te-midden-van-goksponsoring
2022-07-15||Ambassadekantoor in Moldavië wordt echte ambassade || Het Nederlandse ambassadekantoor in de Moldavische stad Chisinau wordt opgewaardeerd tot een volledige ambassade. Dat laat minister Hoekstra van Buitenlandse Zaken vandaag in de ministerraad weten. De ambassadepost in Chisinau valt nu nog onder de Nederlandse ambassadeur in Roemenië. Straks zal er een eigen ambassadeur in Moldavië komen. Dat betekent dat Nederland betere toegang zal krijgen tot de regering in het buurland van Oekraïne. Het besluit om het ambassadekantoor uit te breiden is genomen om de goede relatie met Moldavië te intensiveren en betere informatie te krijgen over de effecten van de oorlog op het buurland. EU-leiders stemden er vorige maand unaniem voor om Moldavië kandidaatlidmaatschap van de Europese Unie aan te bieden, net als Oekraïne. Nederland steunde dat streven en de ambassade kan ook daarbij een rol spelen. Het kan echter nog enkele jaren duren voordat de voormalige Sovjet-staat daadwerkelijk toetreedt. ||https://nos.nl/artikel/2436796-ambassadekantoor-in-moldavie-wordt-echte-ambassade
2022-07-15||Marineschip doet uren na afronden training grote drugsvangst|| Het Nederlandse marineschip Zr. Ms. Groningen heeft deze week ten zuiden van Curaçao een grote drugsvangst gedaan. Dat deed het slechts enkele uren nadat de nieuwe bemanning een training daarvoor had afgerond en operationeel was verklaard. Op dezelfde dag dat de bemanning de eindoefening volbracht, onderschepte ze op de Caribische Zee een speedboot met ruim 650 kilo cocaïne. Volgens het ministerie van Defensie is dat nooit eerder zo snel na het afronden van de training gebeurd. De kustwacht ontdekte de zogenoemde go-fast en stuurde het marineschip en een helikopter erop af. De Groningen lanceerde daarop twee snelle boten die de speedboot met de drugs probeerden tegen te houden. De opvarenden weigerden te stoppen, waarna er waarschuwingsschoten werden afgevuurd. Uiteindelijk wist het kustwachtteam de buitenboordmotoren van de speedboot uit te schakelen. Doorgaans gebeurt dat met een gericht schot van een scherpschutter vanuit de helikopter. De vijf opvarenden zijn opgepakt. Behalve de drugs zijn er ook vier vuurwapens aan boord van de go-fast gevonden. De verdachten en de spullen zijn overgedragen aan de politie op Curaçao, die de zaak verder onderzoekt.||https://nos.nl/artikel/2436791-marineschip-doet-uren-na-afronden-training-grote-drugsvangst
2022-07-15||Staatseer voor laatste WO II-veteraan VS met hoogste onderscheiding|| Een bijzondere eer voor de laatste Amerikaanse veteraan met de hoogste militaire onderscheiding uit de Tweede Wereldoorlog. De op 98-jarige leeftijd overleden Woody Williams is opgebaard in het Capitool, de zetel van het Amerikaanse Congres. Williams was de laatste van de 472 militairen die voor hun daden in de Tweede Wereldoorlog de Medal of Honor kregen. De marinier ontving hem voor zijn heldendaden in februari 1945 tijdens de strijd om Iwo Jima, het eerste stukje Japanse grondgebied dat de Amerikanen innamen. Daarbij kwamen 7000 landgenoten om. Bij de strijd om het eiland onderscheidde de toen 21-jarige Williams zich door met gevaar voor eigen leven Japanse bunkers te bestormen met zijn vlammenwerper. Omdat zijn wapen slechts brandstof had voor anderhalve minuut, moest hij daarbij meerdere keren heen en weer naar zijn eigen linie. Doordat Williams in vier uur zeven bunkers uitschakelde werd een belangrijk obstakel verwijderd voor de verdere opmars van de infanterie op het eiland. Later zei hij zich weinig meer van de strijd te kunnen herinneren. "Als je je voorneemt niets te onthouden, dan lukt dat blijkbaar." President Truman gaf hem enkele maanden na de Japanse capitulatie de medaille, een van de 27 die voor deze slag werden uitgereikt. Zelf zei hij altijd de onderscheiding alleen in bewaring te hebben voor de echte helden, die niet waren teruggekomen. Onder hen was zijn beste vriend. Na de oorlog bleef Williams nog 20 jaar in dienst van defensie. Daarnaast zou hij zich inzetten voor veteranen en nabestaanden van oorlogsslachtoffers. Zo organiseerde hij jaarlijks een benefiettocht voor motors die honderdduizenden dollars opleverde. Vorig jaar was Williams nog aanwezig bij de introductie van zijn achterkleinzoon in het Amerikaanse Korps Mariniers. "Het enige advies dat ik hem gaf was om zijn absolute best te doen en dan nog een beetje meer", zei hij bij die ceremonie in trainingskamp Parris Island. De eer die hij nu krijgt als laatste WO II-veteraan met de hoogste onderscheiding is normaal vooral weggelegd voor presidenten en prominente politici. Een van de eersten die in het Capitool werd opgebaard was de vermoorde president Lincoln. Daarna volgden ook de presidenten Kennedy en Bush en prominenten als senator senator John McCain en rechter Ruth Bader Ginsburg. In de loop der jaren kregen ook Onbekende Soldaten uit Amerikaanse oorlogen deze staatseer, als symbool voor alle ongeïdentificeerde gesneuvelden. Vorig jaar werd nog een agent die was omgekomen bij de bestorming van het Capitool zo geëerd.||https://nos.nl/artikel/2436788-staatseer-voor-laatste-wo-ii-veteraan-vs-met-hoogste-onderscheiding
2022-07-15||Rechter zet streep door vreemdelingenopvang op Curaçao, regime te streng|| Een rechter heeft op Curaçao een einde gemaakt aan de bestaande vluchtelingenopvang op het eiland. Het gevangenisregime waar vluchtelingen uit Venezuela mee te maken krijgen, is volgens de rechter ontoelaatbaar en een schending van de mensenrechten onder het Europees Verdrag voor de Rechten van de Mens. Curaçao heeft daardoor op dit moment geen vreemdelingenopvang meer. Negen Venezolanen zijn in onmiddellijke vrijheid gesteld. De uitspraak komt nadat de rechter vorige week aan het eind van de zitting had besloten zelf een kijkje te nemen in de SDKK-gevangenis in Koraal Specht, een wijk in Willemstad. De vreemdelingenbarakken, waaraan Nederland voor verbetering miljoenen euro's heeft bijgedragen, zijn nog steeds niet klaar. Daarom waren Venezolanen die een beroep doen op het Europees Verdrag van de Rechten van de Mens nu in een deel van de strafgevangenis geplaatst, blok 1. Dat leverde vorige maand al een vonnis op waarbij een Venezolaanse vrouw die was vastgezet in de vrouwenvleugel van de strafgevangenis in vrijheid werd gesteld. De rechter stelde daarbij dat het ondergaan van vreemdelingenbewaring in een strafgevangenis onder een gevangenisregime niet toelaatbaar is. Daarop besloot Curaçao alle gevangenen in blok 1 naar elders te verhuizen en via een ministeriele beschikking blok 1 aan te wijzen als plek waar vreemdelingen zonder verblijfspapieren mogen worden opgesloten, ook als ze asiel aanvragen.  Het gevangenisregime bleef echter. De rechter stelde tijdens het bezoek vast dat de Venezolanen onder een nog strenger regime vastzaten dan gevangenen die strafrechtelijk veroordeeld zijn. Zo moesten de Venezolanen achttien uur per dag in hun cellen blijven, die benauwd en donker zijn en waarin de verlichting enkel aangaat tussen 19.00 uur en 21.00 uur. Ze mochten maar zes uur per dag uit hun cel. Gedurende die uren hadden de Venezolanen weinig tot geen recreatiemogelijkheden en was van een zinvolle dagbesteding geen sprake. "Dat is anders bij de strafrechtelijk gedetineerden die onder meer beschikken over een sporthal, bibliotheek en werkplaatsen en daardoor ook zicht hebben op de buitenwereld", aldus de rechter, die verder constateerde dat de Venezolanen slechts eenmaal per twee weken 'virtueel' bezoek mochten ontvangen en er slechts toegang tot de telefoon was op eigen kosten. De bevindingen van de rechter sluiten naadloos aan bij eerdere observaties van Amnesty International, die twee keer onderzoek deed naar de detentieomstandigheden van vluchtelingen op Curaçao. Door de uitspraak van de rechter kan de vreemdelingenopvang niet langer gebruikt worden. Een Venezolaanse man die zondag uitgezet zou worden, is bij gebrek aan opvang ook vrijgelaten. Volgens Ieteke Witteveen van Human Rights Defense Curaçao, die de vrijgelaten Venezolanen bijstond en ze nu opvangt, is het gevolg van de mensenrechtenschendingen en het gevoerde Curaçaose beleid dat er nauwelijks nog Venezolanen proberen Curaçao binnen te komen. "Het eiland heeft geen internationaal erkende asielprocedure, maar Venezolanen kunnen wel een beroep doen op het Europees Verdrag van de Rechten van de Mens. Het is nog nooit iemand gelukt om met die procedure bescherming te krijgen", aldus Witteveen.||https://nos.nl/artikel/2436787-rechter-zet-streep-door-vreemdelingenopvang-op-curacao-regime-te-streng
2022-07-15||Kauwgommaker verhuist fabriek van Italië naar Nederland|| We horen het al jaren met enige regelmaat: productie die vanuit Nederland verdwijnt naar het (goedkopere) buitenland. Maar deze week is het een keer andersom: een kauwgommaker verhuist zijn fabriek van Italië naar Nederland. Naar Heerhugowaard, om precies te zijn. Het gaat om het merk BenBits, dat in de jaren 70 en 80 een van de grootste en bekendste kauwgommerken van ons land was. Na jaren van afwezigheid werd in 2016 al gepoogd het merk opnieuw te lanceren, maar volgens investeerders was dat toen nog te vroeg. Onder leiding van een jonge ondernemer, Milan Dontje (27), wordt nu weer geprobeerd het merk een tweede leven te geven. "Door de productie naar Nederland te halen, worden de lijntjes korter en hebben we de zaak beter onder controle", zegt Dontje. "We willen ook tegelijk het proces verduurzamen en minder CO2 uitstoten. Daarbij willen we de kauwgom in schildpad-vorm maken, in plaats van het bekende rondje of vierkantje. Andere leveranciers hebben daar problemen mee, dus doen we het zelf maar." De productie in Heerhugowaard is nu 300 kilo per week (één kauwgom weegt 1,5 gram). "We willen natuurlijk groeien naar pakweg 1000 kilo per week en over drie jaar weer gaan exporteren." Het product kauwgom heeft er een aantal lastige jaren opzitten. Tijdens corona zaten veel mensen gedwongen thuis, er waren geen feestjes, we gingen minder uit eten. "Blijkbaar is er minder behoefte aan een frisse adem", constateerde Nadia Menkveld in 2021. Zij onderzocht de snoepmarkt voor ABN Amro en zag een behoorlijke omzetdaling van pepermunt en kauwgom. Cloetta Holland - fabrikant van de merken Sportlife en King - had het over een daling tot 15 procent. Marten Suurmeijer van marktonderzoeker NielsenIQ Nederland ziet nog niet dat de dip nu voorbij is. "De afgelopen 52 weken hebben we 80 miljoen euro uitgegeven aan kauwgom in de supermarkt en het benzinestation. Dat is ongeveer precies evenveel als in de periode ervoor. In volume zien we zelfs een daling van 4,2 procent." Volgens Suurmeijer blijft herstel uit doordat een aanzienlijk deel van de werknemers nog steeds thuiswerkt. "En kauwgom is - zoals alle producten in de supermarkt - de afgelopen maanden duurder geworden. Zo'n potje met 75 of 100 kauwgums, kost nu tussen de vier en vijf euro. Dat is toch veel geld, veel meer dan een strip met 12 die je jaren geleden kocht. Misschien dat mensen nu toch denken: tja, heb ik dat wel nodig, die kauwgom? Dus ik weet niet of consumenten zo makkelijk weer kauwgom grijpen als voor corona." Dontje is helemaal niet bang voor de huidige, stagnerende kauwgommarkt: "Ik begin op een juist moment, met een nieuw product. Het is natuurlijk, plasticvrij, onze kauwgom is vegan en zal hopelijk de jongere generatie aanspreken. En de ouderen denken: hé, dat merk kennen we van vroeger. Nostalgie dus. Dat lijkt me een perfecte combinatie."||https://nos.nl/artikel/2436784-kauwgommaker-verhuist-fabriek-van-italie-naar-nederland
2022-07-15||Voorzitter parlement Sri Lanka accepteert ontslag gevluchte president|| Gotabaya Rajapaksa is niet langer de president van Sri Lanka. De voorzitter van het parlement heeft zijn ontslag aanvaard. Rajapaksa had hem gisteren per e-mail en per brief laten weten dat hij vertrekt. De president en zijn vrouw vluchtten woensdag met twee beveiligers in een militair vliegtuig naar de Malediven, na maanden van protesten tegen de regering. Afgelopen weekend bezetten betogers het presidentieel paleis en regeringsgebouwen om het ontslag van de president te eisen. Het nieuws over het aftreden van Rajapaksa is met gejuich ontvangen door de demonstranten. In de hoofdstad Colombo werd door betogers feestgevierd en vuurwerk afgestoken. De avondklok die gisteravond werd ingesteld is vanochtend opgeheven. Gotabaya Rajapaksa was president sinds november 2019. Het parlement zal morgen een datum vaststellen waarop een nieuw staatshoofd wordt gekozen. Premier Wickremesinghe zei eerder dat dat gepland staat op 20 juli. In de tussentijd neemt hij de honneurs waar. De nieuwe president krijgt de enorme klus om het land uit de zwaarste economische malaise in decennia te halen. De inflatie was vorige maand boven de 50 procent en er is een groot tekort aan medicijnen, brandstof en voedsel. Demonstranten drongen eerder deze week de ambtswoning van de president binnen: Rajapaksa zit ondertussen in Singapore, maar de vraag is of hij daar kan blijven. De regering van de stadstaat zou het inmiddels ex-staatshoofd geen onderdak willen bieden, omdat hij wordt beschuldigd van oorlogsmisdaden. Met het opstappen van de president komt er een einde aan vele decennia van politieke macht van de Rajapaksa-dynastie, die berucht is vanwege machtsmisbruik. Sinds 1936 waren zo'n vijftig familieleden actief als parlementariër, minister en ambassadeur of op een andere belangrijke positie.||https://nos.nl/artikel/2436782-voorzitter-parlement-sri-lanka-accepteert-ontslag-gevluchte-president
2022-07-15||Biden kan niet langer om Saudi-Arabië heen, en andersom|| Op zijn tour door het Midden-Oosten maakt president Biden vandaag een opvallende stop: Saudi-Arabië. Het is de volgende stap in het aanhalen van banden met het koninkrijk, dat hij vanwege de mensenrechtensituatie eerder nog een paria noemde. Biden staat onder grote druk, onder meer vanwege de hoge brandstofprijzen. Samen met de angst voor de invloed van Iran in de regio lijkt dat genoeg reden om over zijn bezwaren heen te stappen. "Voor Saudi-Arabië is dit een kans", zegt journalist en Midden-Oostendeskundige Abdou Bouzerda. "Het ziet dat Biden kwetsbaar is en water bij de wijn moet doen." Niet alleen heeft Biden Saudi-Arabië nodig. Omgekeerd heeft ook kroonprins Mohammed bin Salman, de sterke man in het land, de VS nodig: zijn ambitieuze plannen kan hij niet waarmaken zonder hulp van het Westen. De moord op journalist Khashoggi in 2018 leidde tot zware kritiek uit het Westen. Sindsdien is Saudi-Arabië bezig met het repareren van zijn imago, bijvoorbeeld door activisten vrij te laten. Inmiddels doen landen en bedrijven weer zaken in Saudi-Arabië, ziet Midden-Oostendeskundige Paul Aarts van de Universiteit Amsterdam. "Biden heeft lang geaarzeld, maar is ook door de knieën gegaan. De angst voor verlies bij de tussentijdse verkiezingen is blijkbaar genoeg voor een koerswijziging." Toch denkt Aarts dat Saudi-Arabië niet veel kan doen aan de benzineprijzen. "Veel meer olie produceren dan het al doet, kan Saudi-Arabië niet. Het is een illusie om te denken dat de prijzen omlaag gaan. Olie zal dus niet Bidens eerste prioriteit zijn." Net als voor Israël zal een ander vierletterwoord hoog op Bidens agenda staan: Iran. "Biden wil de invloed van Iran in de regio indammen," zegt Aarts. Onder leiding van de VS is een samenwerkingsverband tussen Golfstaten en Israël in de maak. "Het liefst zou Biden zien dat Saudi-Arabië zich aansluit bij deze Abrahamakkoorden." Saudi-Arabië kijkt met argwaan naar de gesprekken over een nieuwe Iran-deal, ook al verlopen die stroef. "Een sterkere band met de VS is een mogelijkheid om die Iran-deal zo streng mogelijk te houden", zegt Bouzerda. Bin Salman wil zelf dus ook de banden versterken. Saudi-Arabië heeft wel economische relaties met bijvoorbeeld China en Rusland, maar krijgt daarvan geen politieke of militaire steun. "De Arabische regimes in de Golfregio zien Amerika nog steeds als hun ultieme beschermer", aldus Aarts. "Ze weten dat de VS het Midden-Oosten niet zal verlaten, omdat de band met Israël te belangrijk is. Een land als China zal die beschermende rol niet vervullen." Ook staat de politieke reputatie van Bin Salman op het spel. Hij heeft grote plannen om Saudi-Arabië te moderniseren, samengevat onder de noemer Visie 2030. Het land moet minder afhankelijk worden van fossiele brandstoffen, en cultureel minder conservatief worden. "Maar daarvoor is hulp van het Westen nodig", zegt Bouzerda. "Het land heeft genoeg geld, maar niet de expertise voor de hervormingen die Bin Salman wil." Bin Salman heeft zijn jonge bevolking een andere toekomst beloofd, maar heeft daarvoor internationale investeerders nodig, dus zijn betere banden ook voor hem noodzakelijk. Dan resteert er nog één punt: mensenrechten. Aarts denkt niet dat hier veel over zal worden gepraat. "Bin Salman staat bekend als een grillig leider, dus er is de mogelijkheid dat hij wegloopt zodra hij de naam 'Khashoggi' hoort. Bouzerda verwacht dat Biden wel over mensenrechten zal beginnen, "maar er zullen geen individuele gevallen worden besproken. En 'mensenrechten' in het algemeen is een holle frase."  ||https://nos.nl/artikel/2436781-biden-kan-niet-langer-om-saudi-arabie-heen-en-andersom
2022-07-15||Studenten na corona nog steeds minder op universiteit|| Op bijna de helft van de universiteiten kwamen afgelopen maanden nog steeds minder studenten naar de colleges in vergelijking met voor corona. Dat blijkt uit een rondgang van de NOS. De universiteiten hopen dat komend studiejaar de collegezalen voller zitten. Studenten in het hoger onderwijs hebben door corona de afgelopen studiejaren voornamelijk onderwijs op afstand gevolgd. In februari verviel de maximale groepsgrootte in het onderwijs en konden alle studenten naar de universiteit komen. Toch bleef een deel van de studenten weg. Hoorcolleges werden in veel gevallen ook na het wegvallen van de beperkende maatregelen online aangeboden. Een deel van de studenten bleef uit gemak of noodzaak hier gebruik van maken. De Radboud Universiteit onderstreept het belang van fysiek onderwijs. Volgens de universiteit is studeren een sociaal proces waar studenten van en door elkaar leren. Fysiek onderwijs draagt daaraan bij, naast online onderwijs. De universiteiten die aangeven dat er minder studenten fysiek naar college komen hebben als doel dit komend studiejaar te verbeteren. Tilburg University hoopt dat gemengd onderwijs studenten stimuleert naar de campus te komen, Naast het online onderwijs dat wordt aangeboden moet het onderwijs op campus activerend en verdiepend zijn. De mogelijkheid voor docenten om een vak alleen fysiek aan te bieden is op de Universiteit Utrecht een manier meer studenten terug te laten keren. Het is geen algemeen beleid op de onderwijsinstelling. Niet alle universiteiten herkennen het deels leeg blijven van de collegebanken. Zo speelt het verschijnsel op de Technische Universiteit in Delft nauwelijks. Op de instelling worden veel practica aangeboden waarbij de opkomst hoog is en in sommige gevallen ook verplicht. Op de Vrije Universiteit Amsterdam zien ze dat het afschalen van het online onderwijs ertoe leidt dat de studenten de weg naar de campus weer goed weten te vinden. Ook spannen docenten zich in om studenten bewust te maken van de meerwaarde van het onderwijs op campus. Of de verminderde aanwezigheid van studenten invloed heeft op de studieresultaten is onduidelijk.||https://nos.nl/artikel/2436780-studenten-na-corona-nog-steeds-minder-op-universiteit
2022-07-15||Twee doden bij vuurwerkongeluk op Franse feestdag|| Bij een vuurwerkongeluk op de Franse nationale feestdag zijn twee personen uit hetzelfde gezin omgekomen. Het gaat om een jongen van rond de 7 en zijn zus van halverwege de 20. Een derde familielid raakte zwaargewond. De drie keken in een menigte naar het vuurwerk in Cholet in het departement Maine-et-Loire, ten oosten van Nantes. Een stuk vuurwerk explodeerde door nog onbekende oorzaak in het publiek. Er raakten geen andere personen gewond. Op beelden die op sociale media werden gedeeld is de kracht van de inslag te zien: De politie onderzoekt of er iemand verantwoordelijk moet worden gehouden voor het ongeluk. Daarbij wordt ook gekeken of het publiek niet te dicht bij de plek stond waar het vuurwerk werd afgestoken. Frankrijk viert elk jaar op 14 juli het begin van de Franse Revolutie in 1789, op de dag dat een menigte de beruchte Bastillegevangenis bij Parijs bestormde.||https://nos.nl/artikel/2436778-twee-doden-bij-vuurwerkongeluk-op-franse-feestdag
2022-07-15||Bruls: 'Kansloze asielzoekers eerder weren om noodopvang te verlichten'|| Gemeenten vinden dat kansloze asielzoekers sneller moeten worden geweerd bij binnenkomst in Nederland. Burgemeester Bruls van Nijmegen, voorzitter van het Veiligheidsberaad, zegt in gesprek met de NOS dat hij bij collega's steeds meer weerstand merkt over de crisisnoodopvang van asielzoekers. "Dit is niet meer een huisvestingsprobleem", zegt hij in reactie op drukte bij het aanmeldcentrum in Ter Apel. "Het is ook een probleem van de entree in het land. De IND zal echt moeten gaan opschroeven." Bruls doelt op immigranten die geen kans maken op een asielstatus, zoals veiligelanders. Die groep maakt weinig kans om in Nederland te mogen blijven, maar veroorzaakt vaak veel overlast. "Wij willen echte vluchtelingen opvangen." Veiligelanders komen uit landen die door Nederland als veilig worden gezien en maken dus weinig kans op een asielstatus. Ook asielzoekers die via een ander Europees land naar Nederland kwamen hebben weinig perspectief op een verblijf hier, omdat dergelijke 'Dublinclaimanten' terug moeten naar het eerste land. "Het is niet alleen maar een huisvestingsprobleem", vindt CDA'er Bruls. Hij wijst erop dat gemeenten eerst plekken voor Oekraïners regelden en daarna voor noodopvang. "We hebben al een enorme inspanning geleverd, Rijksoverheid, gemeenten, veiligheidsregio's en ook het COA om het aantal plekken op te schroeven, maar in dit tempo kunnen we dat niet volhouden." In Nederland is een tekort aan opvangplekken omdat er er zo'n 15.000 asielzoekers in de opvang op een woning wachten en omdat er in voorgaande jaren fors is afgeschaald. Hij verwacht dat de nieuwe noodplekken binnen een paar weken bezet zijn, terwijl ze tot oktober voor verlichting moeten zorgen. Volgens de burgemeester komen er nu 350 asielzoekers per dag naar Ter Apel en leidt die enorme instroom ertoe dat er snel te weinig plekken zijn. Uit cijfers van de IND blijkt dat de instroom van asielzoekers met 1000 per week hoog is, maar zeker niet uitzonderlijk. Bruls wil dat de instroom bij de bron wordt aangepakt. "Men zal er meer werk van moeten maken om bij de entree in Nederland sneller de screening te doen", redeneert hij. "Realiseer de opvang niet voor mensen van wie we eigenlijk toch al weten dat ze nooit in Nederland een asielstatus zullen krijgen."  Van de asielzoekers die nu opgevangen worden, komen enkele procenten uit veilige landen. De IND meldt dat in mei 6 procent van de asielaanvragen van veiligelanders kwam. In asielzoekerscentra ligt het percentage rond de 2 procent, meldt het COA. Daarbij gaat het om 800 van de bijna 40.000 asielzoekers die in mei in de asielopvang zaten. Van hen komt het grootste deel uit Marokko, gevolgd door Tunesië en Georgië. Een klein deel van hen maakt wel kans op een verblijfsvergunning. Wat de cijfers mogelijk vertekent, is dat gemeenten nu asielzoekers opvangen die nog niet door de IND geregistreerd zijn. Van deze mensen is dus nog niet precies bekend waar zij vandaan komen, en of zij dus ook uit veilige landen komen. Vluchtelingenwerk Nederland ziet ook overlast bij veiligelanders, maar benadrukt dat het om een beperkt aantal mensen gaat. De organisatie noemt het een heel klein groepje rotte appels, die het voor de rest verpest. Het overgrote deel van de mensen in de crisisnoodopvang bestaat uit familieleden van erkende vluchtelingen. De organisatie pleit ervoor dat de groep kansloze asielzoekers goed in kaart wordt gebracht en dat er duidelijke terugkeerafspraken worden gemaakt met de landen van herkomst. Bruls wil de kwestie maandag in het Veiligheidsberaad met staatssecretaris Van der Burg aan de orde stellen. Bekijk deze uitlegvideo van NOS op 3 over hoe de situatie in Ter Apel is ontstaan:||https://nos.nl/artikel/2436777-bruls-kansloze-asielzoekers-eerder-weren-om-noodopvang-te-verlichten
2022-07-15||Wekdienst 15/7: Zomervakantie voor Noorden • Laatste ministerraad voor politiek reces|| Goedemorgen! Het is vrij zonnig en in de loop van de dag ontstaan stapelwolken. Landinwaarts levert dit een plaatselijke bui op. Het wordt 19 tot 24 graden bij een matige noordwestenwind. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Saudi-Arabië gaat het luchtruim openen voor alle luchtvaartmaatschappijen, ook voor vluchten van en naar Israël. Vliegtuigen uit dat land konden jarenlang niet over Saudi-Arabië vliegen; het koninkrijk erkent Israël niet en de landen hebben officieel geen diplomatieke relatie. De afgelopen jaren is de relatie sterk verbeterd. De Amerikaanse president Biden is vandaag de eerste die van de mogelijkheid gebruikmaakt. Hij is op doorreis van Israël naar Saudi-Arabië. Biden noemde het nieuws een "historisch besluit van de leiders van Saudi-Arabië." De Galapagosreuzenschildpad is met succes herbevolkt op het eiland Santa Fe, bij Ecuador. In 2015 hebben onderzoekers 742 schildpadden losgelaten op het eiland, omdat de soort ongeveer 150 jaar geleden is uitgestorven: Fijne dag!||https://nos.nl/artikel/2436773-wekdienst-15-7-zomervakantie-voor-noorden-laatste-ministerraad-voor-politiek-reces
2022-07-15||Saudi-Arabië opent luchtruim voor alle luchtvaartmaatschappijen, ook Israëlische|| Saudi-Arabië zegt zijn luchtruim te openen voor alle luchtvaartmaatschappijen, ook voor vluchten van en naar Israël. De beslissing komt op de dag dat de Amerikaanse president Joe Biden Saudi-Arabië bezoekt, op doorreis vanuit Israël. Jarenlang was het voor Israëlische luchtvaartmaatschappijen onmogelijk om door het Saudische luchtruim te vliegen. Het koninkrijk erkent Israël niet en de landen hebben officieel geen diplomatieke relatie. Maar de relaties tussen Israël en Saudi-Arabië zijn de afgelopen jaren sterk verbeterd. Biden zal de eerste Amerikaanse president zijn die direct van Israël naar Saudi Arabië vliegt. Hij reageerde vannacht positief op het openstellen van het luchtruim en sprak van een "historisch besluit van de leiders van Saudi-Arabië". In 2017 vloog de toenmalige Amerikaanse president Trump al rechtstreeks van Saudi-Arabië naar Israël. Het was al een langere tijd een wens van Israëlische luchtvaartmaatschappijen om boven Saudi-Arabië te vliegen. Op die manier zouden de bedrijven minder hoeven om te vliegen bij vluchten naar Azië. De Israëlische autoriteiten willen ook dat moslimpelgrims uit Israël rechtstreeks naar Saudi-Arabië kunnen reizen.||https://nos.nl/artikel/2436771-saudi-arabie-opent-luchtruim-voor-alle-luchtvaartmaatschappijen-ook-israelische
2022-07-15||Drie kinderen en man gestoken in woning Dordrecht, vrouw aangehouden|| In Dordrecht zijn bij een steekpartij in een woning vannacht vier gewonden gevallen, onder wie drie kinderen onder de tien jaar. Twee van hen raakten zwaargewond, meldt de politie. De vierde gewonde is een 53-jarige man. Een vrouw van 39 is aangehouden. Waar zij van wordt verdacht, is nog niet bekend. Ze raakte niet gewond, maar is wel naar het ziekenhuis gebracht omdat ze volgens de politie "in bepaalde toestand was". De politie kreeg rond 01.20 uur een melding van het steekincident aan de Seringenstraat in Dordrecht. Over de toedracht is volgens de politie nog niets te zeggen. "We gaan ervan uit dat de betrokkenen een familieband hebben, maar hoe dat exact zit is nog niet duidelijk." Burgemeester Wouter Kolff van Dordrecht is afgelopen nacht geïnformeerd over het steekincident. Dat gebeurt vaker bij ernstige zaken. "De impact is altijd extra groot als er kinderen zijn betrokken. Laten we hopen op positief nieuws over ieders letsel", schrijft de burgemeester op Twitter.||https://nos.nl/artikel/2436770-drie-kinderen-en-man-gestoken-in-woning-dordrecht-vrouw-aangehouden
2022-07-15||VN: alarmerende terugval in vaccinatie bij kinderen door pandemie|| Unicef en de Wereldgezondheidsorganisatie luiden de noodklok over de grote terugval in vaccinaties bij kinderen. De organisaties zeggen dat ongeveer 25 miljoen kinderen wereldwijd vorig jaar minstens een van de DTP-prikken heeft gemist die beschermen tegen de levensbedreigende ziekten difterie, tetanus, polio en kinkhoest. Dat zijn twee miljoen meer kinderen die geen vaccinaties hebben gekregen dan in het coronajaar 2020 en zelfs zes miljoen meer dan in 2019. UNICEF spreekt van de "grootste aanhoudende terugval in vaccinatie bij kinderen in een generatie". De laatste keer dat de dekkingsgraden zo laag waren, was rond de eeuwwisseling. "De gevolgen zullen in levens worden gemeten", zegt Catherine Russell, directeur van Unicef. Vooral in arme landen werden minder kinderen geprikt. India, Nigeria, Indonesië, Ethiopië en de Filippijnen staan bovenaan de lijst met landen waar de minste DTP-prikken werden gezet. Boosdoener is volgens de VN-kinderorganisatie de focus op coronavaccinatieprogramma's in 2021 en de druk op de gezondheidszorg wereldwijd. Al die factoren zorgden ervoor dat de situatie vorig jaar verder kon verslechteren. Volgens de Wereldgezondheidsorganisatie moet de pandemie niet als excuus worden gebruikt. "We moeten de immunisatie inhalen voor de ontbrekende miljoenen, anders zullen we onvermijdelijk getuige zijn van meer uitbraken, meer zieke kinderen en een grotere druk op de gezondheidsstelsels", schrijft de WHO.||https://nos.nl/artikel/2436769-vn-alarmerende-terugval-in-vaccinatie-bij-kinderen-door-pandemie
2022-07-15||Belgische minister stopt definitief om bij haar zieke echtgenoot te zijn|| De Belgische minister Sophie Wilmès komt niet terug als minister van Buitenlandse Zaken. Ze had in april bekendgemaakt dat ze tijdelijk stopt omdat ze bij haar echtgenoot wilde zijn bij wie een agressieve vorm van hersenkanker is vastgesteld. Nu heeft ze definitief haar functie opgegeven en haar ontslag ingediend. "De ziekte van mijn man zal een moeilijke strijd worden die ik aan zijn zijde en aan de zijde van onze kinderen wil voeren. Mijn huidige taken binnen de regering laten me dat niet toe", zegt Wilmès in een persbericht. De Belgische premier De Croo zegt in een reactie dat hij begrip heeft voor Wilmès' keuze. "Bewondering voor de persoon die je bent en de keuze die je maakt. Wij staan achter jou in de strijd die je samen met Christopher voert", schrijft hij in een reactie. Hij zegt verder dat hij het jammer vindt om een sterke minister van Buitenlandse Zaken te zien vertrekken. Wilmès blijft wel Kamerlid. Deze ochtend maakt haar partij MR, de Waalse liberalen, bekend wie haar gaat opvolgen. De 47 jaar oude Sophie Wilmès is sinds 2015 actief in de nationale politiek. Eerder was ze minister van Begroting en Ambtenarenzaken en van oktober 2019 tot september 2020 was ze premier van de federale regering. Ze was de eerste vrouw die dat ambt in België bekleedde. Samen met haar echtgenoot, de Australische zakenman Christopher Stone, heeft ze vier kinderen. De 52-jarige Hadja Lahbib is de nieuwe minister van Buitenlandse Zaken. Politieke ervaring heeft ze niet: ze presenteerde twintig jaar lang het nieuws op de Franstalige publieke omroep RTBF. Ook deed ze verslag in het Midden-Oosten, Afghanistan, Pakistan en India. Lahbib heeft Algerijnse roots, maar is geboren in België.||https://nos.nl/artikel/2436768-belgische-minister-stopt-definitief-om-bij-haar-zieke-echtgenoot-te-zijn
2022-07-15||Eerste lichamen begraven na vrachtwagendrama Texas|| In Mexico zijn de eerste migranten begraven die vorige maand waren omgekomen in een vrachtwagen in de Amerikaanse staat Texas. Deze week werden de eerste lichamen gerepatrieerd naar hun geboorteland Mexico nadat de Amerikaanse politie sectie had verricht. In het kleine stadje Atexquilapan in de Mexicaanse staat Veracruz kwamen meer dan honderd rouwenden bij elkaar om afscheid te nemen van drie tienerslachtoffers: twee broers van 19 en 16 en hun neef, ook 16 jaar oud. Ze waren meegegaan in de vrachtwagen in de hoop werk te kunnen vinden. In de staat Oaxaca werden diensten gehouden voor drie andere Mexicaanse migranten. Hun familie zegt tegen persbureau Reuters dat hun geduld op de proef werd gesteld de afgelopen weken. "Dit is waar we op zaten te wachten, dit is waar we al die tijd om hebben gevraagd", zei de broer van een van de slachtoffers. De 53 lichamen werden op 27 juni ontdekt in een verlaten vrachtwagen in de Amerikaanse stad San Antonio. Ze waren omgekomen door oververhitting. Het is het dodelijkste incident door mensensmokkel uit de Amerikaanse geschiedenis. Er was geen water en airconditioning en de temperatuur in de truck was opgelopen tot zo'n 40 graden. 14 mensen hebben het overleefd. De slachtoffers zijn migranten die vanuit Mexico over de grens waren gesmokkeld. Ze komen oorspronkelijk uit Mexico, Guatemala, Honduras en El Salvador. Het is de bedoeling dat de komende dagen ook de overige lichamen worden gerepatrieerd. Een 45-jarige man is opgepakt voor het besturen van de vrachtwagen. Hij riskeert de doodstraf.||https://nos.nl/artikel/2436767-eerste-lichamen-begraven-na-vrachtwagendrama-texas
