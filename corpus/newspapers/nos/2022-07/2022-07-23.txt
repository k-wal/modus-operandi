2022-07-23||Griekenland getroffen door bosbranden, honderden mensen geëvacueerd|| In Griekenland woeden op vier plaatsen grote natuurbranden, zegt de brandweer. Dat is onder meer het geval op het eiland Lesbos voor de kust van Turkije. 450 mensen zijn uit voorzorg in veiligheid gebracht. De brand op Lesbos brak vanochtend uit op het zuidelijk deel van het eiland. Het vuur kwam dicht bij het populaire resort Vatera en zeker één huis is door de vlammen verzwolgen. Voor de bestrijding van het vuur zijn tientallen brandweerlieden en blusvliegtuigen ingezet. Een brandbestrijder raakte gewond bij de bluswerkzaamheden. De grootste brand woedt in het noordoosten van het land in het Dadia-nationaal park waar ook zeldzame gieren wonen. De dennen vliegen er makkelijk in brand. Twee andere branden woeden in de regio West-Macedonië en in Peloponnesos, in het zuiden van het land. De kans op bosbranden wordt vergroot door de hete, droge zomers in het land, in combinatie met stevige winden en de klimaatverandering. De Europese Unie heeft de Griekse bosbeheerder 72 miljoen euro uitgekeerd voor dit jaar om de bossen te onderhouden en ervoor te zorgen dat bosbranden zich niet makkelijk kunnen verspreiden.||https://nos.nl/artikel/2438038-griekenland-getroffen-door-bosbranden-honderden-mensen-geevacueerd
2022-07-23||Vrouwenvoetbal steeds professioneler, 'maar we zijn er nog lang niet'|| Vanavond vecht Oranje in Londen tegen Frankrijk voor een plek in de halve finale. De Fransen zijn dit EK favoriet, de ploeg van bondscoach Mark Parsons is in dit duel de underdog. "Iedereen wil dat we blijven winnen, maar als we willen dat dat blijft gebeuren, dan moet de sport een stuk professioneler worden", zegt Marjan Olfers, hoogleraar sport en recht aan de Vrije Universiteit. Sinds het vrouwenelftal in 2017 Europees kampioen werd, heeft het vrouwenvoetbal in Nederland een enorme vlucht genomen. Er is veel veranderd in de sport. Zo lopen de kijkcijfers op en zijn onlangs de basispremies voor de Nederlandse mannen- en vrouwenteams gelijkgetrokken. "We hebben hier met elkaar hard naartoe gewerkt en dit is een historische stap voor het Nederlandse vrouwenvoetbal", zei Jan Dirk van der Zee, directeur van de KNVB, toentertijd over deze stap. Toch is het verschil tussen de mannen en de vrouwen op het hoogste niveau nog steeds groot. "Veel speelsters krijgen alleen een onkostenvergoeding of doen het zelfs vrijwillig", zegt Olfers. Om het vrouwenvoetbal verder te professionaliseren, gaan vanaf het nieuwe seizoen in de Vrouwen Eredivisie nieuwe licentie-eisen gelden. "We hebben de afgelopen tijd met kwaliteitseisen gewerkt, dat was om samen te groeien", zegt Kirsten van de Ven, manager vrouwenvoetbal bij de KNVB. "De licentie-eisen zijn hoger". Dat ervaart de ervaren Ajax-speler Liza van der Most ook. Op het hoogste niveau is het verschil met de mannen nog steeds groot: Zo moeten teams een goedgekeurd jeugdopleidingsprogramma hebben en moeten ten minste twee speelsters een contract hebben. Voor het daaropvolgende seizoen gaat het om ten minste vier contracten. Voor clubs als Ajax en FC Twente is het geen probleem om hieraan aan te voldoen, maar voor de clubs in de onderste regionen zal dit lastiger worden. "Het verschil tussen de clubs is echt groot. Als ze een paar speelsters moeten gaan betalen dan is dat een flinke hap uit het budget", vervolgt van de Ven. De contracten moeten ten minste uitkomen op rond de 55 procent van het minimumloon, wat neerkomt op ongeveer 950,- per maand. Dat het contract niet ten minste 100% van het minimumloon is, komt volgens Van de Ven omdat voetbal niet altijd een fulltimebaan is. "Daarom sturen we met de nieuwe eisen aan op een duale carrière, oftewel dat clubs hun speelsters helpen om naast hun voetbalcarrière een maatschappelijke loopbaan op te bouwen", zegt ze. "Dat is goed voor zowel de prestaties als het welzijn van voetballers tijdens en na hun actieve carrière, fulltime of niet." Volgens hoogleraar Olfers is 55 procent een begin maar wel erg laag. "In het buitenland wordt er veel meer geld gestopt in het vrouwenvoetbal. Als we niet uitkijken, dan lekken alle speelsters uit Nederland weg" Ook Van de Ven van de KNVB ziet dat er nog veel moet gebeuren. "We zijn er nog lang niet, wij zien dit als een stap in de goede richting." Maar volgens haar moet je ook niet te hard willen gaan: "Je moet clubs pushen, niet omverduwen."||https://nos.nl/collectie/13906/artikel/2438037-vrouwenvoetbal-steeds-professioneler-maar-we-zijn-er-nog-lang-niet
2022-07-23||Chinese man geëxecuteerd die ex tijdens livestream in brand stak|| In China is een man ter dood gebracht die in 2020 zijn ex-vrouw in brand stak. Dat deed hij terwijl zijn vrouw te zien was op een livestream op haar account op het sociale medium Douyin, de Chinese versie van TikTok. 400 volgers zagen hoe de man binnenstormde en Lhamo, zoals de vrouw heette, begon te gillen. Vervolgens ging het beeld op zwart. Lhamo's ex, Tang Lu, bleek benzine over haar heen te hebben gegooid en haar vervolgens in brand te hebben gestoken. 90 procent van haar lichaam was verbrand. Volgens de zus van Lhamo zag ze eruit "als een stuk houtskool", zei ze tegen The New York Times. Twee weken later overleed de vrouw. De zaak veroorzaakte veel ontzetting in China. Ook vestigde het voorval de aandacht op het probleem van huiselijk geweld in China. Volgens activisten falen de autoriteiten in het aanpakken daarvan, vooral op het platteland. De Tibetaanse Lhamo woonde in een afgelegen dorp in provincie Sichuan. Tijdens haar huwelijk met Tang Lu werd ze regelmatig mishandeld, zei haar familie. Na hun scheiding dreigde haar ex hun kinderen te vermoorden als ze niet opnieuw met hem zou trouwen. Ze gaf daar aan toe. De mishandelingen gingen door en Tang Lu gebruikte ook geweld tegen de zus van Lhamu. Toen ze naar de politie stapte, kreeg de vrouw te horen dat ze haar geen hulp konden bieden omdat het ging om een "familieaangelegenheid". Na hun tweede scheiding kreeg haar ex-man de voogdij over hun twee kinderen. In 2016 nam China een wet aan om huiselijk geweld te kunnen aanpakken, maar in de praktijk gebeurt er vaak niks mee. In de jaren daarna werden zeker 900 vrouwen door hun echtgenoot of partner vermoord, bleek uit cijfers van een Chinese vrouwenrechtenorganisatie. Activisten probeerden met verschillende hashtags op sociale media de zaak van Lhamu aan te grijpen om de lakse houding van Chinese autoriteiten ter discussie te stellen. Die hashtags werden al snel gecensureerd door de autoriteiten.||https://nos.nl/artikel/2438036-chinese-man-geexecuteerd-die-ex-tijdens-livestream-in-brand-stak
2022-07-23||Veel plastic in Noordpoolgebied, 'alternatief voor aardolie-plastic hard nodig'|| Wie denkt dat het Noordpoolgebied zo afgelegen en ongerept is dat er geen plastic in zee ligt, komt bedrogen uit. Ook op het koude en noordelijk gelegen Spitsbergen liggen strandjes er soms vol mee. Deelnemers aan de internationale SEES-expeditie, die gisteren eindigde, zagen en verzamelden flinke hoeveelheden plastic. In veel Europese landen wordt 'beach-plastic' gemonitord, zegt zelfstandig plastic-onderzoeker Eelco Leemans, die samenwerkt met de Wageningen Universiteit. Ook op Spitsbergen is het belangrijk om te kijken hoeveel plastic er ligt, zegt hij. "We richten ons zoveel mogelijk op herkenbare producten. Als het lukt om de herkomst te achterhalen, kun je de bronnen ervan aanspreken." Zo wordt gezocht naar teksten of naar logo's van bedrijven of organisaties. Veel plastic afval is herkenbaar. Een emmer, een afwasborstel, een speelgoedvliegtuigje, een stuk van een plastic krat, een ballon, een intacte jerrycan, plastic flessen van schoonmaakproducten en drogisterij-artikelen, van alles wordt tijdens de Spitsbergen-expeditie gevonden. En er ligt nog veel meer, is te zien in deze video: Als het plastic niet wordt opgeruimd, valt het uiteen in kleine stukjes: microplastics. Ook daar wordt actief naar gezocht op Spitsbergen. Jim Boonman van de VU in Amsterdam neemt watermonsters in een meer, om in een lab te onderzoeken. Want de deeltjes kunnen zo klein worden dat ze met het blote oog onzichtbaar zijn. "Plastic materiaal verdwijnt niet, het wordt alleen maar kleiner en kleiner en kleiner. En het hoopt zich op in ons milieu", zegt hij. De microplastics worden op gletsjers en op het zee-ijs gevonden, en de vraag is volgens hem of het ook in meren en rivieren zit. "We vinden dit soort deeltjes op de meest afgelegen plekken op de wereld, terwijl daar nooit mensen komen. En dat baart me zorgen." Gemiddeld 80 procent van het plastic afval in zee is van het land afkomstig. De overige twintig procent komt van schepen. "Maar hier in het Noordpoolgebied is die verhouding andersom", zegt Leemans. "Het overgrote deel komt hier van schepen, dus van de visserij, en toeristische- of vrachtschepen." De deelnemers aan de expeditie, zowel wetenschappers als toeristen, kunnen meehelpen met zoeken. Ze verzamelen het plastic afval, dat soms alle kleuren van de regenboog heeft. Opvallend is dat het niet alleen in het water ligt. Ook bij een wandeling over een onafzienbare vlakte, wordt na verloop van tijd nog plastic op het land gevonden, zoals plastic flessen. Het onderzoek is er dus op gericht om de vervuilers te vinden. Hoewel het al lang verboden om spullen overboord te gooien, gebeurt dat kennelijk toch. Daarom moet er meer gebeuren, zeggen de onderzoekers. Zo moeten vissers betere afvalbakken aan boord krijgen en moeten ze plastic afval zonder kosten kunnen afleveren in havens. "Mensen zeggen vaak dat het geen zin heeft om het plastic op te rapen, omdat er een jaar later weer van alles ligt. Maar elke fles scheelt duizenden stukjes microplastics", zegt Leemans. Plastic wordt nu nog doorgaans gemaakt van aardolie, en daar moet de wereld omwille van het klimaat vanaf. Dus wordt er ook veel onderzoek gedaan naar alternatieven. Bijvoorbeeld door Janneke Krooneman van de Rijksuniversiteit Groningen. Er bestaat al jaren bioplastic, maar niet alle vormen daarvan zijn ook goed afbreekbaar in de natuur, vertelt ze. En dat is wel belangrijk, als straks de hele wereld overschakelt op een ander soort plastic. De bioplastics die zij onderzoekt, bestaan helemaal uit organisch materiaal. Ze wil weten of het ook onder koude omstandigheden wordt afgebroken, zoals in het Noordpoolgebied. Krooneman: "Ik denk dat het nog wel een poosje duurt, maar er wordt ontzettend veel onderzoek naar gedaan. En ik verwacht wel dat in de komende jaren heel grote stappen gezet kunnen worden." Het organische bioplastic, in de vorm van een bekertje:||https://nos.nl/artikel/2438029-veel-plastic-in-noordpoolgebied-alternatief-voor-aardolie-plastic-hard-nodig
2022-07-23||Voormalig Vrij Nederland-hoofdredacteur Rinus Ferdinandusse (90) overleden|| Voormalig Vrij Nederland-hoofdredacteur en schrijver Rinus Ferdinandusse is op 90-jarige leeftijd overleden. Dat meldt zijn familie aan het persbureau ANP. Ferdinandusse gaf van 1969 tot 1991 leiding aan de redactie van Vrij Nederland. Ferdinandusse kwam in 1959 bij Vrij Nederland werken. Zijn sollicitatie berustte op een misverstand, zei hij in een interview uit 2010. Hij dacht dat hij solliciteerde op een functie waarin hij stukjes uit buitenlandse kranten zou moeten knippen. Maar hoofdredacteur Mathieu Smedts "dacht dat ik solliciteerde als redacteur en vroeg: 'Kun je schrijven?' " Hij begon meteen. Tien jaar later werd hij hoofdredacteur en groeide de populariteit van de krant. Met als hoogtepunt een oplage van bijna 120.000. "Van pakweg 1970 tot 1985 was VN dé krant van Nederland", zei hij daar zelf over. "In die periode was er een unieke samenballing van talent." In het blad stonden lange, spraakmakende stukken over politiek en cultuur. Renate Rubinstein en Hugo Brandt Corstius waren twee befaamde columnisten van VN, Bibeb de grote interviewer. Vrij Nederland deelde vandaag het allereerste verhaal van Ferdinandusse in die krant, uit 1959: "Hij was een man die heel moeilijk grijpbaar was", zegt journalist Gerard Mulder, die tussen 1976 en 1986 met Ferdinandusse werkte bij Vrij Nederland. "Al praatte hij veel, hij bleef gesloten en hield zijn meningen en stemmingen voor zich." De hoofdredacteur bedacht onder meer de Detective & Thrillergids van VN. Mulder: "Vrij Nederland was in die tijd democratisch, er was geen chef die zei wat er moest gebeuren. Maar hij drukte zijn stempel door subtiele hints te geven over wat hij wenselijk of niet wenselijk vond in het blad." Ook schreef hij portretten van filmsterren. Volgens Mulder was hij bezeten van filmsterren. "Hij was in het bijzonder geïnteresseerd in hun liefdesleven. Dat mat hij breed uit." Langzaam begon de oplage van Vrij Nederland te dalen. Het leidde tot discussies op de redactie en een deel van de vaste medewerkers vertrok. In die tijd kregen redactieleden die kritiek hadden op de leiding anonieme brieven thuisgestuurd. Mulder: "Ze werden op een scherpe manier afgebrand zonder dat duidelijk was wie daar achter zat. Intussen is wel duidelijk geworden dat Ferdinandusse daar zelf achter zat." Mulder, die ook gedwongen vertrok, noemt het "de onzinnige manier van Ferdinandusse om de gebeurtenissen op de redactie te sturen". Na zijn afscheid als hoofdredacteur in 1991 bleef hij actief voor Vrij Nederland. Hij bleef meewerken aan de Detective & Thrillergids. Zelf schreef hij ook thrillers. Een van zijn boeken, Naakt over de schutting (1966), werd in 1973 verfilmd door Frans Weisz. In 2001 werd hij gevraagd om het boekengeschenk te schrijven voor de Maand van het Spannende Boek. Sinds 2001 maakte hij deel uit van de jury van het filmfestival Film by the Sea in Vlissingen. Een jaar later werd hij juryvoorzitter, wat hij tot 2014 bleef. Ferdinandusse had ook een voorliefde voor cabaret. Hij schreef voor het satirische studentenblad Propria Cures en was van 1954 tot 1965 leider van het Haags Studentencabaret. Hij werd landelijk bekend als deelnemer aan het satirische VARA-televisieprogramma Zo is het toevallig ook nog eens een keer dat tussen 1963 en 1966 te zien was. Mulder: "Hij was ook daarna een graag gehoorde spreker. Hij kon op de redactie bij jubilea en bij het vertrek van mensen grappige toespraken houden. Daar kon je wel zijn hang naar cabaret in terugvinden. En ook bij VN bevorderde hij alles wat geestig was zoals columns."||https://nos.nl/artikel/2438024-voormalig-vrij-nederland-hoofdredacteur-rinus-ferdinandusse-90-overleden
2022-07-23||Vuur in Franse regio La Teste-de-Buch onder controle, elders nog wel problemen|| Het vuur in de Zuid-Franse regio La Teste-de-Buch ten zuidwesten van Bordeaux is onder controle. Dat melden de regionale autoriteiten. De duizenden geëvacueerde bewoners mogen daarom weer terug naar huis en worden daarbij begeleid door de landelijke politie. Het vuur in La Teste-de-Buch heeft de afgelopen elf dagen zo'n 7000 hectare aan bos verwoest. Volgens het hoofd van de regio Gironde is het vuur onder controle gebracht dankzij de enorme toewijding van de brandweer en andere hulpdiensten. Ook is de temperatuur in het gebied wat gedaald. Een andere brand, in de nabijgelegen regio Landiras, is nog niet onder controle. Enkele duizenden inwoners die uit voorzorg waren geëvacueerd mogen wel terug naar huis. Volgens de autoriteiten is meer dan twee derde van de mensen weer teruggekeerd naar huis. In beide regio's is in totaal 21.000 hectare bos in vlammen op gegaan. Ondanks de hevigheid van het vuur zijn er geen slachtoffers gevallen. Volgens de Franse autoriteiten blijven er vier blusvliegtuigen actief om het vuur te blussen. De brandweermannen die het vuur bestrijden in de Gironde, bij Bordeaux, werden extra verzorgd om weer even op adem te komen na de dagenlange inspanning.||https://nos.nl/artikel/2438022-vuur-in-franse-regio-la-teste-de-buch-onder-controle-elders-nog-wel-problemen
2022-07-23||'Als het graan Oekraïne uit komt, kunnen de voedselprijzen dalen'|| Met een graanakkoord was er gisteren het positiefste nieuws in tijden te melden uit Oekraïne. Vandaag ontstond er met een aanval op de haven van Odessa echter gelijk weer onzekerheid over of het akkoord tussen Rusland en Oekraïne in de praktijk wel ten uitvoer kan worden gebracht. Mocht de graanexport uit Oekraïne, waar 20 miljoen ton graan wacht op vervoer naar het buitenland, weer op gang komen, dan is dat gunstig voor de wereldwijde voedselprijzen, schetsen experts. Maar aan de uitvoering van het plan zitten naast de dreiging van Russische aanvallen op Oekraïense infrastructuur, meer haken en ogen. "We hebben het vertrouwen nodig dat een aantal praktische zaken ingevuld kunnen worden om de handel op gang te krijgen", zegt Caroline Emmen, directeur van het Comité van Graanhandelaren. "Op het moment dat je de infrastructuur aanvalt, kun je je afvragen of iedereen het aandurft om naar de haven te komen, de goederen te verhandelen, te verladen en de schepen te laten gaan." Als de graantransporten op gang komen, is dat goed voor veel partijen, zegt Emmen. "Denk aan de Oekraïense boeren, maar denk ook aan de landen waar wellicht hongersnood kan ontstaan door gebrek aan granen. Het is ook goed voor de handel zelf. Er komt meer graan beschikbaar en dan daalt de prijs. Dat is gunstig, want de prijzen waren enorm gestegen." Voor de Nederlandse consument kan dat betekenen dat bijvoorbeeld voedsel weer wat goedkoper wordt. Maar het is nog even afwachten of de prijs van graan, die gisteren op de beurzen daalde toen de overeenkomst was gesloten, lager blijft. Thijs Geijer, sectoreconoom bij ING, zegt dat de daling van de graanprijs op de financiële markten al een tijdje aan de gang was. Daarmee werd een voorschot genomen op de gisteren gesloten deal. "Er zat al een verwachting in de markt dat het zou lukken." Ook hij verwacht dat de voedselprijzen weer wat zullen dalen. "De producenten die graan en plantaardige oliën inkopen, kunnen dat de komende periode voor wat gunstigere prijzen doen. Dat zullen ze dan ook weer doorrekenen. De prijzen van plantaardige oliën waren ook al wat aan het dalen." Emmen van Het Comité van Graanhandelaren wijst erop dat ook Nederland een grote importeur is van graan uit Oekraïne. "Nederland is een handelsland, er komen hier veel maïs, tarwe en oliehoudende zaden. Dat wordt via Rotterdam weer verhandeld. Het zal ook hier effect krijgen." "Wat ook invloed kan hebben op de prijs is dat Rusland meer mag exporteren volgens de graandeal", zegt ze. "Daardoor komen er wereldwijd weer meer grondstoffen beschikbaar. De prijs daalt als het aanbod toeneemt." Volgens Geijer wordt vooral over graan gesproken, maar er ligt ook maïs, dat wordt gebruikt voor veevoer. "Dus het is ook een opsteker voor de boeren in Nederland, omdat veevoer goedkoper kan worden. En goedkoper veevoer leidt wellicht tot goedkoper vlees." Beiden zeggen dat het nu aankomt op de praktische uitvoering van het akkoord. "Het gaat erom dat schepen gaan varen en dat ze veilig kunnen varen", zegt Geijer. " De verzekering was torenhoog, maar de premies zijn nu wel lager, zoals ik heb begrepen." "Er zijn best nog wat uitdagingen", zegt Emmen. "Voor handelaren is het de vraag of ze de goederen op de plek van bestemming kunnen krijgen. Is het te verzekeren, heb ik een boot beschikbaar, is er bemanning die mee wil? Onze verwachting is dat op het moment dat er één schip in beweging komt, er meer volgen. We hopen natuurlijk oprecht dat die schepen een vrije doortocht over de Zwarte Zee krijgen." Voor Oekraïne is het transport de bottleneck in het proces. "Het is van belang dat het graan zo snel mogelijk wordt verscheept, omdat de volgende oogst al wordt binnengehaald, zo goed als dat gaat onder de huidige omstandigheden. Er is grote druk op de landbouw om het graan weg te krijgen, anders kan de nieuwe lading niet komen."  ||https://nos.nl/artikel/2438003-als-het-graan-oekraine-uit-komt-kunnen-de-voedselprijzen-dalen
2022-07-23||Apenpokkenuitbraak is internationale noodtoestand, zegt WHO|| De wereldwijde uitbraak van het apenpokkenvirus is een internationale noodtoestand, heeft de Wereldgezondheidsorganisatie (WHO) bepaald. Het is de zevende keer dat de WHO die status aan een virusuitbraak toekent, de vorige keer was begin 2020 met het coronavirus. Ook enkele ebola-uitbraken en de uitbraak van het zikavirus kregen eerder die status. Officieel is er sprake van een Public Health Emergency of International Concern (PHEIC). Dat is het hoogste waarschuwingsniveau dat de WHO kan toekennen. Een speciale commissie vergadert erover of een uitbraak aan de criteria voor een PHEIC voldoet. Afgelopen donderdag kwam de commissie samen. Opmerkelijk is dat er geen consensus was over de toekenning van de internationale noodtoestand. Negen van de commissieleden waren tegen, zes voor. Het laatste woord was echter aan directeur-generaal Tedros van de WHO, die de classificering wel wilde toekennen. Het is de eerste keer dat de beslissing om een PHEIC uit te roepen op een dergelijke manier is genomen. Er zijn nu zo'n 16.000 gevallen van apenpokken bekend wereldwijd, verspreid over 75 landen. Er zijn vijf doden gevallen. Volgens Tedros is doorslaggevend dat de uitbraak zich mondiaal snel verspreidt in landen waar het virus nog niet eerder voorkwam, via nieuwe transmissieroutes "waarover we nog te weinig begrijpen". In Europa is volgens Tedros sprake van een hoog risico voor de volksgezondheid, in de rest van de wereld is het risico gematigd. Het uitroepen van een uitbraak tot PHEIC heeft niet direct concrete gevolgen. Het is vooral een manier van de Wereldgezondheidsorganisatie om de internationale gemeenschap op te roepen de uitbraak serieus te nemen, en om voor elkaar te krijgen dat er een eenduidige mondiale strategie ontwikkeld wordt om de uitbraak een halt toe te roepen. 99 procent van alle besmettingsgevallen komt voor bij mannen, zegt de apenpokkenexpert van de WHO. Het gaat daarbij in 98 procent van de gevallen om mannen die seks hebben met mannen. Tedros: "Hoewel ik dit uitroep tot internationale noodtoestand voor de volksgezondheid, is dit een uitbraak die zich voornamelijk afspeelt onder mannen die seks hebben met mannen, in het bijzonder met meerdere sekspartners. Dat betekent dat deze uitbraak gestopt kan worden met de juiste strategie in de juiste groep." Dit weten we nu over apenpokken: Toch kan het virus zich ook verspreiden onder andere groepen. In Nederland zijn onder de ruim 700 bekende besmettingsgevallen één kind en vijf vrouwen. Hoe het kind het virus heeft opgelopen is onduidelijk, onderzoekers hebben seksueel misbruik uitgesloten. In verschillende landen zijn inmiddels vaccinatieprogramma's begonnen voor mensen die behoren tot de risicogroep. Nederland begint maandag met vaccineren. Een groep van ruim 30.000 mensen komt in aanmerking voor de vaccinatie. Het gaat om dezelfde doelgroep als de groep die een hoog risico loopt op een hiv-infectie.||https://nos.nl/artikel/2438000-apenpokkenuitbraak-is-internationale-noodtoestand-zegt-who
2022-07-23||Demonstratie op de Dam met vrachtwagens en trekkers|| Op de Dam in Amsterdam hebben zo'n 1000 mensen gedemonstreerd, onder meer om steun te betuigen aan de boeren. De protestmars daarna trok zo'n 3000 deelnemers, schat de gemeente. De demonstratie was een initiatief van de actiegroep Samen voor Nederland, ook wel bekend van protesten tegen de coronamaatregelen. Na de bijeenkomst op de Dam, liepen de demonstranten een route door de stad, meldt AT5/NH Nieuws. Veel demonstranten droegen een rode zakdoek en liepen met een omgekeerde Nederlandse vlag. Ook droegen ze spandoeken en borden met teksten als 'No Farmers, No Food', 'Echte burgers steunen boeren' en 'Het klopt niet'. Het protest in beeld:  Op de Dam stonden vijftien trekkers en tien vrachtwagens. "Wij zagen dat als decor voor het protest", zegt een woordvoerder van de gemeente Amsterdam. Op een aantal plekken in de stad zijn tractoren tegenhouden. "Anders zou het te vol worden op de Dam. Iedereen die we erop aanspraken leek dat wel te begrijpen." Hoe ontwikkelden de stikstofprotesten zich de afgelopen tijd? Een tijdlijn: Behalve op het stikstofbeleid was de demonstratie ook gericht op andere zaken, zoals de toeslagenaffaire, coronaregelgeving en overbevolking. Volgens de gemeente is het protest ordelijk en zonder problemen verlopen. Ook in Den Haag werd gedemonstreerd. Daar gingen twee demonstranten de Hofvijver in. Zij hingen een omgekeerde vlag op bij het Torentje. Tegen de vier mensen die betrokken waren bij de actie is proces-verbaal opgemaakt.||https://nos.nl/artikel/2437999-demonstratie-op-de-dam-met-vrachtwagens-en-trekkers
2022-07-23||Dronken vrouw die tijdens borrel tas van collega meenam onterecht ontslagen|| Een juridisch adviesbureau moet een ex-werknemer 10.000 euro betalen omdat ze onterecht is ontslagen. Volgens het bureau had de vrouw een tas van een collega gestolen, maar de rechtbank in Amsterdam oordeelt dat daar geen bewijs voor is. Eerder lijkt er sprake van een dronkenmansactie. De 29-jarige vrouw was in maart op bezoek geweest bij een klant, samen met een collega onder wier supervisie ze werkte. De twee sloten daarna aan bij de vrijdagmiddagborrel van de klant. Daar dronk de vrouw behoorlijk veel. Dat blijkt onder meer uit WhatsApp-berichten die ze naar haar vriend stuurde, meldt AT5/NH Nieuws. De vriend haalde haar op en op camerabeelden van het bedrijf is te zien dat de vrouw de tas van haar collega bij zich had toen ze in de auto stapte. De tas, en de laptop die erin zat, hadden een totale waarde van 2000 euro. Ze zijn nooit teruggevonden. Toen de eigenaar van de tas merkte dat die weg was, vroeg ze de camerabeelden op. Enkele dagen later werd de vrouw die de tas had meegenomen in een Teams-meeting met de beelden geconfronteerd en op staande voet ontslagen. Volgens haar werkgever was duidelijk te zien dat ze de tas stiekem pakte en wegstopte achter haar eigen tas. "Het wijst eerder op een doelbewuste actie dan op het gedrag van iemand die door de alcohol volledig de weg kwijt is", stelde haar werkgever. De vrouw zei dat ze het zich het voorval niet kon herinneren omdat ze dronken was, en ook niet wist waar de tas was gebleven. Uit de ontslagbrief die ze later kreeg, blijkt dat haar werkgever dat niet geloofde: "Er is die avond zeker alcohol geconsumeerd, maar je was - ook op het einde van de avond - voldoende helder om te weten wat je deed." De ontslagen vrouw, die ruim een jaar bij het juridisch adviesbureau had gewerkt, vocht haar ontslag aan bij de rechter. Die heeft het ontslag niet ongedaan gemaakt, maar wel een vergoeding toegekend. "Niet kan worden vastgesteld dat verzoekster de tas heeft gestolen. Het lijkt er meer op dat er sprake was van een onhandige dronkenmansactie. Een vervelende bijkomstigheid is dat de tas niet meer is teruggevonden." Ontslag op staande voet was in dit geval niet de juiste sanctie, oordeelt de rechtbank. "Dat is een uiterste middel en hier had voor een ander middel gekozen kunnen en moeten worden, zoals een goed gesprek, een waarschuwing of het starten van een ontbindingsprocedure."||https://nos.nl/artikel/2437985-dronken-vrouw-die-tijdens-borrel-tas-van-collega-meenam-onterecht-ontslagen
2022-07-23||Opnieuw urenlange vertraging bij Dover en Kanaaltunnel, 'haven Dover te klein'|| Voor de tweede dag op rij staan vakantiegangers en vrachtwagenchauffeurs in het zuiden van Engeland uren in de file voor de oversteek naar het Europese vastland. Er staan lange rijen door de wachttijden bij de douane in de veerbootterminal. Ook naar de Kanaaltunnel in Folkestone staan lange files. Reizigers staan tot wel zeven uur lang vast. Dat is mede gevolg van een gedeeltelijke afsluiting van de snelweg M20 voor niet-vrachtverkeer. Waarschijnlijk zijn de wachttijden vandaag nog langer dan gisteren, toen Britten ook al uren in de rij moesten staan. Op de eerste dag van de schoolvakantie liep de vertraging op tot zes uur. De voorspelling voor vandaag was dat in totaal tienduizend auto's naar het vasteland wilden maken. Gisteren gingen 8500 auto's door de douane heen. Zo zagen de lange rijen bij Dover er vandaag uit: De Britten geven Frankrijk de schuld van de opstoppingen: volgens het havenbedrijf hebben de Fransen te weinig grenspersoneel naar Engeland gestuurd. De Fransen zeggen dat controles langer duren omdat Groot-Brittannië geen lid meer is van de Europese Unie. Wie vanuit Engeland naar het Europese vasteland gaat, moet sinds de Brexit door een uitgebreidere paspoortcontrole dan voorheen. Het Franse parlementslid voor de regio Calais, Pierre-Henri Dumont, reageert bij Sky News op de lange wachttijden. Die hebben volgens hem naast de Brexit te maken met de grootte van de haven in Dover: "De realiteit is de haven van Dover erg klein is, zo'n drie tot vier keer kleiner dan Calais." Bij Calais is amper sprake van vertraging, voor reizigers richting Engeland. De enige manier om wachttijden te verkorten is om flink te investeren in de faciliteiten in de haven, maar de Britten weigeren dat, zegt Dumont: "Het zal nog jaren op deze manier gaan als de haven van Dover geen transformatie ondergaat." Ook op het Europese vasteland is het vandaag druk op de weg. Wel namen de files in de middag geleidelijk af. Op de Franse A7, de bekende Route du Soleil, had het verkeer vanochtend tussen Vienne en Orange te maken met drie uur vertraging. Rond 13.30 uur was dat afgenomen tot zo'n twee uur. Op de A10 van Parijs via Bordeaux naar Spanje, is de vertraging in totaal meer dan drie en een half uur. Ook bij een aantal tunnels in Oostenrijk en Zwitserland is het erg druk. Het verkeer staat onder meer vast bij de Gotthardtunnel, daar is de vertraging bijna anderhalf uur. De ANWB heeft gewaarschuwd dat het de hele vakantieperiode druk is op de Europese wegen. Naar verwachting wordt volgende week zaterdag de drukste dag van de zomer, dan trekken ook de Zuid-Europeanen er massaal op uit.||https://nos.nl/artikel/2437979-opnieuw-urenlange-vertraging-bij-dover-en-kanaaltunnel-haven-dover-te-klein
2022-07-23||Dode en gewonden bij frontale botsing in Laag-Soeren|| Bij een frontale botsing vanochtend in het Gelderse Laag-Soeren is een 69-jarige man uit Dieren om het leven gekomen. Vijf mensen raakten gewond. Het ongeluk gebeurde rond 10.00 uur op de Harderwijkerweg. Volgens de politie gaat het om een frontale aanrijding met twee auto's. Vijf inzittenden zijn met onbekend letsel naar verschillende ziekenhuizen gebracht, meldt Omroep Gelderland. De politie doet onderzoek naar de toedracht van het ongeluk. De weg is daarom voorlopig in beide richtingen afgesloten.||https://nos.nl/artikel/2437971-dode-en-gewonden-bij-frontale-botsing-in-laag-soeren
2022-07-23||Nieuwe bosbrand in Californië, verwoest in 9 uur bijna 1800 hectare aan natuur|| Een nieuwe bosbrand in de Amerikaanse staat Californië heeft in minder dan negen uur tijd bijna 1800 hectare aan natuur verwoest. De brand vlak bij het Yosemite National Park brak gisteren uit en grijpt razendsnel om zich heen. De brandweer heeft het vuur nog niet onder controle. Mensen die in de nabijheid wonen van het gebied dat in brand staat, zijn geëvacueerd. De oorzaak van de brand wordt nog onderzocht. Van ver zijn de grote rookwolken boven het natuurgebied te zien. Door de hoge temperaturen en droogte is de dichte vegetatie in het gebied kwetsbaar voor branden. De harde wind en lage luchtvochtigheid bemoeilijkten het blussen van het vuur. Inmiddels is de wind afgenomen. Het gaat om een van de grootste bosbranden van dit jaar: Bijna twee weken geleden woedde een grote brand in het Yosemite Park zelf. Het vuur naderde toen de rand van de Mariposa Grove, waar ruim 500 sequoia's staan. Veel van deze reuzenbomen zijn duizenden jaren oud. De brandweer slaagde er uiteindelijk in om de bomen te redden. Tot juli leek het dit jaar mee te vallen met hevige bosbranden in Californië, maar deze brand maakt daar een eind aan, schrijft klimaatwetenschapper Daniel Swain van de Universiteit van Californië op Twitter. De westelijke staat kent elk jaar een bosbrandenseizoen, maar de afgelopen jaren werden er records gebroken. In 2020 woedden in augustus en september de grootste branden uit de geschiedenis van Californië sinds 1932 toen er een begin werd gemaakt met de metingen. Vorig jaar had de staat te maken met de op een na grootste natuurbrand ooit. Nog voor de nieuwe brand gisteren ontstond maakt de Amerikaanse bosbeheerorganisatie bekend extra maatregelen te nemen om de sequoia-bomen te beschermen tegen branden. In de komende weken moet kreupelhout rondom de grootste bomen ter wereld worden weggehaald, zodat de bomen beter beschermd zijn bij toekomstige natuurbranden. In de afgelopen twee jaar is 20 procent van de reuzenbomen ten prooi gevallen aan bosbranden.||https://nos.nl/artikel/2437970-nieuwe-bosbrand-in-californie-verwoest-in-9-uur-bijna-1800-hectare-aan-natuur
2022-07-23||Raketaanval op haven Odessa uren na akkoord over graantransport|| Nog geen 24 uur na de graandeal tussen Oekraïne en Rusland is de Oekraïense havenstad Odessa beschoten met raketten. Volgens het Oekraïense leger is de infrastructuur van de haven getroffen, maar is er niet veel schade. Volgens minister Koebrakov van Infrastructuur zet Oekraïne de voorbereidingen op hervatting van de graanexport gewoon door. De haven zou zijn aangevallen met kruisraketten. Twee werden door luchtafweer onschadelijk gemaakt, twee andere kwamen op de haven terecht, melden de autoriteiten van de stad. Rusland maakt geen melding van een aanval op Odessa. Wel zou het land tegen Turkije hebben gezegd "niets te maken" te hebben met de aanval, zo meldde de Turkse minister van Defensie in een persverklaring. Het Oekraïense parlementslid Oleksiy Gontsjarenko zei dat er brand uitbrak in de haven. Ooggetuigen maakten melding van overvliegende Russische gevechtsvliegtuigen en op Twitter circuleren beelden van raketten die in de lucht ontploffen. Het is de bedoeling dat de komende tijd vanuit Odessa Oekraïens graan over de Zwarte Zee wordt geëxporteerd naar Turkije, en van daaruit naar de rest van de wereld. Oekraïne is een van de grootste graanleveranciers ter wereld. Er ligt volgens president Zelensky 20 miljoen ton graan te wachten op export. Zelensky zegt dat uit de aanval blijkt dat Rusland het graanakkoord niet echt wil uitvoeren: "Wat Rusland verder ook zegt of belooft." De Amerikaanse ambassadeur in Oekraïne, Bridget Brink, noemt de aanval schandelijk. "Het Kremlin maakt voedsel nog steeds onderdeel van de oorlog. Rusland moet hiervoor ter verantwoording worden geroepen." Ook VN-secretaris-generaal Guterres veroordeelt de aanval "ten zeerste", meldt een woordvoerder. Volgens het Oekraïense ministerie van Buitenlandse Zaken is de Russische raket "een fluim van Vladimir Poetin in het gezicht van Guterres en van de Turkse president Erdogan, die een enorme inspanning hebben geleverd om het akkoord tot stand te brengen". Oekraïne vraagt dringend aan de VN en Turkije om er zorg voor te dragen dat Rusland zijn afspraken over de graandeal nakomt. Guterres zegt via zijn woordvoerder dat alle partijen zich verbonden hebben aan het graanakkoord dat gisteren werd getekend. "Deze producten zijn heel hard nodig om de voedselcrisis in de wereld het hoofd te bieden en het lijden te verlichten van miljoenen mensen in nood over de hele wereld. Daarbij is de volledige naleving van het akkoord door Rusland, Oekraïne en Turkije noodzakelijk."||https://nos.nl/artikel/2437967-raketaanval-op-haven-odessa-uren-na-akkoord-over-graantransport
2022-07-23||Verkoop vakantiehuisjes aangejaagd door corona, trekt ook fout geld aan|| De markt voor vakantiehuisjes en recreatief vastgoed zit sinds de coronapandemie flink in de lift. Vooral particuliere beleggers sloegen hun slag in dit segment, blijkt uit eigen onderzoek van het Financieele Dagblad in samenwerking met het kadaster. De groei van deze markt speelt ook criminelen in de kaart, waarschuwen deskundigen. De afgelopen twee jaar gaven particuliere beleggers 1,6 miljard euro uit aan vakantiewoningen en recreatiegrond. De markt voor huisjes is zelfs verdubbeld: in de pandemie zijn er zo'n 14.000 vakantiewoningen verkocht, voor een gemiddelde prijs van 182.000 euro per stuk. Het gaat om transacties die zijn geregistreerd op eigen grond en op grond met erfpacht. Verkopen van stacaravans en chalets op huurgrond staan niet in het kadaster, legt directeur Geert Dijks van brancheorganisatie Hiswa-Recron uit aan het FD. Sinds de corona-uitbraak zijn Nederlanders een vakantie in eigen land meer gaan waarderen. Particuliere beleggers kopen grond en huisjes om daarvan te profiteren. De groei van de markt wordt ook aangejaagd door de lage hypotheekrente. Daarnaast vluchtte een deel van de beleggers weg uit de reguliere woningmarkt omdat hun rendement daalde door strengere overheidsregels. Hun overdrachtsbelasting steeg bijvoorbeeld van 2 naar 8 procent, waardoor een huis onderaan de streep minder oplevert in de verhuur of verkoop. Dijks van Hiswa-Recron zegt dat er vooral door particulieren onderling wordt gehandeld in vakantievastgoed. "Dat gebeurt aan de keukentafel, en is vergelijkbaar met de aankoop van een auto", zegt hij tegen de FD. Het gaat vaak om vermogende mensen die op zoek zijn naar "het nieuwe goud", zegt hoogleraar vastgoedeconomie aan de Tilburg University, Dirkk Brounen in de krant. De samenstelling van de groep die interesse heeft in vakantiehuisjes, bouwkavels en staplaatsen voor caravans is veranderd. Voorheen waren het vooral ouderen, tegenwoordig omvat die groep ook ondernemers en vermogende jonge gezinnen. Vakantiehuisjes en recreatiegrond zijn te gebruiken voor de eigen vakantie, maar kunnen ook verhuurd worden. Dat verklaart de groeiende interesse van traditionele pandjesbeleggers voor deze markt. Dat de overheid strengere regels invoert om de prijzen te drukken van vrijesectorwoningen, draagt daar ook aan bij. Die regels gaan niet gelden voor vakantiewoningen, schrijft het FD. De groei van de vakantievastgoedmarkt heeft ook een keerzijde: door gebrekkige regelgeving is het een magneet voor crimineel geld. Het risico dat er geld wordt witgewassen met de aankoop van woningen op vakantieparken is groot. Witwasonderzoeker Joras Ferwerda van de Universiteit Utrecht zegt tegen het FD dat de aankoophausse reden tot zorg is. Fout geld verplaatst zich volgens hem naar de vakantievastgoedmarkt, omdat daar weinig toezicht op is. "Op een park ligt de controle bij een private partij, in plaats van bij de wijkagent", legt hij uit. Het witwasrisico wordt ook in de hand gewerkt door de grote omloopsnelheid, die tot drie keer hoger ligt dan op de reguliere woningmarkt. Tijdens de pandemie vonden er 10.000 transacties per jaar plaats op vakantieparken, waarvan twee derde om huisjes ging. Plotselinge waardestijgingen worden onduidelijk onderbouwd, waardoor het voor witwassers makkelijker wordt om geld te investeren, zegt Ferwerda tegen het FD. In een recent rapport van het Regionale Informatie- en Expertise Centrum Oost-Nederland stonden ook vermoedens van criminele investeringen in vakantieparken. In het rapport werd gewezen op het ontbreken van een registratieplicht en de mogelijkheid tot cashbetalingen. Uit cijfers van de politie, waar de Telegraaf vorige maand over schreef, bleek dat er de afgelopen vijf jaar honderden verdachte transacties zijn gedaan op vakantieparken. Die aankopen en verkopen van huisjes zijn onderzocht door de Financial Intelligence Unit (FIU) van de Landelijke Eenheid, een onderdeel van de politie dat witwaspraktijken onderzoekt en bestrijdt.||https://nos.nl/artikel/2437966-verkoop-vakantiehuisjes-aangejaagd-door-corona-trekt-ook-fout-geld-aan
2022-07-23||Dijkgraaf: vanaf najaar meldpunt voor bedreigde wetenschappers|| Bedreigde wetenschappers moeten vanaf het najaar een melding kunnen doen bij een centraal meldpunt, wetenschapveilig.nl. Minister Dijkgraaf van Onderwijs, Cultuur en Wetenschap zegt dat in het AD. De koepelorganisatie Universiteiten van Nederland (UNL) werkt aan het informatie- en meldpunt, zoals dat ook voor journalisten bestaat in de vorm van persveilig.nl. Ook moeten er aanspreekpunten en een meldnummer komen. Daarnaast wil de minister dat er meer onderzoek komt naar hoe wetenschappers een veiliger werkomgeving kan worden geboden. Het initiatief van de minister komt nadat RIVM-directeur Jaap van Dissel en plaatsvervangend hoofd Analyse van de NCTV Nikki Sterkenburg ernstig zijn bedreigd. Voor de bedreigingen aan het adres van Van Dissel zijn meerdere mensen veroordeeld. Ook noemt Dijkgraaf het voorbeeld van de Belgische viroloog Marc van Ranst, die thuis door iemand met een raketwerper werd opgewacht. "Wetenschappers moeten veilig hun werk kunnen doen en zich vrij voelen hierover het gesprek met de samenleving aan te gaan", zegt Dijkgraaf in de krant. Hij vindt dat er te weinig oog is voor de veiligheid van wetenschappers. Het College voor de Rechten van de Mens pleitte vorige maand ook al voor betere bescherming van wetenschappers en andere deskundigen die in de media verschijnen. In het jaarverslag over 2021 concludeerde de organisatie dat deelname aan het publieke debat steeds onveiliger wordt. In 2021 kwam uit een enquête van de wetenschapssite voor het hoger onderwijs ScienceGuide naar voren dat 43 procent van de deelnemende wetenschappers na een publiek optreden in de afgelopen vijf jaar is bedreigd, uitgescholden of op een andere manier is geïntimideerd. Vorig jaar zeiden universiteiten meer te willen doen voor bedreigde wetenschappers, zoals standaard aangifte doen bij bedreiging en intimidatie. Verder willen ze dat voor wetenschappers die hiermee te maken krijgen psychosociale hulp beschikbaar is.||https://nos.nl/artikel/2437959-dijkgraaf-vanaf-najaar-meldpunt-voor-bedreigde-wetenschappers
2022-07-23||Hoe gaat het met de economie van Italië en andere 'probleemlanden'?|| De afgelopen dagen is er op de financiële markten bezorgdheid ontstaan over Italië, nadat premier Draghi was opgestapt. Dat doet denken aan zo'n tien jaar geleden, toen er ook veel zorgen waren over de hoge schulden van Italië en andere landen. Maar hoe is het sindsdien gegaan met deze landen? We kijken naar Italië, waar nu het meest over te doen is. En naar Griekenland en Ierland, die toen allebei voor noodsteun moesten aankloppen bij de Europese Unie. Bekijk hier de cijfers over de werkloosheid en staatsschuld in deze drie landen sinds 2005: Italië heeft tijdens de crisisjaren nooit een noodsteunpakket gekregen van de EU en het IMF. Daardoor konden die ook geen hervormingseisen stellen in ruil voor miljarden, wat wel is gebeurd bij Griekenland en Ierland. "Het is in Italië toch vooral een geval van voortmodderen gebleken", zegt eurozone-econoom Bert Colijn van ING. "Je moet concluderen dat veel hervormingsplannen in schoonheid zijn gestorven." Sinds de crisis kreeg Italië zo'n beetje elke twee jaar een nieuwe premier. Het land ging de crisis in met Silvio Berlusconi, die in 2011 moest opstappen toen financiële markten hem steeds minder vertrouwden en rentes op staatsobligaties hard opliepen. Daarna kwamen Mario Monti, Enrico Letta, Matteo Renzi, Paolo Gentiloni, Giuseppe Conte en dus Mario Draghi. "Er zijn wel hervormingen geweest van bijvoorbeeld de pensioenen en de arbeidsmarkt, maar die zijn door opeenvolgende regeringen ook gedeeltelijk weer teruggedraaid", aldus Colijn. "Er was geen structurele beweging naar een sterkere economie." Mario Draghi, oud-president van de Europese Centrale Bank, genoot van de markten wel het vertrouwen dat hij de Italiaanse economie structureel zou hervormen. Maar aan zijn premierschap is deze week dus een eind gekomen. "Hij was bijvoorbeeld bezig om het rechtssysteem te moderniseren en voor meer concurrentie tussen bedrijven te zorgen. De vraag is nu of een volgende regering hiermee doorgaat", zegt Colijn. Mede door dat voortmodderen zijn de Italiaanse staatsschuld en werkloosheid vergeleken met andere eurolanden dus nog altijd hoog. De Griekse economie werd keihard geraakt tijdens de eurocrisis. In een paar jaar liep de werkloosheid op van minder dan 10 naar meer dan 25 procent. Maar sindsdien is die gestaag gedaald naar rond de 13 procent. "Griekenland is nog steeds niet helemaal hersteld van de crisis, hoewel de economie het nu verrassend goed doet in de nasleep van corona", zegt Bert Colijn van ING. Volgens de EU heeft Griekenland, in ruil voor steun, ook geëiste hervormingen netjes doorgevoerd. Het gaat daarbij onder meer om aanpassingen van de onroerendezaakbelasting, de rechtsstaat en het management van overheidsfinanciën, aldus de EU. Daarom komt het verscherpt EU-toezicht, waar het land onder viel, volgende maand ten einde. Griekenland heeft nog altijd wel een immens hoge staatsschuld van rond de 200 procent van het bbp, terwijl de EU eigenlijk wil dat die bij alle lidstaten maximaal 60 procent van het bbp is. "Het gaat ontzettend moeilijk worden om die binnen afzienbare termijn op een normaal niveau te krijgen", vindt Colijn. "Schuldeisers laten afschrijven op hun leningen is binnen de EU een taboe, maar je ontkomt daar niet aan als je deze hoge schuld structureel wil aanpakken." Ierland moest in 2010 bij de EU en het IMF aankloppen voor tientallen miljarden aan steun door een specifiek probleem: door een huizenmarktcrisis dreigden banken om te vallen, die vervolgens door de Ierse overheid gered werden, waardoor die overheid zich diep in de schulden stak en het vertrouwen van de financiële markten verloor. Maar afgezien van die bankencrisis stond en staat de Ierse economie er structureel beter voor dan Italië en Griekenland. "Die kent meer dynamiek, er zijn bijvoorbeeld meer multinationals actief", zegt Bert Colijn van ING. "Ierland kende een diep dal, maar is sindsdien sterk naar voren gekomen. Dat komt ook doordat het land zeer aantrekkelijk is qua belastingen." De Ierse economie is allang weer veel groter dan voor de bankencrisis, de werkloosheid is er met zo'n 5 procent relatief laag en de staatsschuld is er 56 procent, dus onder de EU-grens, en maar iets meer dan de 52 procent van Nederland.||https://nos.nl/artikel/2437958-hoe-gaat-het-met-de-economie-van-italie-en-andere-probleemlanden
2022-07-23||Flamboyante strafpleiter Piet Doedens (79) overleden || Strafpleiter Piet Doedens is op 15 juli overleden. Gisteren is hij in besloten kring gecremeerd, meldt De Telegraaf. Doedens werd 79 jaar. Piet Doedens verdedigde verdachten in tal van geruchtmakende zaken, zoals de zogeheten paskamermoord. Daarin stond hij fietsenmaker Rob van Zaane bij, die in 1987 was veroordeeld tot 12 jaar cel voor het vermoorden van verkoopster Sandra van Raalten. In hoger beroep werd Van Zaane vrijgesproken nadat Doedens de resultaten van een geurproef met speurhonden van tafel had geveegd, wat het technische bewijs vormde in de zaak. Andere opvallende zaken waarin de altijd onberispelijk geklede Doedens optrad, waren de Puttense moordzaak en het hoger beroep in de zaak rond de moord op de 13-jarige Sybine Jansons uit Maarn. Ook stond hij enkele grote drugscriminelen bij zoals Henk Rommy en De Hakkelaar. Verder trad Doedens met zijn bevriende collega Jan Boone op in de zaak rond de moord op de Rotterdamse John Bestebreurtje, alias de Bingokoning. Daarbij lieten ze een heel meer leegpompen omdat het moordwapen op de bodem zou liggen. Uiteindelijk werd er een wapen gevonden, maar dat bleek niet het wapen te zijn waarmee de moord was gepleegd. Doedens onderscheidde zich door zijn beknopte, scherp geformuleerde betogen in de rechtszaal. Foto's van de advocaat in zijn werkkamer tonen een interieur vol antiek, gedecoreerd met opgezette dieren. Doedens begon zijn loopbaan bij Max Moszkowicz sr in Maastricht. Zijn eerste klus was het poetsen van de naamplaat van advocatenkantoor. Zes jaar later begon de jurist zijn eigen kantoor in Utrecht, waar hij vandaan kwam. In 2007 kreeg Doedens een hersenbloeding waarna hij stopte als advocaat en een teruggetrokken bestaan leidde. Goede vriend en ex-misdaadverslaggever van De Telegraaf Cees Koring wist hem over te halen tot een boek over zijn leven. De autobiografie met de titel De waarheid bestaat niet, dus zoek iets dat erop lijkt lag in 2013 in de schappen.||https://nos.nl/artikel/2437953-flamboyante-strafpleiter-piet-doedens-79-overleden
2022-07-23||Wekdienst 23/7: Oranje tegen Frankrijk in kwartfinale EK • Paleis Noordeinde open|| Goedemorgen! Het Nederlands vrouwenelftal komt op het EK in de kwartfinale in actie tegen Frankrijk. En Paleis Noordeinde en de Koninklijke Stallen in Den Haag openen hun deuren voor het publiek. Maar eerst het weer: vandaag zijn er flinke zonnige perioden. Het blijft droog en vanmiddag wordt het 22-23 graden in het noorden en ruim 25 graden landinwaarts. Er staat niet veel wind. Zondag wordt het met veel zon een stuk warmer. Maandag volgen er buien en wordt de hitte verdreven. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Rusland kan weer goederen die op de sanctielijst van de EU staan per spoor naar de exclave Kaliningrad vervoeren. De transporten door Litouwen lagen sinds juni deels stil vanwege de oorlog in Oekraïne, maar de Europese Commissie bepaalde anderhalve week geleden dat de sancties niet gelden voor het spoorvervoer naar de exclave aan de Oostzee. Litouwen was niet onverdeeld gelukkig met het EU-besluit, dat volgens de regering als een knieval voor Rusland zou kunnen worden gezien, maar het land zegt de regels uit Brussel te zullen naleven. De grote Tilburgse kermis is weer losgebarsten. Het was meteen druk zodra de attracties opengingen op de grootste kermis van de Benelux. Na twee magere coronajaren is de kermis weer terug als vanouds en kunnen bezoekers hun hart ophalen in de booster of de katapult. De kermis duurt tien dagen en telt ruim 240 attracties. Fijne zaterdag!||https://nos.nl/artikel/2437942-wekdienst-23-7-oranje-tegen-frankrijk-in-kwartfinale-ek-paleis-noordeinde-open
2022-07-23||Zeker 13 doden bij gevechten tussen Libische milities in Tripoli|| Bij vuurgevechten tussen rivaliserende milities in het centrum van de Libische hoofdstad Tripoli zijn de afgelopen dag zeker dertien doden gevallen. Onder de slachtoffers zijn volgens een woordvoerder van de hulpdiensten een aantal burgers, onder wie een kind van 12 jaar oud. Tientallen mensen raakten gewond. Honderden mensen zijn de buurt waar de confrontatie tussen de milities zich afspeelde, ontvlucht. De strijd heeft zich ook verspreid naar andere delen van de stad. Het enige functionerende vliegveld in Libië was urenlang dicht vanwege zorgen over de veiligheid van de passagiers. Op beelden, geverifieerd door persbureau AP, is te zien hoe de milities over en weer schieten: Het is onduidelijk wat de directe aanleiding is voor het recente geweld. De machtsstrijd tussen de milities woedt al sinds de verdrijving van dictator Kadhafi in 2011. De laatste tijd was het relatief rustig in Libië, waar twee regeringen, een in Tripoli en een in het oosten van het land, met steun van milities elkaars leiderschap betwisten. De afgelopen maanden waren er wel meerdere geweldsuitbarstingen door de spanningen, maar die waren meestal binnen enige tijd voorbij. In mei dit jaar braken er gevechten uit toen de door het parlement in Oost-Libië benoemde premier Fati Bashaga zich in de hoofdstad Tripoli wilde vestigen. Hij werd tegengehouden door aanhangers van zijn rivaal, interim-premier Abdul Hamid Dbeibah, die zei de macht alleen te willen overdragen aan een gekozen regering. Begin deze maand waren er rellen in oostelijke stad Tobruk waar betogers nieuwe verkiezingen eisten. Beide regeringen hebben de milities opgeroepen om de strijd te staken. Ook de VN-missie in het land heeft een oproep gedaan aan de goed bewapende militieleden om zich te beheersen.||https://nos.nl/artikel/2437931-zeker-13-doden-bij-gevechten-tussen-libische-milities-in-tripoli
2022-07-23||Stille tocht voor doodgeschoten Rotterdamse dj|| In Rotterdam is een stille tocht gehouden voor de doodgeschoten dj en producer Siki Martina. Enkele honderden mensen waren bij de herdenking aanwezig. De 31-jarige Rotterdammer werd op zondag 10 juli bij het metrostation Coolhaven doodgeschoten. De herdenking begon bij het ouderlijk huis van Martina op de Bermdijk in Rotterdam-Zuid en eindigde in het Zuiderpark. Het was niet echt een 'stille' tocht; omdat Martina een grote passie had voor muziek liep er een brassband mee en werd er ook gedanst. In het Zuiderpark hield Sarita Lorena, de vriendin van Martina, een toespraak. Over de schietpartij waarbij Martina om het leven kwam is nog veel onduidelijk. Vorige week meldde het Openbaar Ministerie dat er over en weer was geschoten tussen twee partijen. De politie hield een dag na de schietpartij een 34-jarige man uit Steenbergen aan. Afgelopen dinsdag werd een tweede verdachte gearresteerd, een 31-jarige man uit Rotterdam. Het is niet uitgesloten dat er nog meer mensen worden opgepakt. Siki Martina werkte als producer aan nummers van Frenna en Rich Kalashh en was de dj van rapper SXTEEN. Zijn vriendin Sarita Lorena is dit seizoen deelnemer aan het tv-programma Beste Zangers.||https://nos.nl/artikel/2437926-stille-tocht-voor-doodgeschoten-rotterdamse-dj
2022-07-23||Oostenrijkse dirigent Stefan Soltész zakt ineen tijdens optreden en overlijdt|| De Oostenrijkse dirigent Stefan Soltész is tijdens een optreden in München in elkaar gezakt en kort daarna overleden. Hij was 73 jaar. Soltész dirigeerde afgelopen avond in het Nationaltheater in München een voorstelling van de Beierse Staatsopera, Die schweigsame Frau van Richard Strauss. Het operagezelschap meldt het overlijden met "ontzetting en groot verdriet". We zijn in gedachten bij zijn vrouw Michaela, schrijft de Beierse Staatsopera. Soltész werd geboren in Hongarije maar vertrok in zijn kinderjaren naar Wenen, waar hij later ook studeerde. Hij dirigeerde in veel grote operahuizen, waaronder in Rome, Boedapest en Moskou. Van 1992 tot 1997 was hij chef-dirigent van de Vlaamse Opera in Antwerpen en Gent. Daarna was hij onder meer chef-dirigent van de Essener Philharmoniker, die in Soltész' periode door een Duits vakblad tweemaal werd verkozen tot orkest van het jaar. ||https://nos.nl/artikel/2437925-oostenrijkse-dirigent-stefan-soltesz-zakt-ineen-tijdens-optreden-en-overlijdt
2022-07-23||Litouwen laat weer goederen op sanctielijst door naar Russische exclave|| Rusland kan weer goederen die op de sanctielijst van de EU staan per spoor naar de exclave Kaliningrad vervoeren. De transporten door Litouwen lagen sinds juni deels stil vanwege de oorlog in Oekraïne, maar de Europese Commissie bepaalde anderhalve week geleden dat de sancties niet gelden voor het spoorvervoer naar de exclave aan de Oostzee. Spoorwegmaatschappij LTG Cargo heeft haar klanten geïnformeerd dat de transporten zijn hervat, meldt de Litouwse omroep LRT. Het bedrijf zegt de richtlijnen van de Europese Commissie te respecteren. Een overheidsfunctionaris in Kaliningrad zei tegen het Russische persbureau Tass dat er spoedig een trein met zestig wagons met cement in de exclave wordt verwacht. Kaliningrad ligt ingeklemd tussen Polen en Litouwen en heeft geen landverbinding met de rest van Rusland. De regio wordt vanuit Rusland bevoorraad via de zee of de trein, die door Belarus en Litouwen gaat. Vanwege de aan Rusland opgelegde sancties liet Litouwen een deel van de goederen per spoor de afgelopen weken niet meer door. Het ging bijvoorbeeld om alcohol, hout en beton. Volgens de richtlijnen uit Brussel kan Litouwen de vervoerde goederen wel streng blijven controleren. Rusland mag geen militaire goederen vervoeren en ook geen goederen die zowel een militaire als civiele toepassing kunnen hebben. Ook moeten de hoeveelheden onder de gemiddelden van de afgelopen drie jaar blijven. Litouwen was niet onverdeeld gelukkig met het EU-besluit, dat volgens de regering als een knieval voor Rusland zou kunnen worden gezien, maar het land zei de regels uit Brussel wel te zullen naleven.||https://nos.nl/artikel/2437924-litouwen-laat-weer-goederen-op-sanctielijst-door-naar-russische-exclave
