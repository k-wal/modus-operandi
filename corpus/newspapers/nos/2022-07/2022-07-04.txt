2022-07-04||'Wederopbouw Oekraïne kost 750 miljard dollar' • Ter dood veroordeelde Brit gaat in beroep || De Oekraïense troepen zijn weg uit de Lysytsjansk, de Oost-Oekraïense stad is volledig in Russische handen. Na de hevige strijd hebben de infrastructuur van Lysytsjansk en veel gebouwen zware schade opgelopen.  Kaliningrad is verbonden met Rusland, via een spoor dwars door Litouwen. Dat land houdt goederen tegen die op de sanctielijst staan. Correspondent Iris de Graaf bezocht de grootste betonfabriek van de Russische exclave, waar het effect van de sancties zichtbaar is. De Britse premier Johnson zegt dat er alternatieve routes moeten komen om graan uit Oekraïne te exporteren. Voor de oorlog ging dat grotendeels via schepen, maar nu Rusland de zeeroutes blokkeert is dat niet langer mogelijk. "We bekijken alle mogelijke opties", zegt Johnson, inclusief de spoorwegen. Per trein kan wel minder geëxporteerd worden dan over zee. Een andere optie is om het graan via rivieren te vervoeren, stelt de premier. Het graan uit Oekraïne is belangrijk voor de voedselvoorziening in andere landen. Rusland en Oekraïne zijn samen goed voor een derde van de wereldwijde tarwe-export. De VN heeft al meerdere keren gezegd dat er een humanitaire ramp dreigt in arme landen als de situatie niet verandert. De Brit Aiden Aslin, die door de zelfverklaarde volksrepubliek Donetsk ter dood is veroordeeld, gaat in beroep tegen het vonnis. Dat schrijft het Russische staatspersbureau TASS.  Ongeveer een maand geleden werd Aslin, samen met de Brit Shaun Pinner en de Marokkaan Brahim Saadoun ter dood veroordeeld omdat ze zich volgens de rechtbank als huurlingen voor Oekraïne schuldig hebben gemaakt aan terrorisme. De andere mannen tekenden eerder al beroep aan tegen het doodvonnis. De advocaat van Pinner heeft gevraagd de straf om te zetten naar levenslang. Binnen twee maanden worden de beroepen behandeld, meldt TASS. De drie militairen werden opgepakt door het Russische leger na de val van de Azovstal-fabriek in de havenstad Marioepol. Daar hadden de Oekraïners lang weerstand geboden aan de Russen, maar de laatste verdedigers van Azovstal gaven zich uiteindelijk eind mei over. Nadat de Oekraïense militairen zich overgaven nam een Russische staatsomroep een kijkje in de verlaten fabriek:  De kosten voor de wederopbouw van Oekraïne kunnen volgens de Oekraïense premier Denys Sjmyhal oplopen tot 750 miljard dollar (719 miljard euro). Volgens hem moet Rusland voor de kosten opdraaien zodra de oorlog is beëindigd. Hij stelt voor om het in beslag genomen geld van de Russische regering en Russische oligarchen te gebruiken om de verwoesting te herstellen. Sjmyhal schat dat er op in totaal zo'n 300 tot 500 miljard dollar aan Russisch geld beslag is gelegd. Ook de Britse minister van Buitenlandse zaken Liz Truss zei vandaag dat Rusland de wederopbouw moet bekostigen. "We bekijken opties voor de inzet van Russische middelen", zei ze bij een conferentie in de Zwitserse stad Lugano. De Oekraïense premier zei dat het wederopbouwplan voor zijn land onderverdeeld is in drie fases. Op de eerste plaats komt het herstel van voorzieningen die mensen acuut nodig hebben zoals stromend water. Daarna moeten scholen en ziekenhuizen hersteld worden en moet er tijdelijke huisvesting komen. De laatste fase van de wederopbouw richt zich op de langere termijn. Drie leden van de Nationale Garde van Oekraïne zijn na een ceremonie begraven in de stad Ivano-Frankivsk, die in het westen van Oekraïne ligt. Maksym Roedenok, Serhi Batjoek en Ihor Chodak kwamen om bij gevechten met het Russische leger. Paus Franciscus wil naar Oekraïne en Rusland. Eind juli gaat hij naar Canada en daarna wil hij de twee landen bezoeken, zei hij tegen persbureau Reuters. Met Pasen zei de paus dat hij de oorlog "wreed en zinloos" vindt. Vorige maand noemde hij in een interview met een katholiek tijdschrift Oekraïners die vechten om te overleven "moedig", maar zei hij ook dat Rusland "misschien op de een of andere manier geprovoceerd" is om deze oorlog te beginnen. Geruchten dat hij zou aftreden, spreekt de paus vandaag tegen. Omdat hij problemen heeft met zijn knie, zit hij in een rolstoel. Het gaat "langzaam beter", zegt hij. IOC-voorzitter Thomas Bach heeft bij een bezoek aan Oekraïne 4,8 miljoen euro extra beschikbaar gesteld voor Oekraïense atleten. Dat moet hen helpen bij de voorbereiding op de Olympische Spelen in Parijs in 2024 en de Winterspelen in Milaan en Cortina d'Ampezzo in 2026.  Bach hoorde van atleten hoe zij onder moeilijke omstandigheden proberen te trainen en wedstrijden moeten spelen. In Kiev bezocht hij een basketbalhal die bij een Russische raketaanval is verwoest.  Bach sprak ook met president Zelensky. Uit diens woorden blijkt dat de oorlog ook onder de atleten slachtoffers maakt:  Turkije houdt sinds gisteren in de Zwarte Zee een Russische vrachtschip schip tegen. De Turken onderzoeken of er graan aan boord is dat in Oekraïne is gestolen, zo bevestigen de Turkse autoriteiten. Het schip ligt nu voor de haven van Karasu en mag daar voorlopig niet weg. De Oekraïense ambassadeur in Turkije maakte gisteren al bekend dat het schip wordt tegengehouden. Dat gebeurt op verzoek van Oekraïne, dat hoopt dat Turkije het schip en zijn vracht in beslag neemt. Oekraïne beschuldigt Rusland al langer van het stelen van graan. Dat zou uit Oekraïense opslagplaatsen zijn verdwenen in gebieden die door Rusland zijn veroverd. Het graan in dit schip is volgens Oekraïne afkomstig uit Berdjansk, een Oekraïense haven aan de Zee van Azov. Rusland ontkent dat het graan steelt. Er gaan al langer berichten rond dat Rusland Oekraïens graan naar bondgenoot Syrië verscheept. Karasu ligt dicht bij de Bosporus, de verbinding tussen de Zwarte Zee en de Middellandse Zee waar je door moet als je naar Syrië wil varen. De Russische kosmonauten aan boord van het internationale ruimtestation ISS hebben volgens de Russische ruimtevaartorganisatie Roscosmos de verovering van de Oekraïense regio Loegansk gevierd. Roscosmos plaatste een foto van de drie kosmonauten met de vlag van de door separatisten uitgeroepen republiek Loegansk. De Russische ruimtevaartorganisatie spreekt van een "bevrijdingsdag die op aarde en in de ruimte gevierd moet worden". De bewoners van de regio zouden daar acht jaar op hebben gewacht. De Europese ruimtevaartorganisatie ESA werkte voor de Russische invasie in Oekraïne samen met de Russen. De Nederlandse astronaut Andre Kuipers reisde in dat verband twee keer naar ISS. Hij merkte dat zijn Russische collega's bang waren om zich over politiek uit te spreken. "Als ik met Russische collega's sprak en het ging richting Poetin, dan werden ze stil. Ze vermeden het gesprek. Er heerst een angstcultuur; ze zijn bang voor hun carrière, hun toekomst." In Charkov hebben twee Russische raketten zware schade aangericht op een school. Ook een huis in de buurt zou zijn geraakt. Een vrouw raakte daarbij gewond. "Waarom was dit nodig? Er lag hier niets verborgen", zegt een buurtbewoner:  Persbureau AP sprak met Oekraïense militairen die in de Donbas aan het front zijn geweest. Ze vochten in steden als Severodonetsk en Lysytsjansk die vrijwel volledig werden vernietigd. Ze zagen hoe vrienden werden gedood, gewond raakten of onder de aanhoudende bombardementen doordraaiden. "Ze bombardeerden ons elke dag", zegt luitenant Volodymyr Nazarenko die in Severodonetsk vocht. "Dat was een spervuur op elk gebouw. De stad werd systematisch platgelegd." Hij is ervan overtuigd dat Oekraïne Rusland zal verslaan en alle verloren gegane gebieden zal heroveren. "Wij stammen van de Kozakken af", zegt pelotonscommandant Maria. "We zijn vrij en moedig. Dat zit in ons bloed. We vechten tot het einde." Andere militairen zijn pessimistischer. "Op tv zien de beelden van het front, de solidariteit en het leger er prachtig uit, maar de werkelijkheid is anders", zegt Oleksiy. Zijn eenheid verloor 150 man in de eerste drie dagen van gevechten. Gewonden konden soms pas na twee dagen van het front weg worden gehaald. Het Russische vuur was soms zo intens dat hij en zijn maten niet rechtop in de loopgraven konden staan. "Het interesseert de commandanten niet of je mentaal kapot bent. Zolang je hart nog klopt en je je armen en benen nog hebt, moet je terug naar de strijd." Oleksiy raakte zwaargewond. Hij gelooft niet dat nieuwe wapens uit het Westen het verschil gaan maken. Twee andere militairen waar AP mee sprak, werkten op kantoor. Ze moesten naar het front zodra de basistraining erop zat. Ze verbaasden zich over de "verschrikkelijke" organisatie daar en de "onlogische besluitvorming". Volgens hen waren er in hun bataljon veel militairen die weigerden om te gaan vechten. President Zelensky zegt dat de stad Lysytsjansk ook na de terugtrekking van Oekraïense troepen niet als verloren moet worden beschouwd. "Als de legerleiding onze mensen van plekken terugtrekt waar de vijand in het voordeel is, met name in Lysytsjansk, betekent dat maar een ding: dat wij dankzij onze tactiek en dankzij de versterking met modernere wapens terugkomen." Zelensky zei dat het Oekraïense leger op andere fronten vooruitgang boekt. Hij wees op de herovering van Slangeneiland in de Zwarte Zee, vorige week. "Er komt een dag dat we over de Donbas hetzelfde zullen zeggen", zei Zelensky. "Oekraïne geeft niets op." De Europese Investeringsbank (EIB) werkt volgens persbureau Reuters aan een investeringsfonds voor Oekraïne. Uit het document dat het persbureau onder ogen kreeg, blijkt dat de EIB 100 miljard euro beschikbaar wil stellen voor bruggen, drinkwater- en waterreinigingsprojecten, digitale infrastructuur en investeringen die de export van producten makkelijker moet maken. De eerste 20 miljard euro zou van EU-lidstaten en de EU zelf moeten komen in de vorm van schenkingen, leningen en garanties. Daarmee kunnen dan andere investeerders worden aangetrokken. De oprichting van het fonds wordt volgens Reuters vandaag bekendgemaakt op de eerste dag van een conferentie in Zwitserland over de wederopbouw van Oekraïne als de oorlog voorbij is. Volgens het Oekraïense leger proberen de Russen na de inname van Lysytsjansk op te rukken naar Slovjansk. De strijd zou zich nu voornamelijk ten noorden en ten oosten van die stad afspelen. Aan het zuidelijk front en bij Charkov vinden zware beschietingen plaats, maar is de frontlijn volgens het Oekraïense leger niet verschoven. Lysytsjansk was de laatste stad in de regio Loegansk die nog niet door de Russen was veroverd. De Oekraïense troepen zijn daar gisteren vertrokken. Volgens de legerleiding zou voortzetting van de verdediging van de stad "fatale gevolgen" hebben. "Om de levens van de Oekraïense troepen te sparen, hebben we besloten ons terug te trekken."||https://nos.nl/liveblog/2435222-wederopbouw-oekraine-kost-750-miljard-dollar-ter-dood-veroordeelde-brit-gaat-in-beroep
2022-07-04||Oezbekistan vreest Krimscenario en drukt separatisme de kop in || Sinds de Oezbeekse autoriteiten onlangs de protesten in de autonome republiek Karakalpakië met harde hand beëindigden, komt er nog maar weinig nieuws uit die regio. De noodtoestand is uitgeroepen, er is extra politie op de been en het internet ligt plat. Journalisten ter plaatse worden door de Oezbeekse autoriteiten gedwarsboomd in hun pogingen om informatie te delen, schrijft Eurasianet. De informatie die de buitenwereld wél bereikt, laat zien hoe gewelddadig de protesten zijn neergeslagen. Aanleiding voor de protesten waren voorgenomen wijzigingen in de Oezbeekse grondwet die de autonomie van de regio zouden inperken. Er vielen zeker achttien doden, meer dan 240 mensen raakten gewond. Op sociale media gaan video's rond van zwaarbewapende agenten die op demonstranten in slaan. Andere beelden tonen een straat die bedekt is met een rode vloeistof. Volgens de overheid gaat het om water met een rode kleurstof uit een waterkanon, activisten zeggen dat het water is vermengd met bloed. Op Twitter wordt een video gedeeld van schietende agenten in Noekoes, de hoofdstad van Karakalpakië: De autoriteiten zeggen dat het strenge optreden nodig was omdat de demonstranten overheidsgebouwen hadden bestormd en daar vernielingen wilden aanrichten. Volgens hoogleraar Oost-Europese Studies Artemy Kalinovsky is er een andere belangrijke reden waarom de Oezbeekse regering streng optreedt: de oorlog in Oekraïne. "De Krim was net als Karakalpakië een autonome republiek", legt hij uit. Omdat Rusland van de separatistische beweging op dat schiereiland gebruik heeft gemaakt om Oekraïne binnen te vallen, vreest Oezbekistan hetzelfde lot te ondergaan in Karakalpakië. Ook Karakalpakië heeft een speciale status: het is een autonome republiek binnen Oezbekistan met verregaand zelfbestuur. Er waren geen onmiddellijke onafhankelijkheidsplannen. "Toch wil de overheid ter preventie alle mogelijkheden de kop indrukken", aldus Kalinovsky. Karakalpakië beslaat bijna de helft van het Oezbeekse grondgebied, maar er wonen slechts 2 miljoen van de in totaal 35 miljoen Oezbeken. Veel inwoners van de autonome regio spreken Karakalpaks en voelen zich geen Oezbeek. Bekijk op deze kaart waar Karakalpakië ligt: Karakalpakië maakte met Oezbekistan deel uit van de Sovjet-Unie. Vanwege de gemeenschappelijke taal en cultuur van de inwoners kreeg de regio de status van autonome republiek binnen de Unie en mochten de inwoners hun eigen regering kiezen. Ook was in de grondwet vastgelegd dat de Karakalpakken altijd via een referendum mochten besluiten om de unie met Oezbekistan te verlaten. De schok was dan ook groot toen vorige maand uitkwam dat de Oezbeekse regering een nieuwe grondwet aan het voorbereiden was, waarin de soevereiniteit van Karakalpakië niet langer werd gegarandeerd. In deze nieuwe versie was ook de passage over het referendum verdwenen. In een toespraak vorige week in de Oezbeekse hoofdstad Tasjkent zei de Oezbeekse president Mirzijojev dat hij meer eenheid wil tussen de twee volkeren: "Ik respecteer het Karakalpakse volk met heel mijn hart en kan zeggen dat ik niet alleen een zoon ben van het Oezbeekse volk maar ook van het Karakalpakse volk." Deze oproep tot eenheid lokte echter protest uit, en dat protest werd beantwoord met geweld. "De Oezbeekse regering wil laten zien dat het gebied geen recht heeft op onafhankelijkheid", zegt Kalinovsky. "Ook willen ze voorkomen dat Rusland van dat sentiment gebruik gaat maken." Daarom denkt de hoogleraar dat de Oezbeekse overheid niet, zoals Kazachstan deed bij binnenlandse protesten in januari, Rusland om hulp gaat vragen bij het neerslaan van demonstraties. President Mirzijojev haastte zich om de controversiële wetswijzigingen in te trekken, maar waarschuwde gisteren wel streng voor de gevaren van separatisme. "Oproepen tot afscheiding en rellen worden resoluut bestreden, in overeenstemming met de wetgeving. Verantwoordelijken worden onvermijdelijk gestraft." Een andere belangrijke wetswijziging die nog wel op de agenda staat, geeft president Mirzijojev het recht om zich voor een derde termijn verkiesbaar te stellen. Als de begrenzing van twee presidentstermijnen wordt geschrapt, zou hij voor onbepaalde tijd de leider van Oezbekistan kunnen blijven.||https://nos.nl/artikel/2435336-oezbekistan-vreest-krimscenario-en-drukt-separatisme-de-kop-in
2022-07-04||Tefaf-overvallers vluchtten op elektrische stepjes, mogelijke handlanger in beeld|| De vier mannen die verdacht worden van de overval op kunstbeurs Tefaf in Maastricht, afgelopen dinsdag, reden na hun daad weg op twee elektrische stepjes. Dat zegt de politie in Opsporing NL op RTL5. De politie heeft foto's van de vier vrijgegeven en van een mogelijke vijfde verdachte, die de dag ervoor Tefaf-toegangskaarten voor de overvallers kocht. Op beveiligingsbeelden is te zien hoe de vier mannen een voor een binnenkomen, zich verzamelen en zich voorbereiden op hun daad. Dan slaat een man met een moker een vitrine kapot en houden de anderen met een vuurwapen bezoekers op afstand. "Amper twee minuten later houden ze het voor gezien en rennen op een drafje weg", zegt de politie. Even later ziet een getuige buiten vier mannen in duo's op twee elektrische stepjes voorbij rijden. De politie vermoedt dat de vier even later in een ander voertuig zijn gestapt en roept getuigen op zich te melden. "Alle informatie, hoe onbelangrijk het ook lijkt te zijn, is van harte welkom." Volgens twee Tefaf-werknemers die bij de overval aanwezig waren, zijn de mannen gevlucht via een route die bij het grote publiek niet bekend was, meldt De Telegraaf. "Ze renden via een looproute van het personeel. Dat was achter de schermen. Het is wel opmerkelijk, want ze kenden de weg blijkbaar goed. Het was ook de snelste route naar buiten", zegt een van de werknemers tegen de krant. Bij de overval werden sieraden buitgemaakt. Er raakte niemand gewond. De politie arresteerde kort na de overval twee Belgen, van 22 en 26 jaar, die "zeer verdacht gedrag" vertoonden. Zij werden woensdag weer vrijgelaten en worden niet meer verdacht.||https://nos.nl/artikel/2435326-tefaf-overvallers-vluchtten-op-elektrische-stepjes-mogelijke-handlanger-in-beeld
2022-07-04||Groot deel Italië in noodtoestand vanwege ergste droogte in 70 jaar || Google je plaatjes van de Po, de langste rivier van Italië, dan zie je een brede stroom met daaromheen een groene oase. Maar op dit moment staat de rivier, die zowat heel Noord-Italië van water moet voorzien, zo goed als droog. Ook de Arno, die door Florence stroomt, en de Tiber in Rome staan flink lager dan normaal. De zwaarste droogte in zeventig jaar heeft enorme gevolgen voor de landbouw, voor burgers en voor de natuur. De regering heeft de aanvragen goedgekeurd van vijf regio's om de noodtoestand af te roepen: Emilia-Romagna, Friuli-Venezia Giulia, Lombardije, Piëmont en Veneto. Daardoor komen er meer mogelijkheden om maatregelen te nemen en gedupeerden te compenseren.  De grootste zorgen zijn er over de droogte in de vallei rondom de Po, die van de Alpen in het westen naar Venetië in het oosten loopt. Omdat er afgelopen winter weinig sneeuw viel in de bergen, is de toevoer van smeltwater veel sneller opgedroogd dan normaal. Daarenboven heeft het in de lente weinig geregend. Het waterpeil van de Po is inmiddels 80 procent lager dan gebruikelijk aan het begin van de zomer. Ongetwijfeld betekent dat een zware klap voor de Italiaanse economie. In de anders zo vruchtbare Povlakte wordt meer dan de helft van de Italiaanse landbouw bedreven, goed voor 40 procent van het bruto binnenlands product. Niet alleen gewassen als tarwe, rijst en mais zijn afhankelijk van de rivier, maar ook producten als parmaham en Parmezaanse kaas. In de delta van de Po wordt driekwart van de vongole-schelpen voor de Europese markt geoogst. Ook die groeien door de droogte minder snel. Nu de regering de vraag om de noodtoestand heeft goedgekeurd, komt er geld vrij om boeren te compenseren voor hun verliezen. Volgens landbouworganisatie Coldiretti is dat nodig om meer dan 270.000 bedrijven te redden. De organisatie schat dat er nu al voor zo'n 3 miljard euro schade is. Niet alleen boeren; iedereen in Noord-Italië wordt geconfronteerd met de droogte. Meer dan honderd gemeenten in het noorden hebben al beperkingen opgelegd op het gebruik van drinkwater. Hoofdstad Rome besliste om de waterdruk te verlagen. Onder de noodtoestand kunnen regio's op nog grotere schaal maatregelen nemen. Voor toeristen in de getroffen gebieden gelden vooralsnog geen specifieke beperkingen. Wel overwegen de regio's Lombardije, Piëmont, Veneto en Emilia-Romagna om water te rantsoeneren. Dat zou betekenen dat drinkwater alleen gebruikt mag worden voor essentiële activiteiten en bijvoorbeeld niet om zwembaden te vullen. Waterpretparken dicht bij de kust wordt geadviseerd gefilterd zeewater te gebruiken. Andere moeten mogelijk de deuren sluiten. Naast het goedkeuren van de noodtoestand lanceert de regering ook een nationaal noodplan om de droogte het hoofd te bieden. "De ministerraad zal belangrijke en moedige beslissingen nemen", kondigde minister van regiozaken Mariastella Gelmini van tevoren al aan. Zo komt er een 'buitengewoon commissaris voor de droogte'. Die wordt aangesteld tot 2024 om ervoor te zorgen dat het land beter voorbereid is op crises in de toekomst. De commissaris moet niet alleen het waterverbruik in Italië beperken, maar ook het waternet efficiënter maken. Landelijk wordt op dit moment slechts 10 procent van de neerslag opgeslagen en ingezet in droge periodes. Omdat het waternet op veel plekken oud is, lekt meer dan 30 procent van het beschikbare drinkwater weg voordat het de kraan bereikt. De regering trekt 1,38 miljard uit om dat probleem aan te pakken. Voor de huidige crisis komen die maatregelen te laat. In de komende maanden wordt niet verwacht dat er voldoende neerslag valt om het tij te keren.||https://nos.nl/artikel/2435319-groot-deel-italie-in-noodtoestand-vanwege-ergste-droogte-in-70-jaar
2022-07-04||Boerenblokkades leiden nu al tot lege schappen in de supermarkt|| Op een aantal plekken in het land merken consumenten de gevolgen al van de boerenblokkade van distributiecentra. In supermarkten zijn lege schappen te zien, vooral bij versproducten als zuivel en groente. Koepelorganisatie CBL wil dat de politie de blokkades beëindigt, maar het lokale gezag is daar maar op weinig plaatsen toe bereid. De politie zegt pas in te grijpen na overleg met de distributiecentra zelf en de betrokken burgemeesters. In Nijkerk is een noodverordening afgekondigd, voor zover bekend de enige gemeente waar dat is gebeurd. In Sneek probeert de ME de blokkade te beëindigen, na meerdere waarschuwingen van de gemeente. Drie Overijsselse burgemeesters roepen boeren op de blokkades in hun gemeentes te beëindigen, maar het blijft bij een verzoek. In een gezamenlijke verklaring van de burgemeesters van Zwolle, Deventer en Raalte reppen ze niet over eventuele consequenties als de boeren geen gehoor geven aan het verzoek. Schappen in supermarkten raken leeg: Volgens het CBL dreigt een miljoenenstrop te ontstaan als de acties dagenlang duren: "Sommige acties dreigen de nacht in te gaan. Dan is het wel echt zaak dat het gestopt wordt." Het CBL benadrukt dat er niet alleen gevolgen zijn voor supermarkten. Vanuit de distributiecentra worden bijvoorbeeld ook ziekenhuizen en zorginstellingen bevoorraad. Onderzoeksbureau Roamler heeft geïnventariseerd hoe groot het probleem op dit moment is in supermarkten. Daaruit blijkt dat de lege schappen geen landelijk probleem zijn. Op plekken waar al weinig voorraad is speelt hamsteren door consumenten ook een rol bij het verder leegraken van de schappen. Op verschillende locaties zouden boeren van plan zijn voorlopig nog te blijven. In Nieuwegein hebben boeren slaapzakken bij zich, in Woerden hebben ze aangegeven elkaar te willen aflossen om de blokkade in stand te houden. In Geldermalsen zijn de boeren vertrokken nadat er was gedreigd met schadeclaims. Deze distributiecentra werden vandaag geblokkeerd:||https://nos.nl/artikel/2435317-boerenblokkades-leiden-nu-al-tot-lege-schappen-in-de-supermarkt
2022-07-04||Zes doden bij schietpartij in Chicago tijdens parade Onafhankelijkheidsdag || In een voorstad van Chicago zijn zes doden gevallen bij een schietpartij tijdens een parade ter gelegenheid van de Amerikaanse Onafhankelijkheidsdag. 24 mensen zijn gewond naar een ziekenhuis gebracht, melden Amerikaanse autoriteiten. De schutter wordt nog gezocht. De politie heeft de naam van een verdachte vrijgegeven, een man van 22. Volgens de politiechef is hij "gewapend en gevaarlijk". Hij heeft vanaf een dak geschoten op deelnemers aan de parade, concludeert de politie nadat er een geweer op een dak is gevonden. Mensen in de omgeving wordt gevraagd om binnen te blijven. De parade was net begonnen in Highland Park, een voorstad van Chicago, toen er schoten klonken. Honderden mensen stoven uiteen. Op beelden zijn mensen te zien die onder het bloed zitten. Onder de deelnemers waren veel ouders met kinderen. Onderdeel van de parade was een optocht van kleine kinderen op versierde fietsen. De Fourth-of-July-parade werd na de schietpartij direct afgeblazen. Op beelden die op sociale media werden gepost is te zien en te horen dat er paniek uitbreekt:  In Evanston, niet ver van Highland Park, is besloten het traditionele vuurwerk, waarmee de viering van Onafhankelijkheidsdag wordt afgesloten, niet door te laten gaan. Ook zijn uit voorzorg de stranden in de omgeving gesloten. De schietpartij komt op een moment dat de discussie over wapenbezit in de VS weer is opgelaaid. Aanleiding is het bloedbad dat eind mei door een 18-jarige man werd aangericht op een basisschool in Uvalde, in Texas.||https://nos.nl/artikel/2435313-zes-doden-bij-schietpartij-in-chicago-tijdens-parade-onafhankelijkheidsdag
2022-07-04||'Campert had het publiceren losgelaten, maar het schrijven niet' || Het overlijden van dichter en schrijver Remco Campert leidt tot bedroefdheid, dankbaarheid en veel herinneringen aan de geliefde auteur en zijn enorme oeuvre. Campert was ruim zeventig jaar verbonden aan uitgeverij de Bezige Bij. "Zijn vriendschap en zijn loyaliteit aan ons huis waren voor ons van onschatbare waarde en zullen blijvend worden gekoesterd", zegt zijn uitgever Francien Schuursma. "Decennialang heeft zijn werk lezers geïnspireerd en ontroerd. Het is mijn stellige overtuiging dat de woorden van Remco Campert, ook voor toekomstige generaties, springlevend zullen blijven." Voor oud-uitgever Robbert Ammerlaan van de Bezige Bij is vandaag "een beetje een verdrietige dag, vanwege het gemis waar we mee hebben te leven", zei hij in Kunststof op NPO Radio 1. Maar ook komen er bij hem veel dierbare herinneringen boven. Hij zegt dat Campert "eigenlijk alles heeft kunnen doen met zijn talent en een schitterend leven heeft geleid waarvan we de vruchten, hoop ik, nog lang mogen plukken". Ammerlaan noemt Campert een buitengewoon aimabele, lieve man, van wie hij is gaan houden. "Onze vriendschap is gegroeid tot buiten de normale relatie tussen een uitgever en auteur." Muzikant Benjamin Herman werkte samen met Remco Campert door zijn verhalen en gedichten met muziek te combineren. Nieuwsuur haalde herinneringen op met Herman over deze bijzondere samenwerking:  De Stichting Collectieve Propaganda van het Nederlandse Boek (CPNB) heeft "bedroefd" kennisgenomen van het overlijden van Campert. De literatuur heeft "een van haar grootste dichters en een bijzonder geliefd schrijver" verloren, zegt de CPNB. Het overlijden raakt directeur Eveline Aendekerk zeer. "Door zijn werk heb ik de literatuur ontdekt", zegt ze tegen persbureau ANP. "Hij heeft die liefde aangewakkerd. Het leven is vurrukkulluk was voor mij één grote inspiratiebron. Campert heeft ongelooflijk veel betekend voor het collectieve boekenvak en de CPNB koestert de rijke samenwerking. Hij zal gemist worden." Campert "leeft door in zijn werk", zegt premier Rutte in een reactie. "Nederland neemt afscheid van zijn meest geliefde dichter en schrijver. Zijn leven was verrukkulluk en hij heeft het tot op hoge leeftijd ten volle geleefd", aldus de premier. Koning Willem-Alexander en koningin Máxima gedenken de schrijver "met dankbaarheid". "Hij gaf onze literatuur lichtheid en speelsheid. In zijn werk omarmde hij het leven in al zijn wonderbare veelzijdigheid, maar ook in zijn weemoed. Nederland verliest een magnifieke meester van het pure schrijfplezier", schrijven ze op Facebook. Burgemeester Halsema van Amsterdam, de stad waar Campert woonde, noemt hem de "literaire stem van een nieuwe generatie". "Zijn scherpzinnige columns vingen moeiteloos de veranderende tijdsgeest. En als begenadigd dichter bracht hij talloze mensen ontroering en troost", schrijft Halsema op Instagram. De schrijver is "voor altijd in het hart van onze stad". Campert was tot het einde met schrijven bezig, zegt zijn biograaf Mirjam van Hengel. Kortgeleden had hij nog een idee voor een gedicht in zijn hoofd, vertelt ze. "Toen was hij al zwak. Het publiceren heeft hij op een gegeven moment wel losgelaten, maar het schrijven niet." Voor haar boek ging Van Hengel een paar jaar geleden iedere vrijdagmiddag naar Campert toe. "Hij scrabbelde altijd om 16.00 uur met zijn vrouw Deborah. Vrijdag was de uitzondering. Dan kwam ik met mijn schriftje, dronken we een glas wijn en rookte hij een heleboel sigaretten. Hij vond het leuk om iedere week iets over zijn verleden te vertellen." Van Hengel noemt hem een lichtvoetige schrijver. "Niet een donkere, zware, tobberige, calvinistische. Die lichtheid vond hij zelf heel belangrijk." Camperts vriend, schrijver en acteur Ramsey Nasr, vindt hem een "enorm groot dichter". "Hij kon dingen die wij allemaal meemaken, zien en horen, vatten in tijdloze poëzie." Nasr noemt als voorbeeld het gedicht Gemompel. "Dat is ultrakort en je denkt dat het achteloos is, maar daar zit heel veel slimheid en genialiteit achter." Biograaf Van Hengel zegt dat Campert zichzelf altijd heeft vernieuwd en zo nieuwe lezers heeft gevonden. Ze vindt dat Campert veel troost heeft gebracht. "Hij heeft zoveel mooie dingen geschreven, we kunnen hem gewoon blijven lezen." Overigens was het voor zijn partners niet altijd makkelijk om met Campert te leven. Voor het geval dat hij het huis uitgezet zou worden of zelf bij een vrouw zou vertrekken, stond er tot de jaren 70 een speciale bepaling in zijn contracten bij de Bezige Bij, vertelde uitgever Ammerlaan in Kunststof. "Het was verplicht een slaapplaats aan Remco aan te bieden. In de uitgeverij was een klein kamertje in gereedheid gebracht en een wc was omgebouwd tot douche. Volgens de overlevering heeft hij hier gebruik van gemaakt. Zo'n vreemde auteursbepaling had ik nog niet eerder meegemaakt."||https://nos.nl/artikel/2435312-campert-had-het-publiceren-losgelaten-maar-het-schrijven-niet
2022-07-04||Twintig jaar cel en tbs voor doodsteken vrouw in Venlo|| Een 40-jarige man uit Portugal heeft 20 jaar cel en tbs met dwangverpleging gekregen voor het vermoorden van een 26-jarige vrouw uit het Venlose stadsdeel Blerick. De vrouw werd in december 2020 voor haar woning met meerdere messteken om het leven gebracht. Het was niet voor het eerst dat de man een vrouw had vermoord. In 2005 had hij in Engeland zijn 23-jarige zwangere vriendin de hals doorgesneden toen zij de relatie met hem beëindigde. De man kreeg in Engeland een levenslange gevangenisstraf opgelegd, maar werd in 2014 overgeleverd aan zijn geboorteland Portugal en kwam daar in 2019 vervroegd op vrije voeten. De verdachte verhuisde daarna naar Nederland. 1Limburg schrijft dat hij via zijn werk het slachtoffer leerde kennen. De twee hadden een tijdlang veel contact, totdat de vrouw het contact verbrak. Volgens de rechtbank kon de verdachte dat niet accepteren en begon hij onder meer met een nep-account via sociale media nare berichten te sturen naar familie en collega's van de vrouw. Op 8 december, enkele weken nadat de vrouw de relatie had verbroken, wachtte hij haar met een mes op bij haar woning. Toen ze in haar auto zat omdat ze naar haar werk wilde vertrekken, stak hij haar dood. Na de steekpartij vluchtte de man naar Spanje, waar hij werd aangehouden en overgeleverd aan Nederland. De man heeft de moord op de vrouw bekend. "Ik heb haar van het leven beroofd. En ik haat mezelf om wat ik gedaan heb. Ik hield van haar", zei hij eerder in de rechtbank. Volgens de rechtbank is er sprake van een vooropgezet plan. Zo zocht hij via zijn telefoon naar zoektermen hoe hoog een straf op moord is in Nederland. "Hij heeft haar op afschuwelijke wijze van het leven beroofd", aldus de rechter. Ook wordt hem zwaar aangerekend dat hij het slachtoffer in hulpeloze toestand heeft achtergelaten. Deskundigen van het Pieter Baan Centrum hebben de man onderzocht en zij concluderen dat hij een ernstige persoonlijkheidsstoornis heeft, waardoor afwijzing leidt tot woede. De rechtbank acht de verdachte daarom in verminderde mate toerekeningsvatbaar. Omdat de kans op recidive hoog wordt ingeschat als de man onbehandeld terug zou keren in de maatschappij, achtten de deskundigen een lange behandeling noodzakelijk. De rechtbank neemt dit advies over. "Bij een zo ernstig delict als moord, nu voor de tweede keer gepleegd, is een langdurige gevangenisstraf op zijn plaats", aldus de rechtbank. Ook een "langdurige, intensieve, klinische behandeling in het kader van tbs met dwangverpleging" is volgens de rechtbank noodzakelijk. De nabestaanden vroegen de rechtbank om niet in te gaan op een eventueel verzoek om de man zijn straf in Portugal te laten uitzitten. Dat verzoek heeft de rechtbank in het vonnis opgenomen.||https://nos.nl/artikel/2435311-twintig-jaar-cel-en-tbs-voor-doodsteken-vrouw-in-venlo
2022-07-04||Kabinet wil rechter mogelijkheid geven om wetten te toetsen aan Grondwet || Het kabinet wil rechters de mogelijkheid geven om 'gewone' wetten in een rechtszaak even terzijde te schuiven als die in strijd zijn met de Grondwet. Het idee erachter is dat burgers daardoor in de rechtszaal beter beschermd kunnen worden tegen de overheid. Als in een wet bijvoorbeeld onder bepaalde omstandigheden censuur mogelijk wordt gemaakt, kan een rechter die wetsbepaling buiten toepassing verklaren omdat censuur in de Grondwet verboden wordt. Hetzelfde geldt voor een wet die het recht van mensen inperkt om zich te verenigen. Dat recht mag volgens de Grondwet alleen worden beperkt als de openbare orde in het geding is. Als het kabinetsvoornemen ook echt werkelijkheid wordt, zou dat een grote verandering zijn in hoe onze democratie rechtsstatelijk is ingericht. In Nederland kennen we momenteel geen constitutionele toets; de Grondwet verbiedt de rechter om wetten te toetsen aan de Grondwet.  Landen als Duitsland en Frankrijk kennen hiervoor een speciaal zogeheten constitutioneel hof. Zo'n hof kan van een aangenomen wet zeggen dat die in strijd is met de Grondwet. Een speciale commissie die bekeek of onze democratie anders ingericht moest worden, de Staatscommissie parlementair stelsel, adviseerde zo'n hof ook voor Nederland. In een Kamerbrief schrijven de ministers Bruins Slot (Binnenlandse Zaken) en Weerwind (Rechtsbescherming) dat zij zo'n hof niet zien zitten. Ze willen wel een constitutionele toets door de rechter, maar op een andere manier. Een speciaal hof zou niet goed werken in het Nederlandse systeem. De ministers stellen daarom voor dat elke rechter mag oordelen dat de wet, in het concrete geval dat bij hem of haar voorligt, niet van toepassing is omdat die in strijd is met de Grondwet. Maar de ministers willen dan weer niet dat de rechter de hele Grondwet mag meewegen. De zogenoemde sociale grondrechten die daarin staan, zoals het recht op huisvesting, mogen geen reden zijn dat een rechter een wet in een bepaalde zaak terzijde schuift. De klassieke grondrechten gaan vaak over wat de overheid niet mag doen, zoals ingrijpen bij de vrije pers of demonstraties bemoeilijken, maar sociale grondrechten gaan in de regel over de dingen die de overheid moet regelen voor burgers. Nadenken over dergelijke sociale grondrechten vindt het kabinet meer iets voor de politiek, niet voor de rechter. "Vaak gaat het hierbij om een afweging van verschillende belangen, zoals financiële, economische en maatschappelijke, en (daarmee) veelal ook politieke belangen. Die afweging van belangen moet idealiter zo uitvallen dat daarmee het algemeen belang het best wordt gediend", zo schrijven de ministers. "Het kabinet acht de rechter daar weliswaar in beginsel toe in staat, maar acht het ook bij uitstek een taak voor de politiek, en niet voor de rechter." In het regeerakkoord stond al dat het kabinet aan de slag wil met constitutionele toetsing. Het was nog wel de vraag of het kan en in welke vorm dan. De ministers hebben dat inmiddels onderzocht en komen nu met dit voorstel. ||https://nos.nl/artikel/2435303-kabinet-wil-rechter-mogelijkheid-geven-om-wetten-te-toetsen-aan-grondwet
2022-07-04||VS: kogel die Palestijnse journalist doodde waarschijnlijk afkomstig van Israël|| De fatale kogel die de Amerikaans-Palestijnse journalist Shireen Abu Akleh begin mei raakte, is waarschijnlijk afkomstig van Israëlische posities, concludeert het Amerikaanse ministerie van Buitenlandse Zaken. De Amerikanen zeggen dat er geen reden is om te geloven dat het schot opzettelijk gelost is, maar spreken van "tragische omstandigheden" die tot de dood van de 54-jarige Al Jazeera-journalist hebben geleid. Het ministerie van Buitenlandse Zaken baseert deze conclusies onder meer op forensisch onderzoek naar de kogel die in Abu Akleh's lichaam is aangetroffen. De kogel, die de Palestijnse autoriteiten aan de VS hadden overgedragen, was zwaar beschadigd. Hierdoor kunnen experts geen definitief antwoord geven op de vraag wie het schot loste, zo valt te lezen in een verklaring van het ministerie. Volgens Israël is de kogel door een Israëlische expert onderzocht, onder Amerikaans toezicht. De Amerikanen houden vol dat de onderzoeker geen Israëliër en geen Palestijn is. De Palestijnen hadden aan de overdracht van de kogel de voorwaarde verbonden dat hij niet in Israëlische handen mocht komen.  De familie van Abu Akleh noemt de Amerikaanse bevinding een "belediging" en vindt het onvoorstelbaar dat de onderzoekers niet duidelijk kunnen vaststellen wie het schot afvuurde. "Wij zullen blijven pleiten voor gerechtigheid voor Shireen, en het Israëlische leger en de regering verantwoordelijk houden", schrijft de familie in een persverklaring. Behalve het forensische onderzoek, werden de bevindingen meegenomen uit Palestijns en Israëlisch onderzoek naar de dood van de journalist. Israël ontkent gericht op Abu Akleh te hebben geschoten. Wel heeft het land toegegeven dat het kan dat de journalist per ongeluk is geraakt tijdens een vuurgevecht met Palestijnse milities. Maar volgens ooggetuigen, onder wie collega's van Abu Akleh, waren er geen militanten in haar directe omgeving. De Amerikaanse nieuwzender CNN kwam eerder tot de conclusie dat Israëlische militairen wel degelijk gericht het vuur hebben geopend op Abu Akleh. De journalisten baseren zich hierbij op gesprekken met ooggetuigen en experts, en op analyses van geluidsfragmenten, foto's, video's en luchtbeelden. The Washington Post en de New York Times kwamen tot vergelijkbare conclusies. Al Jazeera, de nieuwzender waarvoor Abu Akleh werkte, en de Palestijnse autoriteiten spreken van een opzettelijke aanslag op de journalist en houden Israël verantwoordelijk. Het mensenrechtenbureau van de VN kwam vorige maand ook tot de conclusie dat Israëlische troepen verantwoordelijk zijn voor de dood van Abu Akleh.||https://nos.nl/artikel/2435298-vs-kogel-die-palestijnse-journalist-doodde-waarschijnlijk-afkomstig-van-israel
2022-07-04||RIVM en GGD bereiden zich voor op nieuwe vaccinatieronde in najaar|| Minister Kuipers van Volksgezondheid heeft het RIVM en de GGD's de opdracht gegeven een nieuwe vaccinatieronde tegen corona voor te bereiden. In het najaar krijgen waarschijnlijk in eerste instantie kwetsbare mensen een nieuwe herhaalprik aangeboden, schrijft Kuipers aan de Tweede Kamer. De minister liet al eerder weten dat hij rekening houdt met een nieuwe vaccinatieronde als het virus na de zomer opnieuw oplaait. De GGD's werken aan een plan om te beginnen met 300.000 prikken per week, in zes weken uit te breiden tot 1,5 miljoen per week. Zo'n opschaling is nodig als de herhaalprik niet alleen aan kwetsbaren, maar aan de hele bevolking wordt aangeboden. Omdat de GGD's in de huidige arbeidsmarkt moeite hebben om voldoende personeel te vinden, willen ze nu al beginnen met het werven en selecteren van mensen. Daarom geeft Kuipers nu al de opdracht de campagne voor te bereiden, ook al is er nog geen besluit genomen om daadwerkelijk te gaan prikken. "Ik vind het van groot belang dat de uitvoering van een nieuwe vaccinatieronde op tijd gereed is om zo snel mogelijk te starten met vaccineren als dit nodig is", laat Kuipers de Tweede Kamer weten. In zijn begroting was al rekening gehouden met een prikronde in het najaar.||https://nos.nl/artikel/2435296-rivm-en-ggd-bereiden-zich-voor-op-nieuwe-vaccinatieronde-in-najaar
2022-07-04||Marineschip Zr.Ms. Zeeland flink beschadigd door brand in droogdok || Het Marineschip Zr.Ms. Zeeland is afgelopen nacht zwaar beschadigd geraakt door een brand. De Marinebrandweer en regionale korpsen kregen de brand na anderhalf uur onder controle, niemand raakte gewond. Het patrouilleschip ligt voor onderhoud in een droogdok in Den Helder. Schepen die daar liggen, worden 24 uur per dag bewaakt. De brand ontstond omstreeks 02.30 uur 's nachts door een nog onbekende oorzaak, en woedde in de technische ruimte van het schip, zo laat een woordvoerder weten. Het is nog niet duidelijk wat de gevolgen zijn van de brand voor het patrouilleschip. De Zr.Ms. Zeeland is één van de vier patrouilleschepen die Nederland telt, en is sinds 2013 operationeel bij de Koninklijke Marine. Het schip, dat 108 meter lang is, wordt onder meer ingezet voor antiterrorisme- en drugsbestrijdingsoperaties.||https://nos.nl/artikel/2435293-marineschip-zr-ms-zeeland-flink-beschadigd-door-brand-in-droogdok
2022-07-04||Provincies vrezen vertraging aanpak stikstof: waar blijft het geld?|| Provinciebestuurders die verantwoordelijk zijn voor de uitvoering van de stikstofplannen willen snel meer duidelijkheid van het kabinet. Ze vrezen vertraging omdat het toegezegde geld om boeren uit te kopen en om te verduurzamen nog ontbreekt. Dat zeggen bestuurders van Friesland, Flevoland, Noord-Holland, Noord-Brabant, Gelderland, Utrecht en Limburg tegen de NOS. Een kaartje dat boeren de stuipen op het lijf jaagt, onduidelijkheid over de perspectieven voor boeren en miljarden die er wel zijn maar niet loskomen: de provinciebestuurders vinden dat het proces beter kan en moet. Zo wachten ze nog op dit voorjaar aangevraagde voorschotten om aan de slag te gaan. Maanden waren ze met elkaar in gesprek, de provinciebestuurders met stikstof in hun portefeuille en de vertegenwoordigers van de departementen van landbouw en natuur. Ze wisten ongeveer wat er aan zat te komen, maar bij de presentatie was er in menig provincie toch enig ongeloof. "Onwerkbaar" zegt de Friese stikstofgedeputeerde Fokkinga (FNP) over het kaartje bij de plannen. Fokkinga noemt het kaartje verstorend en verwarrend. "Dit beschouwen we maar als niet verzonden". De Gelderse gedeputeerde Drenth (CDA) beschouwt het kaartje als "zo goed als van tafel". Nu wil hij "zo snel mogelijk door" om "samen met alle betrokkenen aan plannen te werken", maar hij stuit daarbij op onduidelijkheid over de middelen. Bijna 25 miljard euro is er voor uitkoopregelingen, verduurzaming en natuur, maar dat geld komt niet los. In april moesten provincies op een achternamiddag met plannen komen om een voorschot van die 25 miljard te vragen. Dat hoorden ze op een vrijdagmiddag en het moest voor maandag af. Het was een weekend flink doorwerken. Gelderland berekende met ruim 500 miljoen euro vast een jaar aan de slag kunnen, maar daar is nog geen reactie op gekomen.  Ook de Limburgse gedeputeerde Gabriels (GroenLinks) is ongerust over het uitblijven van geld, Tientallen agrariërs hadden belangstelling voor een uitkoopregeling. Daar moeten ze zich uiterlijk in september voor inschrijven. Maar nu nieuwe -mogelijk betere- regelingen nog volgen wachten ze allemaal af. "Zo schiet het niet op" zegt Gabriels.  De Brabantse bestuurder Ronnes (CDA) beaamt dat: "Alleen met duidelijkheid over de middelen kunnen wij waarmaken wat van ons gevraagd wordt." Een woordvoerder van het ministerie van Landbouw zegt dat de voorstellen van provincies "zo snel mogelijk" worden beoordeeld. Wat het ingewikkeld maakt is dat regelingen aan Europese staatssteunregels moeten voldoen. En de Kamer wil dat er onafhankelijk gekeken wordt of de investeringen daadwerkelijk tot minder uitstoot leiden, Toch hoopt LNV snel met duidelijkheid voor de provincies te komen, aldus de woordvoerder. Dit weekend werd bekend dat Johan Remkes bemiddelaar wordt. De Gelderse gedeputeerde Drenth wil graag aan tafel. "Maar half augustus pas? Liever vandaag. Hoe sneller hoe beter. We willen de handen uit de mouwen steken. Voor de natuur, voor de boeren en voor alles wat in Nederland nu stil ligt". Bellend voor dit artikel met de NOS rijdt de Limburgse bestuurder Gabriels (met zijn chauffeur) vandaag onder een viaduct met protesterende boeren door. Geen hinderend protest, want boven de snelweg. "Dat geluid mag er natuurlijk zijn" zegt Gabriels. "Maar we krijgen ook boeren aan de lijn die wel willen stoppen. En naar de perspectieven vragen. Vandaag nog speelde het bij eigenaren van een geitenboerderij. Ze willen stoppen, maar ik heb geen idee wat ik ze kan bieden.'"||https://nos.nl/collectie/13901/artikel/2435292-provincies-vrezen-vertraging-aanpak-stikstof-waar-blijft-het-geld
2022-07-04||Vijf woningen in Zierikzee moeten na windhoos worden gesloopt || Vijf woningen in Zierikzee die vorige week zwaar beschadigd raakten door een windhoos, moeten worden gesloopt. Volgens woningcorporatie Zeeuwland zijn ze niet meer te redden. De bewoners kunnen tijdelijk in een ander huis terecht. De windhoos liet vorige week maandag in Zierikzee een spoor van vernieling na. Een 73-jarige vrouw uit Wassenaar kwam om het leven, negen mensen raakten gewond. Door de windhoos liepen ruim 150 huizen schade op, vooral aan het dak. Voor vijf van die woningen geldt volgens Zeeuwland dat nieuwbouw goedkoper is dan herstel. De woningcorporatie schrijft dat de bewoners begrip hebben voor het genomen besluit. Omroep Zeeland meldt dat van de vijf adressen één bewoner al heeft aangegeven ergens anders te willen gaan wonen. De vier andere huishoudens mogen later kiezen tussen hun tijdelijke woning, nieuwbouw op de plek waar hun oude huis stond of een heel ander huis. De ravage in Zierikzee na de windhoos:||https://nos.nl/artikel/2435291-vijf-woningen-in-zierikzee-moeten-na-windhoos-worden-gesloopt
2022-07-04||Kabinet investeert 700 miljoen in leefbaarheid in kwetsbare wijken|| Het kabinet heeft plannen gepresenteerd om de leefbaarheid te verbeteren in zo'n twintig wijken verspreid over het land. Circa 25.000 woningen worden opgeknapt of in leegstaande kantoorgebouwen gecreëerd. Verder wordt er geïnvesteerd in het voorkomen van jeugdcriminaliteit, de aanpak van armoede en schulden en in de kwaliteit van het onderwijs. In totaal is er een bedrag van 700 miljoen euro mee gemoeid, melden de ministers De Jonge (Volkshuisvesting), Weerwind (Rechtsbescherming), Wiersma (Onderwijs) en Schouten (Armoedebestrijding). Het meeste geld, 600 miljoen euro, gaat naar de 'herstructurering' van woningen in kwetsbare gebieden. Onder die term verstaat minister De Jonge sloop en nieuwbouw, grootscheepse renovatie van bestaande woningen en het ombouwen van bedrijfspanden tot woningen. Het woningaanbod wordt daardoor diverser, waardoor mensen ook in de wijk willen blijven wonen als ze meer gaan verdienen, is zijn redenering. Met het Nationaal Programma Leefbaarheid en Veiligheid beoogt het kabinet de vicieuze cirkel van problemen in dit soort wijken te doorbreken. Bewoners kampen vaak met een opeenstapeling van problemen zoals schulden en slechte scholing, en vooral jongeren zwichten nogal eens voor de verlokkingen van de criminaliteit. De wijken waar het om gaat liggen in Leeuwarden, Groningen, Arnhem, Heerlen, Breda, Eindhoven, Tilburg, Schiedam, Rotterdam, Den Haag, Amsterdam, Zaandam, Lelystad, Utrecht, Nieuwegein, Vlaardingen, Delft, Dordrecht en Roosendaal.||https://nos.nl/artikel/2435289-kabinet-investeert-700-miljoen-in-leefbaarheid-in-kwetsbare-wijken
2022-07-04||Straaljager escorteert vliegtuig na valse bommelding van tiener || Een vlucht van EasyJet is gisteren door een Spaanse straaljager naar zijn bestemming op Menorca begeleid nadat een Britse tiener aan boord een valse bommelding had gedaan via social media. De vlucht was op weg van Londen naar het Spaanse eiland Menorca. De 18-jarige was van plan met vijf vrienden op vakantie te gaan. Hij heeft een nacht in de cel doorgebracht en wacht op een verhoor, zegt een woordvoerder van de Spaanse Guardia Civil. Op Twitter worden beelden gedeeld waarop te zien is dat een F18 vlak langs een toestel van EasyJet vliegt. Het toestel landde een halfuur later dan gepland en is naar een speciale veiligheidszone geëscorteerd. Passagiers zijn een voor een van boord gehaald. Hun bagage is gecontroleerd door speurhonden en experts van de explosieven opruimingsdienst. Ook andere vluchten ondervonden hinder van het incident. Een woordvoerder van EasyJet bevestigt dat de vlucht is begeleid door een militair vliegtuig en dat het uitstappen vertraagd was vanwege veiligheidscontroles, maar wil verder niets kwijt.||https://nos.nl/artikel/2435280-straaljager-escorteert-vliegtuig-na-valse-bommelding-van-tiener
2022-07-04||Supermarkten: 'Langere blokkades zijn volstrekt onacceptabel'|| De koepel van supermarkten noemt het "volstrekt onacceptabel" als de blokkades nog langer duren vandaag. "We hebben justitie en politie opgeroepen om ze op te ruimen", zegt Marc Jansen, directeur bij het Centraal Bureau Levensmiddelenhandel (CBL). Het CBL denkt ook na over vervolgstappen tegen de protesterende boeren. "We moeten hen kunnen aanspreken op dit wangedrag", zegt Jansen. "Dit kan niet langer doorgaan, want we zijn geen partij in het conflict tussen overheid en boeren." Het CBL zegt nog niet veel signalen te krijgen van tekorten in de supermarkten. Maar als de blokkades voortduren, zullen die vrij snel kunnen ontstaan bij verse producten, zoals brood, groente en fruit en melk. "Sommige distributiecentra leveren ook aan ziekenhuizen, zorgcentra en andere vitale dienstverlening", zegt Jansen. "Die worden ook gedupeerd." Deze distributiecentra waren vandaag geblokkeerd: Jumbo wordt het hardst geraakt door de blokkades: bij vijf van de zes distributiecentra kunnen op dit moment geen vrachtwagens in- of uitrijden, namelijk die in Nieuwegein, Beilen, Raalte, Woerden en Breda. Bij Albert Heijn worden twee van de zes distributiecentra getroffen, die in Zwolle en Geldermalsen. Eerder blokkeerden de boeren ook een distributiecentrum van Jumbo in Veghel en van Albert Heijn in Zaandam. Inmiddels is de doorgang daar weer vrij. Lidl bevestigt dat momenteel de helft van de distributiecentra op slot zit, die bij Heerenveen, Oosterhout en Almere. Boni heeft één distributiecentrum in Nijkerk, dat ook wordt geblokkeerd. "Dit betekent op termijn dat klanten mis gaan grijpen in onze supermarkten", zegt een woordvoerder. "Dat zullen vooral producten zijn die normaal het hardst lopen." Aldi heeft blokkades bij twee van de zes distributiecentra: in Drachten en Deventer. Vomar heeft één distributiecentrum in Alkmaar en dat is ook geblokkeerd, maar de supermarkt wil dit niet aan de NOS bevestigen. Eerder maakten we deze uitlegvideo over stikstof: Bij de distributiecentra van supermarktketens Dirk, Dekamarkt en Hoogvliet zijn geen centra geblokkeerd, al lieten de boeren er wel even hun gezicht zien. "Ze kwamen al toeterend langs bij ons in Bleiswijk", zegt een woordvoerder van Hoogvliet. "Ze zijn even gestopt en hebben een gevulde koek en koffie van ons gekregen." Inmiddels zijn de boeren in Bleiswijk naar de overkant vertrokken, naar een zogeheten 'e-fulfilment center' van Jumbo. Vanuit daar worden online bestelde boodschappen aan klanten geleverd.||https://nos.nl/artikel/2435277-supermarkten-langere-blokkades-zijn-volstrekt-onacceptabel
2022-07-04||OM eist 5 jaar cel voor 'aanslag op de persvrijheid' in Groningen|| Het Openbaar Ministerie heeft vijf jaar cel en tbs met voorwaarden geëist tegen twee Groningers die verdacht worden van het plegen van een aanslag op de Groningse journalist Willem Groeneveld en zijn vriendin. De twee gooiden vorig jaar zomer molotovcocktails in en tegen het huis van de oprichter van de lokale nieuwssite Sikkom. Groeneveld en zijn vriendin konden het vuur in hun woning zelf doven. Nadat de politie een dag later beelden van de aanslag had vrijgegeven, werden de twee opgepakt. Volgens de officier van justitie zijn de verdachten coronasceptici. Groeneveld schreef daar ten tijde van de aanslag geregeld kritisch over. De mannen zouden zich door hem aangesproken hebben gevoeld en daarom de molotovcocktails bij hem naar binnen hebben gegooid, schrijft RTV Noord. "We zien hier gewelddadig extremisme, een aanslag op de persvrijheid", zei de officier van justitie vandaag. Groeneveld wordt al jaren bedreigd en geïntimideerd, vertelde hij vandaag in de rechtszaal. "Nooit is het zo gevaarlijk geworden. Voor het eerst voelde ik me, nee was ik echt onveilig vanwege mijn werk. Dat ettert door. Ik let op mijn woorden, kan niet meer overal naartoe. Mijn journalistieke vrijheid is me deels afgenomen, en dat door krachten die schreeuwen dat de pers niet vrij is." Thomas Bruning van de Nederlandse Vereniging van Journalisten (NVJ) noemde het gooien van de molotovcocktail eerder "een moordaanslag". "Het is met geen pen te beschrijven dat je als journalist zo kwetsbaar bent, dat je wordt doodgeschoten of er een molotovcocktail door je ruit vliegt. Dan gaat er iets echt niet goed in de samenleving, en daar moeten we het over hebben."||https://nos.nl/artikel/2435275-om-eist-5-jaar-cel-voor-aanslag-op-de-persvrijheid-in-groningen
2022-07-04||Podcast Het beste uit het Oog: Campert, boerderijen en koeien in de kunst|| Remco Campert overleed afgelopen maandag op 92-jarige leeftijd. Twee bewonderaars van Campert, dichter Ingmar Heytze en jazzmusicus Benjamin Herman, brachten een ode aan de overleden schrijver. Vijf jaar geleden nam Marije Klever de boerderij van haar vader Henk over. Door de jaren heen zagen beiden het boerenlandschap veranderen, en met de nieuwe stikstofregels op de loer, is het onduidelijk of Klever door kan met het boeren. Maar protesteren doen ze niet. Acteur John Buijsman maakte een theatervoorstelling over een recreatiepark. Hij kocht daar zelf eerder een vakantiehuisje, tot gemeente Rotterdam het vakantiepark plotseling wilde verkopen. Dat lieten de bewoners niet gebeuren: ze maakten bezwaar, met succes. En van kunsthistorica Joke de Wolf hoor je waarom de koe in de 17de eeuw een geliefd dier was voor kunstenaars. Deze aflevering van Het beste uit het Oog kun je hier beluisteren. Bevalt het? Vergeet je dan niet te abonneren! De Dag: elke werkdag twintig minuten verdieping bij één onderwerp uit het nieuws. Met het Oog op Morgen: elke dag een overzicht van het nieuws, een blik in de ochtendkranten en het betere journalistieke interview. Het Beste uit het Oog: iedere zaterdag selecteert de redactie van Met het Oog op Morgen de mooiste gesprekken van de afgelopen week. De Stemming van Vullings en Van der Wulp: elke vrijdag een nieuwe aflevering waarin de politieke week wordt doorgenomen. Gemaakt door NOS en EenVandaag. Lang verhaal kort: elke werkdag rond vijven één onderwerp, in 5 minuten. NOS op 3 vertelt je wat je moet weten over een actueel onderwerp om het nieuws erover beter te kunnen volgen.||https://nos.nl/artikel/2435274-podcast-het-beste-uit-het-oog-campert-boerderijen-en-koeien-in-de-kunst
2022-07-04||Dodental gletsjerdrama in Italië loopt op, zoektocht naar 18 vermisten|| Het dodental als gevolg van het gletsjerdrama gisteren in Noord-Italië is opgelopen van zes naar zeven. De zoektocht naar overlevenden op de berg Marmolada in de Dolomieten is in volle gang. Er wordt gevreesd voor meer doden. De slachtoffers zijn bergbeklimmers en gidsen. Zij kwamen terecht in een lawine die veroorzaakt werd door een afgebroken stuk gletsjer. Vier van de doden zijn geïdentificeerd: het gaat om drie Italianen en een Tsjech. Acht mensen zijn gewond geraakt, twee verkeren in kritieke toestand. De vermisten zijn vooral Italianen, maar ook buitenlanders uit landen als Roemenië, Frankrijk, Oostenrijk en Tsjechië. Hoe langer de zoekactie duurt, hoe kleiner de overlevingskans is voor mensen die liggen bedolven. Met behulp van helikopters en drones zoeken reddingswerkers met man en macht naar overlevenden: Premier Draghi is naar het rampgebied gereisd om de reddingswerkers en nabestaanden een hart onder de riem te steken. Paus Franciscus bidt voor de overlevenden. Ook laat hij in een tweet weten: "Deze tragische gebeurtenissen als gevolg van klimaatverandering zou ons moeten dwingen op een andere manier om te gaan met mens en natuur." Op de gletsjer werd gisteren een recordtemperatuur van 10 graden gemeten. Vanwege de opwarming van de aarde wordt verwacht dat het laatste beetje gletsjer op de ruim 3300 meter hoge berg in enkele decennia is verdwenen. Het afgebroken stuk ijs kwam gisteren met een snelheid van zo'n 300 kilometer per uur naar beneden, zeggen wetenschappers tegen Italiaanse media. Ooggetuigen spreken van een bloedbad onder de slachtoffers die werden getroffen door de lawine. Van sommige lichamen zal alleen met behulp van dna-tests de identiteit kunnen worden achterhaald. In deze video zie je de lawine van dichtbij:||https://nos.nl/artikel/2435273-dodental-gletsjerdrama-in-italie-loopt-op-zoektocht-naar-18-vermisten
2022-07-04||Voor Remco Campert was dichten leven, en leven dichten|| "Poëzie is een daad van bevestiging", dichtte Remco Campert in 1955. Het gelijknamige gedicht moest levenskracht uitdrukken, en liet ook zien dat dichten voor hem leven was en leven dichten. Het leven zou volgens dit gedicht afgelopen zijn "nadat het laatste woord geklonken heeft." Remco Campert, die vannacht op 92-jarige leeftijd overleed in Amsterdam, was vooral bekend van zijn romans, verhalen en columns, maar zelf zag hij zich in de eerste plaats als dichter. Buiten de schrijverij was hij slordig, chaotisch en afwezig. Typerend is wat hij zei toen zijn puberdochter Manuela hem verweet dat ze hem niet kende: "Als je me wilt leren kennen, dan moet je mijn gedichten lezen".   Remco Campert was het enige kind van actrice Joekie Broedelet en journalist en dichter Jan Campert. Zijn vader verdween uit zijn leven in 1932, toen Remco drie was. Zijn moeder was door haar werk ook vaak afwezig. Ze bracht Remco onder bij haar ouders. In de oorlog leefde hij in een pleeggezin op de Veluwe. Daar kwam zijn moeder hem vertellen dat zijn vader in concentratiekamp Neuengamme was gestorven. "Ik voelde niets", dichtte hij daar later over, "maar ik wist dat ik iets voelen moest, keek langs mijn moeders mouw naar het lokkend bos, pas toen het kon, vertelde ik honderduit over wat me werkelijk bezighield: de strik die ik had gezet voor het konijnenhol, de hut die ik aan het bouwen was in de boom die niemand kende. Eerst later voelde ik pijn die niet meer overging." Van zijn vader herinnerde hij zich later alleen "de parfum en lichte geur van alcohol en tabak, die altijd om hem heen hing". Zijn vader rookte en dronk als een ketter, kon of wilde zich niet binden en leek altijd op weg naar de volgende vriendin. De zoon werd precies zo. "Altijd verdween ik", dichtte hij, "dat stak ik van mijn vader op, volgde harteloos mijn hart, verliet vrouw kinderen huizen steden, onbesuisd op zoek naar een onbegaand pad". Remco werd dichter nadat hij kort na de oorlog was weggestuurd van de middelbare school wegens "volharden in het nietsdoen". Met zijn vriend Rudy Kousbroek trok hij naar Parijs. Ze huurden er een morsig kamertje met één bed, waar ze om beurten in sliepen. Overdag liepen ze door de stad. Ze konden zich slechts één consumptie per dag veroorloven in een café waar ze dan een paar uur bleven zitten. Later zou Campert met weemoed over Parijs schrijven, zoals in de roman Een liefde in Parijs uit 2014. Campert werd al vroeg gezien als een belangrijk dichter. Hij werd gerekend tot de experimentele kunstenaarsgroep de Vijftigers, maar onderscheidde zich van hen door zijn lichte, luchtige en tegelijk weemoedige stijl. Waar van andere Vijftigers werd gezegd dat ze wartaal produceerden, dichtte Campert in toegankelijke spreektaal. In 1961 brak hij bij het grote publiek door met de roman Het leven is vurrukkulluk, waarin hij een dag uit het lege bestaan van een aantal Amsterdamse jongeren beschreef. Hij ging voor het eerst goed verdienen, maar doordat hij altijd meer uitgaf dan er binnenkwam bleef hij in geldnood verkeren. Hij was inmiddels aan zijn derde huwelijk bezig, met Lucia van den Berg, een hippiemeisje met wie hij zijn twee kinderen kreeg. Later zei hij dat hij veel verliefdheden had gekend, maar geen liefde. Hij trouwde om verliefdheden in stand te houden; iets wat uiteraard mislukte. Het huwelijk met Lucia was geen uitzondering. Op idyllische filmbeelden lopen ze met hun dochtertjes door een zonnig Vondelpark, maar in werkelijkheid konden ze hun kinderen geen veilig thuis bieden. De meisjes zagen hun ouders geregeld dronken worden op avonden dat er vrienden op bezoek waren. In 1966 vertrok Remco voor een nieuwe liefde, Deborah Wolf.   Bekijk hier een korte impressie van zijn leven en werk: In 1972 was hij ineens uit de financiële zorgen. Het boek met zijn verzamelde verhalen, Campert Compleet, leverde hem 50.000 gulden op, waarvoor hij een verlaten notariswoning in Noord-Frankrijk kocht. De jaren daarna bleef het hem materieel goed gaan, maar kampte hij ook jarenlang met een writer's block en voelde hij zich somber en lamlendig.  In de jaren tachtig stond hij op uit de lethargie. Hij creëerde de figuur Somberman, die symbool stond voor de maatschappelijke crisis van die jaren en ook voor zijn persoonlijke crisis. Somberman had door zijn drankzucht en zijn onvermogen tot iets te komen, het gevoel een zinloos bestaan te leiden. Somberman werd een bekende literaire creatie dankzij het Boekenweekgeschenk van 1985, Somberman's actie. Het bracht Campert nieuwe roem en geld, waardoor hij een huis in Amsterdam kon kopen, achter het Concertgebouw, met café Welling 'op kruipafstand'. Hij voelde zich nog steeds vaak lamlendig, maar had het plezier in het schrijven terug. Bovendien trok hij vanaf 1989 met zijn vriend Jan Mulder door het land voor komische voorleesavonden.   Vanaf 1996 schreef het duo tien jaar lang als CaMu een dagelijkse column op de voorpagina van de Volkskrant. Ze namen elk drie dagen van de week voor hun rekening. Dat gaf stabiliteit. De Volkskrantlezers leefden met hem mee, want hij schreef vaak over gebeurtenissen en waarnemingen in zijn leven. Ook creëerde 'Ca' naar het leven getekende figuren, zoals drs. Mallebrootje, 'Tweede Kamerlid uit Elst', die geregeld zijn visie op de politiek en het leven gaf, daarbij gesteund door 'het jonge ding uit de achterban'.   1996 was ook een belangrijk jaar omdat hij trouwde met Deborah. Hij had haar in de jaren zeventig verlaten voor andere vriendinnen, maar nadat ze elkaar hadden hervonden, besloten ze samen te blijven, "want op een gegeven moment ben je wel uitgeneukt". De rest van zijn leven organiseerde Deborah zijn bestaan en typte ze zijn teksten over op de computer nadat hij ze zelf op een typemachine had geschreven, met de onafscheidelijke sigaret in de mond. Remco was lang jongensachtig gebleven. De laatste twintig jaar was hij een breekbare man die kromgebogen over straat schuifelde. In zijn gedichten was hij bezig met de dood. Zo schreef hij in Licht van mijn leven dat hij door de straten van Amsterdam bleef lopen, "tot in een knipperend ogenblik het leven me loslaten zal". Hij hoopte dat hij dan nog even mocht "zweven boven het Stedelijk, dan verder al hoger, boven de bomen in het Vondelpark, waarna ik, mijn tijd opgeheven, voor eeuwig uiteenval, me verenig met het fijnstof van de stad." Ook documentairemaker Alessio Cuomo legde het beeld vast van Campert die Licht van mijn leven voorleest, en verbond het met plekken die belangrijk voor Campert waren. Campert had zich zijn muze altijd voorgesteld als een onbereikbaar meisje. Licht van mijn leven eindigde ook met zo'n meisje. In stof uiteenvallend zou hij worden "meegenomen met de glimlach en de dromen van het meisje dat ik eens op een tramhalte zag". Campert had zich ook praktisch voorbereid op de dood. Remco en Deborah kochten al jaren geleden een graf op de Amsterdamse begraafplaats Zorgvlied. In 2013 vertelde hij dat hij er was gaan kijken: "Het was een mooie, zonnige dag en ik moet zeggen, het graf lag er goed bij. Ik kreeg er bijna zin in."||https://nos.nl/artikel/2435257-voor-remco-campert-was-dichten-leven-en-leven-dichten
2022-07-04||Derde en vierde verdachte opgepakt voor betrokkenheid moord Peter R. de Vries|| In het onderzoek naar de moord op Peter R. de Vries is nu ook een vierde verdachte aangehouden. Dat bevestigen bronnen aan de NOS na berichtgeving in de Telegraaf. Het Openbaar Ministerie wil de aanhouding niet bevestigen. Vanmorgen werd al een 27-jarige Poolse man aangehouden op verdenking van het aansturen van de moord. Bronnen melden dat het gaat om Krystian M. uit het Gelderse Ochten. Die nieuwe verdachte, die ook vandaag werd opgepakt, zou een kleinere rol hebben gehad bij de moord. Daarover is verder niets bekend.  Het Parool en AD schrijven dat de Poolse man te linken is aan Ridouan Taghi. Het Openbaar Ministerie heeft dat niet bevestigd. Taghi wordt gezien als mogelijke opdrachtgever van de moord op de misdaadverslaggever, omdat De Vries vertrouwensman van kroongetuige Nabil B. was. De twee kranten melden ook dat de Pool vandaag is gearresteerd in zijn cel. M. zou al vastzitten voor een poging tot moord in Zeewolde in oktober vorig jaar. Royce de Vries, de zoon van Peter R. de Vries, geeft op Twitter een reactie naar aanleiding van aanhouding:  Peter R. de Vries werd op 6 juli vorig jaar in Amsterdam neergeschoten. Hij bezweek negen dagen later aan zijn verwondingen. Tegen de twee mannen die verdacht worden van zijn dood is onlangs een levenslange celstraf geëist. De rechter doet in die zaak op 14 juli uitspraak. De 27-jarige M. is volgens het AD en Parool een belangrijke verdachte in de strafzaak tegen een neef van Taghi. De neef wordt samen met acht anderen vervolgd voor onder meer het stelen van auto's voor gebruik bij liquidaties, stellen de kranten. In dezelfde zaak zou de 27-jarige verdacht worden van betrokkenheid bij een poging tot moord in Utrecht. De Pool werd in november vorig jaar samen met twee landgenoten opgepakt in verband met een liquidatiepoging in Zeewolde. Het slachtoffer was beschoten met een automatisch vuurwapen en geraakt in zijn been. De toen nog 26-jarige man was ten tijde van zijn arrestatie net tijdelijk vrijgelaten. Hij had vastgezeten in voorlopige hechtenis vanwege een andere geweldsfeit.||https://nos.nl/artikel/2435249-derde-en-vierde-verdachte-opgepakt-voor-betrokkenheid-moord-peter-r-de-vries
2022-07-04||Doden en gewonden bij demonstraties autonome regio Oezbekistan || Bij protesten in de Oezbeekse autonome republiek Karakalpakië zijn achttien doden gevallen. Dat zeggen Oezbeekse autoriteiten. Meer dan 240 mensen raakten gewond. Vrijdag braken in de regio protesten uit tegen plannen van president Mirzijojev. Dit weekeinde liepen die verder uit de hand. Volgens Oezbeekse autoriteiten probeerden actievoerders overheidsgebouwen te bestormen. Op Twitter plaatsen mensen video's waarop gewonden te zien zijn: Gisteren riep president Mirzijojev in de westelijke provincie de noodtoestand uit voor de hele maand. Veiligheidstroepen hielden afgelopen vrijdag meer dan 500 mensen vast. Volgens de autoriteiten zijn veel mensen inmiddels vrijgelaten. De regio Karakalpakië geldt als autonome republiek, met het recht om zich van Oezbekistan af te scheiden als een meerderheid daarvoor zou stemmen bij een referendum. Tot woede van de demonstranten bleek de autonome status niet meer gegarandeerd in plannen van Mirzijojev voor een nieuwe grondwet. Zaterdag liet de president weten een deel van zijn plannen weer in te trekken.||https://nos.nl/artikel/2435246-doden-en-gewonden-bij-demonstraties-autonome-regio-oezbekistan
2022-07-04||Dichter en schrijver Remco Campert (92) overleden|| De schrijver en dichter Remco Campert is op 92-jarige leeftijd overleden. Hij overleed afgelopen nacht in zijn woonplaats Amsterdam, maakte zijn uitgever De Bezige Bij bekend. "Hiermee verliest de Nederlandstalige literatuur een virtuoos auteur en een van haar meest geliefde schrijvers." Vier jaar geleden maakte Campert al bekend dat hij stopte met schrijven, al verschenen er daarna nog wel 'notities' van zijn hand in de Volkskrant. Campert wordt gezien als een van de belangrijkste naoorlogse dichters. Hij richtte met zijn vriend Rudy Kousbroek na de oorlog het tijdschrift Braak op, dat een podium werd voor de Vijftigers, een experimentele kunstenaarsstroming. Campert werd daar ook toe gerekend, maar anders dan andere Vijftigers zoals Lucebert en Gerrit Kouwenaar schreef hij toegankelijke, spreektalige gedichten. Bij het grote publiek brak hij in 1961 door met zijn roman Het leven is vurrukkulluk, over een dag uit het lege bestaan van een groep Amsterdamse jongeren. Daarna publiceerde hij verschillende verhalenbundels, die ook goed verkocht werden. Van de opbrengst van zijn verzamelde verhalen, Campert compleet uit 1972, kon hij een notariswoning in Frankrijk kopen. In 1976 werd zijn poëtische werk bekroond met de P.C. Hooft-prijs. Hij kampte toen al jaren met een writer's block, waarvan hij pas in de jaren 80 was verlost. Na jaren had hij in 1985 weer succes met het boekenweekgeschenk Somberman's actie. De figuur Somberman leek op Campert zelf, een figuur die door drankzucht en lethargie nergens toe kwam. Remco Campert wist zich echter aan die lethargie te ontworstelen, mede dankzij zijn vriendschap met Jan Mulder, met wie hij vanaf 1989 optrad en van 1996 tot 2006 een dagelijkse column verzorgde op de voorpagina van de Volkskrant. Zijn columns waren populair. Hij schreef over zichzelf en zijn observaties en over door hem gecreëerde figuren als de politicus drs. Mallebrootje, de boerenfamilie Kneupma en hun dochter Mieke-Kee, die steevast 'een gezonde blos op de wangen' had, omdat ze bijvoorbeeld met veldwachter Bonkjes uit het hooi of de bedstee kwam. Camperts boeken Het gangstermeisje en Het leven is verrukkulluk werden verfilmd door Frans Weisz, in 1966 en 2018. In 1976 verfilmden Ate de Jong en Orlow Seunke vier verhalen van Campert onder de titel Alle dagen feest. Campert was de zoon van de dichter Jan Campert, die bekend is van het verzetsgedicht Het lied der achttien doden. Hij heeft zijn vader, die in 1943 in concentratiekamp Neuengamme om het leven kwam, nauwelijks gekend, maar was net als hij een rokkenjager die zeer veel rookte en dronk. Campert was vier keer getrouwd, uit zijn derde huwelijk had hij twee kinderen. De laatste 26 jaar van zijn leven was hij getrouwd met Deborah Wolf.||https://nos.nl/artikel/2435245-dichter-en-schrijver-remco-campert-92-overleden
2022-07-04||Nog een vrouw gedood door haai bij Egyptische badplaats Hurghada|| Niet één, maar twee vrouwen zijn vorige week vrijdag bij de Egyptische badplaats Hurghada omgekomen door haaienbeten. Het Egyptische ministerie van Milieu heeft dat bekendgemaakt in een verklaring. Het tweede slachtoffer is een Roemeense vrouw, zo bevestigt het ministerie van Buitenlandse Zaken van Roemenië. Ze was op vakantie in de populaire snorkel- en duikbestemming aan de Rode Zee. Het is niet duidelijk wat er precies is gebeurd, maar wel dat de vrouw is omgekomen als gevolg van een haaiaanval. Het gebeurde op zo'n 600 meter afstand van de plek waar een Oostenrijkse vrouw werd aangevallen. Een makohaai, ook wel makreelhaai genoemd, beet haar arm en been af. De 68-jarige wist nog aan land te raken, maar bezweek aan haar verwondingen in een privékliniek. De identiteit van de Roemeense vrouw is niet bekendgemaakt. Reuters meldt op basis van anonieme bronnen dat het gaat om iemand van in de veertig of vijftig. Het komt zelden voor dat haaien iemand doodbijten in het Egyptische deel van de Rode Zee, waar jaarlijks talloze toeristen komen om de duiken en snorkelen. De Egyptische autoriteiten melden dat een comité de haaiaanvallen gaat onderzoeken. Uit voorzorg is het kustgebied ten zuiden van Hurghada voorlopig afgesloten voor watersport en visserij.||https://nos.nl/artikel/2435243-nog-een-vrouw-gedood-door-haai-bij-egyptische-badplaats-hurghada
2022-07-04||'Liever de schappen leeg, dan snelwegen dichtzetten'|| Door heel het land blokkeren protesterende boeren distributiecentra van supermarktketens. Onder meer bij de Albert Heijn in Zaandam, Lidls in Almere en Oosterhout, alle vijf Jumbo-centra in het land en de kleinere keten Boni in Nijkerk verhinderen trekkers dat vrachtwagens kunnen laden en lossen. Een chauffeur die vastzit bij een distributiecentrum in Nijkerk heeft begrip voor de emoties van de actievoerders, maar zet vraagtekens bij deze vorm. "Of het protest op deze locatie zin heeft? Ik vind het twijfelachtig," zegt hij tegen Omroep Gelderland. "Ze houden het protest netjes, maar ik zou er wel af willen." Hoelang de acties gaan duren is nog niet bekend. Op verschillende plekken spreken betogers het voornemen uit dagen te blijven staan. "De boeren hebben zelf niet echt een verwachting hoelang ze hier willen staan. De een heeft het over de hele dag, maar ik heb ook een week gehoord", zegt RTV Drenthe-verslaggever Mathijs Renkema. "Anderen zeiden: we blijven hier net zolang staan tot het probleem is opgelost." Of dat grootspraak is, is nog niet duidelijk. Renkema zag in ieder geval weinig voorbereiding voor een langer protest. "Het is niet zo dat ze heel veel proviand mee hebben. Ik vraag me af hoe ze het een week willen volhouden." "De boeren drinken koffie en luisteren naar voornamelijk Nederlandstalige muziek", vervolgt Renkema. "Ze lijken in afwachting van wat komen gaat, naar alle waarschijnlijkheid een bezoek van de politie." Bij het Zaanse distributiecentrum van Albert Heijn zegt een van de boeren ook dagen te willen blijven. "We hebben afgesproken dat we overal tegelijk heen gaan. Het is de bedoeling dat we drie dagen blijven staan." Door tekorten te laten ontstaan in de supermarkten willen de boeren het belang van hun werk onderstrepen. "Liever de schappen leeg dan de snelwegen dichtzetten", redeneert deze boer: In Zaandam kregen de boeren van de burgemeester te horen gekregen dat het protest op deze plek is verboden; ze trekken daarop naar het gemeentehuis in Haarlem. In Veghel had de burgemeester dezelfde boodschap: in gesprek met de boeren legde hij uit dat demonstreren mag, maar blokkeren niet.  De gevolgen van de blokkades kunnen mensen vandaag al merken, vertelde Marc Jansen, directeur van Centraal Bureau Levensmiddelenhandel vanochtend in het NOS Radio 1 Journaal. "Verse producten, brood, groente, fruit, daar zullen mensen vandaag al moeten misgrijpen omdat dat vannacht normaal gesproken bezorgd zou worden en dat is niet gebeurd." RTV Oost-verslaggever Mark Bakker sprak bij een geblokkeerd verdeelcentrum in Zwolle een vrachtwagenchauffeur die tevergeefs hoopte vanmorgen vroeg nog op tijd te zijn. "Hij hoopte zijn koffie en chocolade nog te lossen, maar staat hier nu toch in de rij. Het ziet ernaar uit dat hij voorlopig zijn lading niet kan lossen." Het CBL roept protesterende boeren op per direct de blokkades van distributiecentra op te heffen. De supermarkten benadrukken dat zij geen partij zijn in het stikstofconflict.||https://nos.nl/artikel/2435242-liever-de-schappen-leeg-dan-snelwegen-dichtzetten
2022-07-04||Robot voorkomt straks dat ouderen medicijnen vergeten, voorziet Helder|| Beeldbellen en robots worden in de toekomst de norm in de ouderenzorg. Ouderen die thuis zorg nodig hebben, zullen waar mogelijk digitaal en op afstand worden geholpen. Dat is nodig om de zorg minder duur en arbeidsintensief te maken, schrijft minister Helder van Langdurige Zorg aan de Tweede Kamer. In plaats van dat een wijkverpleegkundige aan huis komt, wordt er dan via beeldbellen overlegd. Bij een val in huis kan via sensoren hulp ingeschakeld worden en robots kunnen iemand herinneren aan het innemen van medicijnen. We worden met zijn allen steeds ouder en het aantal verzorgenden neemt niet evenredig toe, schrijft Helder. Om te voorkomen dat mensen buiten de zorg vallen moet het roer om en zal er meer op afstand en via digitale kanalen gewerkt moeten worden. Voor de omslag trekt het kabinet 770 miljoen euro uit. Ruim 15 miljard euro wordt er dit jaar uitgegeven aan ouderenzorg. Over vier jaar zal dat ruim 17 miljard zijn. Helder hoopt de kostenstijging af te remmen met nieuwe manier van werken. Partijen in de Ouderenzorg geven vandaag het startsein voor het programma Wonen , Ondersteuning en Zorg voor Ouderen (WOZO). Minister Helder zegt dat ze haast heeft met het programma omdat steeds meer ouderen langer thuis wonen. Daarom zullen ook meer woningen aangepast moeten worden aan de langer thuiswonenden ouderen. Hoogleraar Abbink van de TU Delft waarschuwt voor het idee dat robots een oplossing voor het personeelstekort kunnen zijn. Volgens hem is het een complexe uitdaging voor ouderen zelf maar ook voor werknemers.||https://nos.nl/artikel/2435233-robot-voorkomt-straks-dat-ouderen-medicijnen-vergeten-voorziet-helder
2022-07-04||Ook kermis kampt met personeelstekort: 'Krijg er de zenuwen van'|| Niet alleen in de horeca, op luchthavens, in de kinderopvang en bij de NS kampen ze met een personeelstekort, ook op de kermis dreigt sluiting van attracties door het probleem. "Ik ben ten einde raad", zegt kermisexploitant Joop Hoefnagels uit Someren-Eind (Noord-Brabant). "Er is gewoon geen personeel te krijgen, ik heb zeker twee mensen nodig. We zitten met z'n tweeën achter de kassa want het is hartstikke druk en iemand moet de penningen ophalen. Als dit zo doorgaat moet ik m'n attractie stilleggen", zegt hij bij Omroep Brabant. Hij krijgt de roosters nu nog rond door hulp van familie en vrienden, maar een structurele oplossing kan hij maar niet vinden. "In coronatijd viel er geen piek te verdienen, dus m'n medewerkers van toen zijn er niet meer. Ik krijg er de zenuwen van. Ik ben al de hele dag aan het bellen, mensen aan het spreken maar er is niks."||https://nos.nl/artikel/2435217-ook-kermis-kampt-met-personeelstekort-krijg-er-de-zenuwen-van
2022-07-04||Wekdienst 4/7: Weer dag van boerenprotesten • Van de Zandschulp treft Nadal|| Goedemorgen! Opnieuw zijn er protestacties van boeren, nu onder meer bij distributiecentra. En in de vierde ronde van Wimbledon treft Botic van de Zandschulp de Spaanse topper Rafael Nadal.  De dag begint vrij zonnig, later meer bewolking en vooral landinwaarts kan een bui vallen. Het wordt 19 tot 24 graden. Morgen meer bewolking dan vandaag, maar de zon schijnt ook geregeld. Het wordt morgen een graad of 20. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Bij de aanslag gisteren in een winkelcentrum in Kopenhagen zijn zeker drie mensen om het leven gekomen. Meerdere mensen raakten gewond, van wie er drie slecht aan toe zijn, maakte de Deense politie bekend op een persconferentie. Een 22-jarige Deen is opgepakt als verdachte. Hij is een bekende van de politie, al trad een woordvoerder niet in detail. Het motief is nog onduidelijk. In de Mexicaanse stad Guadalajara zijn dit weekend tientallen nudisten de straat op gegaan om te protesteren voor een lichaamsacceptatie. Ze willen een eind aan de censuur en stigma's die in het land nog altijd gelden voor het naakte lichaam. "Iedereen wordt naakt geboren, maar we worden geleerd dat naaktheid slecht is. Dat leidt tot veel problemen, zoals gebrek aan zelfvertrouwen, pesten, overseksualisering en commercialisering van het lichaam", legt een van de deelnemers uit. Een ander voelt zich thuis in de nudistengroep, die zich normaal gesproken niet in de openbaarheid vertoont: "Hier bekritiseert niemand je, of je nu tatoeages hebt, littekens of gebroken botten." Fijne maandag!||https://nos.nl/artikel/2435211-wekdienst-4-7-weer-dag-van-boerenprotesten-van-de-zandschulp-treft-nadal
2022-07-04||Festivals stoppen met wegwerpbekers: 'Scheelt 100.000 bekers op de grond'|| Vrijwel alle grote festivals stoppen de komende tijd met wegwerpbekers. In plaats daarvan moeten festivalgangers hun gebruikte beker inleveren om een nieuw drankje te kunnen kopen. De bekers worden aan het eind van het festival naar een recyclingfabriek gebracht of afgewassen en opnieuw gebruikt. De grootste festivalorganisator van Nederland, Mojo, deed dit jaar vier proeven om het systeem te testen. De laatste proef was afgelopen weekend op het driedaagse hiphop-festival Woo Hah! in Hilvarenbeek. "Het brengt voor ons extra werk mee", zegt Ruud Lemmen, directeur van het festival. "De bekers worden ingezameld, komen in een perscontainer terecht en worden dan opgehaald. Dat is extra werk, maar dat spaar je uit in schoonmaak. Het scheelt enorm als er niet 100.000 bekers op de grond liggen." Sommige bezoekers vinden het vervelend dat ze bekers moeten vasthouden en terugbrengen naar de bar. "Het is een kleine moeite voor een betere wereld", reageert Lemmen daarop. Bij het optreden van Anouk in Den Haag, bij Parkpop en bij Stadspark Live in Groningen werd het recyclesysteem getest. Volgens Lemmen moet het raar lopen willen volgend jaar niet alle festivals van Mojo met de nieuwe aanpak werken. Om te voorkomen dat festivalgangers hun bekers zoals voorheen weggooien op het gras, wordt gewerkt met recyclemunten. Bezoekers krijgen vooraf zo'n munt die ze kunnen gebruiken om een beker te krijgen. Bij sommige evenementen moet er voor de munt worden betaald en kan de bezoeker op het eind het geld terugkrijgen. Als een bezoeker even niks wil drinken, kan een beker weer voor een recyclemunt worden ingeruild. Ook poppodia zoals AFAS Live, Ziggo Dome en 013 in Tilburg werken inmiddels met het inruilsysteem. Laura van de Voort van Green Events probeert al jarenlang om festivals zover te krijgen dat ze stoppen met wegwerpbekers. "Het belangrijkste is dat je mensen een reden geeft om de beker terug te brengen. Proeven in het verleden hebben laten zien dat mensen dat niet uit zichzelf doen." Zij denkt dat het niet lang duurt voordat alle festivals zijn overgestapt. "Een festivalterrein vol plastic afval is binnenkort verleden tijd. Bezoekers willen dat ook echt niet meer." Ze wijst erop dat het ook een verplichting wordt volgens de wet. "Met deze festivalzomer erbij zijn er nog maar twee seizoenen om te oefenen en daarna moet je als festival verplicht gaan hergebruiken of recyclen." Een deel van de bekers komt na afloop van het festival bij Marc Mes van recyclingbedrijf Indorama terecht. Hij maakt van petflessen een grondstof die kan worden gebruikt voor de productie van nieuwe flessen. Daar komen nu de plastic bekers bij van onder meer Intents, Zwarte Cross en Tomorrowland. "Het is vrij nieuw voor ons, maar het is vrijwel hetzelfde proces als het recyclen van petflessen", zegt Mes. "Het is een win-winsituatie. Festivals hebben een oplossing voor hun plastic afval en wij hebben een grondstof erbij." Verreweg het meeste werk heeft Indorama met het verwerken van de flessen, maar hij denkt dat er snel meer bekers bij gaan komen. "We willen ook de bekers van voetbalclubs gaan inzamelen. Er zijn al verschillende gesprekken met clubs daarover."||https://nos.nl/artikel/2435207-festivals-stoppen-met-wegwerpbekers-scheelt-100-000-bekers-op-de-grond
2022-07-04||Boeren blokkeren distributiecentra supermarkten, weinig problemen op snelwegen|| Protesterende boeren hebben op verschillende plekken in het land distributiecentra geblokkeerd. Met trekkers wordt voorkomen dat vrachtwagens het terrein op en af kunnen. Op snelwegen worden nog geen grote vertragingen gemeld. In Beilen (Drenthe) hebben boeren betonnen afzettingen bij het Jumbo-complex geplaatst. Ook bij een distributiecentrum van Lidl in Heerenveen is de toegang met trekkers geblokkeerd, net als in Drachten bij de Aldi. In het Gelderse Nijkerk zijn centra van Boni en Arla geblokkeerd, in Zaanstad en Zwolle twee van Albert Heijn. In het Brabantse Veghel werden boeren die met hun trekkers de rijbaan voor het Jumbo-distributiecentrum blokkeerden na enige tijd door de politie gesommeerd om te vertrekken. De ME gaf hun 20 minuten tijd voordat er boetes zouden worden uitgedeeld en trekkers in beslag genomen. De boeren trokken daarop naar de hoofdingang van het distributiecentrum, waarna de politie achtergebleven hooibalen wegschoof. De gevolgen van de blokkades kunnen mensen vandaag al merken, vertelt Marc Jansen, directeur van Centraal Bureau Levensmiddelenhandel vanochtend in het NOS Radio 1 Journaal. "Verse producten, brood, groente, fruit, daar zullen mensen vandaag al moeten misgrijpen omdat dat vannacht normaal gesproken bezorgd zou worden en dat is niet gebeurd." Het CBL roept protesterende boeren op per direct de blokkades van distributiecentra op te heffen. Het CBL benadrukt dat supermarkten geen partij zijn in het stikstofconflict. Bekijk hier beelden van de boeren, die al vroeg op pad waren: Boeren hebben voor vandaag nieuwe acties aangekondigd tegen de stikstofplannen van het kabinet. De omvang ervan is nog onduidelijk. In chatgroepen is opgeroepen tot langzaamaanacties op wegen. Daar was in aanloop van de ochtendspits nog niks van te merken, al meldde Rijkswaterstaat 's ochtends vroeg wel trekkers op de A7 bij Drachten en de N34 bij Gieten. De ANWB verwachtte een zware ochtend- en avondspits door langzaamaanacties met trekkers. Chauffeurs werden aangeraden voor vertrek de verkeersinformatie te raadplegen. Kort na 07.00 uur waren er echter nauwelijks files of vertragingen, er stond 20 kilometer file. Een uur later stond er op de A73 bij het Brabantse Haps een file van 5 kilometer door langzaamaanacties. Dat was volgens de verkeersdienst op dat momenteel de enige file op de rijkswegen door een protestactie. Een woordvoerder denkt dat veel personeel ervoor gekozen heeft thuis te werken. Omdat de protesterende boeren ook hadden laten doorschemeren Schiphol te willen raken vandaag zijn er op luchthavens voorbereidingen getroffen. Zo staat de marechaussee paraat met pantservoertuigen. Bezorgde reizigers die gisteravond al arriveerden zorgden ervoor dat alle hotelkamers bij de luchthaven afgelopen nacht bezet waren. Door een protestactie bij de haven van Den Helder is momenteel ook de veerdienst naar Texel gestremd. Rederij Teso waarschuwt dat nog niet duidelijk is hoelang de actie gaat duren en noemt het "verstandig niet naar de veerhaven te komen". In Harlingen worden de veerdiensten naar Vlieland en Terschelling ook gehinderd. Sinds gisteravond laat wordt er ook in de haven van Lauwersoog geprotesteerd door vissers. Ze houden de havenmond geblokkeerd, zodat er geen schip meer in of uit kan. De vloot heeft de Nederlandse vlag ondersteboven hangen, een symbool van nood dat ook door de boeren wordt gebruikt:||https://nos.nl/artikel/2435204-boeren-blokkeren-distributiecentra-supermarkten-weinig-problemen-op-snelwegen
2022-07-04||West-Afrikaanse leiders heffen sancties tegen Mali en Burkina Faso op|| Het West-Afrikaanse samenwerkingsverband Ecowas heft de economische en financiële sancties tegen Mali en Burkina Faso op. De sancties tegen Guinee blijven wel gehandhaafd, hebben de Ecowas-leiders afgesproken op een top in de Ghanese hoofdstad Accra. Tegen de drie landen werden het afgelopen jaar sancties ingesteld omdat de regering er was verdreven door het leger. Onderdeel van de sancties was bijvoorbeeld dat andere Ecowas-leden nauwelijks nog handel mochten drijven met de drie landen. Ook werden banktegoeden bevroren. Ecowas gaat nu akkoord met voorstellen van de militaire regimes in Mali en Burkina Faso om de democratische orde te herstellen. Mali belooft uiterlijk in maart 2024 presidentsverkiezingen te houden en in Burkina Faso moeten democratische verkiezingen zijn gehouden binnen twee jaar, dus voor de zomer van 2024. De Ivoriaanse voorzitter van Ecowas, Jean Claude Kassi Brou, zei op een persconferentie dat de leiders in Accra lang hadden gediscussieerd over de opheffing van de sancties. Burkina Faso en Mali blijven voorlopig wel geschorst als lid. Datzelfde geldt voor Guinee. Bovendien blijven de sancties tegen dat land gehandhaafd omdat Ecowas niet akkoord gaat met een voorstel van de junta om de democratische orde binnen drie jaar te herstellen.||https://nos.nl/artikel/2435203-west-afrikaanse-leiders-heffen-sancties-tegen-mali-en-burkina-faso-op
2022-07-04||Verdachte aanslag Kopenhagen zat in psychiatrische inrichting, drie doden|| De 22-jarige man die is opgepakt voor de aanslag in Kopenhagen is opgenomen geweest in een psychiatrische inrichting. De politie denkt nog steeds dat hij alleen handelde en willekeurig mensen heeft beschoten in het winkelcentrum. Bij de aanslag kwamen drie mensen om het leven. De politie maakte vanochtend bekend dat het gaat om een jongen en een meisje van beiden 17-jaar oud en een 47-jarige man uit Rusland. Vier slachtoffers verkeren in kritieke toestand. Het gaat om twee Denen en twee Zweedse burgers. Mahdi al-Wazni was in het winkelcentrum toen de man begon te schieten: Het motief van de verdachte is nog onduidelijk, maar hij heeft de aanslag wel in zekere mate voorbereid. De politie gaat niet uit van een terroristische daad. "Hij heeft een lange geschiedenis van psychische problemen", zei de politiechef over de man. De verdachte werd elf minuten na de eerste melding van de aanslag opgepakt. Behalve door schotwonden raakte ook een onbekend aantal mensen lichtgewond als gevolg van de chaos en verdringing in de nasleep van de schietpartij. Dit zijn beelden van wat in het winkelcentrum gebeurde: "Hij zag er zeer gewelddadig en boos uit", zegt een ooggetuige van de aanslag tegen de Deense nieuwssite TV2. "Hij zei tegen me dat het geweer niet echt was toen ik hem filmde." De verdachte liep rond met een groot geweer, droeg een zwart hemd en een donkergroene driekwartsbroek, zo is te zien op video's van de ooggetuige. "Hij leek erg trots op wat hij deed." Voor de aanslag had de verdachte op internet video's van zichzelf gepubliceerd, waarop hij een pistool in zijn mond heeft en meldt dat zijn medicatie niet werkt. De 22-jarige man is verhoord door de politie. Hij wordt vanmiddag voorgeleid.  Premier Frederiksen heeft met afschuw gereageerd op het incident in haar land, waar vuurwapengeweld relatief zeldzaam is. Ze spreekt van "een wrede aanval" en roept de Denen op om elkaar te steunen "in deze moeilijke tijd". Ook het Deense koningshuis heeft steun betuigd aan de slachtoffers en nabestaanden.||https://nos.nl/artikel/2435202-verdachte-aanslag-kopenhagen-zat-in-psychiatrische-inrichting-drie-doden
2022-07-04||1,6 miljoen mensen voelden zich vorig jaar gediscrimineerd|| 11 procent van de inwoners van Nederland voelde zich vorig jaar gediscrimineerd. Mensen met een Marokkaanse of Nederlands-Caribische achtergrond hadden naar eigen zeggen het meest met discriminatie te maken. De cijfers staan in de Veiligheidsmonitor, een enquête van het Centraal Bureau voor de Statistiek en het ministerie van Justitie en Veiligheid. 173.000 Nederlanders van 15 jaar of ouder deden daaraan mee. Het percentage van 11 betekent volgens het CBS dat 1,6 miljoen mensen zich vorig jaar gediscrimineerd voelden. De meestgenoemde gronden voor discriminatie zijn nationaliteit en ras of huidskleur, maar er wordt ook gediscrimineerd op basis van bijvoorbeeld geslacht, leeftijd, godsdienst of seksuele oriëntatie. Van de Nederlanders met een Marokkaanse achtergrond gaf 35 procent aan zich vorig jaar gediscrimineerd te hebben gevoeld en van de mensen van Nederlands-Caribische afkomst 33 procent. Onder de mensen met een Nederlandse achtergrond was dat percentage 8. De vormen van discriminatie die in de enquête naar voren kwamen lopen uiteen. Het vaakst ervoeren mensen een ongelijke behandeling of discriminerende opmerkingen. Ook stigmatisering, bijvoorbeeld in de media, werd relatief vaak genoemd. Uit de Veiligheidsmonitor blijkt ook dat mensen lang niet altijd melding van doen van ervaren discriminatie. 9 procent van de slachtoffers doet dat, het vaakst bij de eigen werkgever of opleiding of bij de politie.||https://nos.nl/artikel/2435201-1-6-miljoen-mensen-voelden-zich-vorig-jaar-gediscrimineerd
