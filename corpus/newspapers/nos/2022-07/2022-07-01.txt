2022-07-01||Amerikanen kunnen vanaf 2024 genderneutraal vliegen|| Amerikaanse luchtvaartmaatschappijen bieden passagiers vanaf eind 2024 de mogelijkheid genderneutrale tickets te kopen. Ze passen daarvoor hun computersystemen aan. Op de genderneutrale tickets komt bij geslacht een X te staan. De luchtvaartgroep Airlines for America, met daarin onder andere American Airlines, Delta Air Lines, United Airlines en Southwest Airlines, hebben dit beloofd in een brief aan senator Ron Wyden uit Oregon, een Democraat die zich al langer inzet voor de rechten van transgender en non-binaire personen. Wyden bedankt in een brief de luchtvaartmaatschappijen voor hun "betekenisvolle stap". United en American Airlines bieden op binnenlandse vluchten al X-gendertickets aan, maar andere luchtvaartmaatschappijen hadden hun boekingssystemen nog niet aangepast. Oregon was in 2017 de eerste staat waar automobilisten een genderneutraal rijbewijs konden krijgen. Inmiddels bieden 21 staten de mogelijkheid aan van een genderneutrale identiteitskaart. Sinds 11 maart kunnen Amerikanen ook een genderneutraal paspoort krijgen. Het paspoort wordt uitgegeven door de federale overheid. In Nederland hebben enkele mensen na tussenkomst van de rechter een X in hun paspoort gekregen. Hierover is in Nederland echter niets wettelijk geregeld.||https://nos.nl/artikel/2434915-amerikanen-kunnen-vanaf-2024-genderneutraal-vliegen
2022-07-01||Raketaanvallen in provincie Odessa, zeker 19 doden • EU-vlag geplaatst in Oekraïens parlement|| Zo'n honderd Oekraïense chauffeurs hebben de grensovergang tussen Polen en Oekraïne in Zosin aan de rivier de Bug geblokkeerd. Ze zijn boos omdat Oekraïne weer invoerrechten heft. Die waren tijdelijk afgeschaft om de invoer van goederen die belangrijk zijn voor het leger te vergemakkelijken. De invoerrechten bedragen 30 procent van de waarde. Aan de Poolse grens stonden volgens de Poolse televisie vanavond zo'n 500 auto's te wachten. De Amerikaanse regering heeft nog eens voor 820 miljoen dollar aan militaire hulp voor Oekraïne aangekondigd. Het betreft onder meer nieuwe raketsystemen en systemen die bescherming bieden tegen luchtaanvallen. De nieuwe wapens moeten Oekraïne helpen zich beter te verweren tegen de vernietigende Russische aanvallen van lange afstand. Het is het veertiende militaire hulppakket van de Amerikanen sinds het begin van de oorlog in februari. In totaal hebben de Verenigde Staten Oekraïne al voor 8,8 miljard dollars aan wapens en andere militaire hulp geleverd. De Unesco heeft Oekraïense borsjt, een soep van rode biet, wortel, aardappel, kool en ui, erkend als immaterieel erfgoed. Rusland en Oekraïne discussiëren al tijden over de vraag van welk land de soep een nationaal gerecht is. Volgens de Unesco heeft Oekraïne vanwege de oorlog gevraagd om de erkenning te versnellen. Het comité dat erover moet beslissen, heeft daarmee ingestemd omdat het vanwege de oorlog belangrijk is om immaterieel erfgoed te beschermen. Kinderen in de hoofdstad van Oekraïne mogen, als het aan de gemeente ligt, na de zomervakantie weer naar school. Sinds het begin van de Russische invasie wordt in Oekraïne al het onderwijs online gegeven. Volgens het hoofd van de onderwijsafdeling in Kiev is de veiligheid van leerlingen en leraren de grootste prioriteit. "Gebieden rond de scholen zullen worden gecontroleerd op explosieven en alle schuilkelders in scholen zullen opnieuw worden bevoorraad." Ook moeten alle scholen oefeningen organiseren van het protocol voor luchtaanvallen. De Russische ambassadeur in Bulgarije zegt aan Moskou te gaan vragen om de ambassade in Sofia te laten sluiten. Aanleiding is het besluit van de Bulgaarse premier Kiril Petkov deze week om 70 Russische diplomaten het land uit te zetten wegens spionage. Ambassadeur Eleonora Mitrofanova had de Bulgaarse regering een ultimatum gesteld: als de beslissing vandaag om 12:00 niet ongedaan was gemaakt, zou ze zich terugtrekken uit het land. Nu houdt ze voet bij stuk, schrijft ze in een brief aan het Bulgaarse volk. Bulgarije betreurt het besluit: "Onze diplomatieke relatie moet doorgaan", zegt premier Petkov aan de Russische tak van persbureau Interfax. "We hebben geschiedenis en onze volkeren zijn bevriend, maar geen enkel land kan een ultimatum stellen aan het onafhankelijke en vrije Bulgarije." Volgens de Europese Unie is het Bulgaarse uitzettingsbesluit "in overeenstemming met het internationale recht". Het Kremlin ontkent dat Russische raketten een flatgebouw en twee vakantiekampen in de buurt van de Oekraïense havenstad Odessa hebben geraakt. Volgens Oekraïense autoriteiten zijn bij de raketaanval vanochtend ten minste 19 mensen omgekomen en tientallen gewond geraakt. "Ik wil u herinneren aan de woorden van de president dat Russische strijdkrachten burgerdoelen niet beschieten", zei Kremlin-woordvoerder Dmitry Peskov tijdens een telefonische vergadering met verslaggevers. Desondanks zijn er sinds het begin van de oorlog in Oekraïne duizenden burgerdoden gevallen. Journalisten van persbureau Reuters waren donderdag onder begeleiding van pro-Russische separatisten uit de regio Donbas in de Oost-Oekraïense stad Severodonetsk. Na zware gevechten gaf het Oekraïense leger de stad afgelopen weekend op. De bewoners van de stad hopen weer terug te gaan naar een enigszins normaal leven, maar eenvoudig is dat niet. Het is vanaf vandaag mogelijk voor vluchtelingen uit Oekraïne om via een online planner een afspraak te maken voor een verblijfbewijs. Om tot 4 maart 2023 in Nederland te mogen wonen en werken, hebben Oekraïense vluchtelingen zo'n bewijs nodig. Het gaat meestal om een sticker op een paspoort, waarmee kan worden aangetoond dat iemand onder de zogenoemde Europese richtlijn Tijdelijke Bescherming valt, meldt de immigratie- en Naturalisatiedienst (IND) vandaag. Vluchtelingen uit Oekraïne verbleven de afgelopen maanden in Nederland binnen de visumvrije periode. Met een bewijs van verblijf kunnen zij ook formeel aantonen dat zij rechtmatig in Nederland zijn. "Er kunnen instanties zijn die daarom vragen", aldus de IND. De dienst meldt dat de afspraakmogelijkheden de komende weken uitgebreid worden als meer locaties in het land beschikbaar komen. Eerder zei de IND ongeveer 1200 Oekraïners per dag te kunnen voorzien van een bewijs van rechtmatig verblijf. In het Oekraïense parlement is vandaag een grote vlag van de Europese Unie naar binnen gebracht. EU-Commissievoorzitter Ursula von der Leyen hield vanmorgen een video-toespraak in het Oekraïense parlement. De parlementsleden en president Zelensky klapten gezamenlijk toen drie militairen van de Nationale Garde de vlag naast die van Oekraïne neerzetten. De bedoeling is dat de EU-vlag daar ook blijft staan. In haar video-toespraak zei Von der Leyen dat Oekraïne "een heel duidelijk Europees perspectief" heeft, maar dat er ook nog een lange weg te gaan is. "Europa zal bij elke stap aan je zijde staan, zolang als nodig is, vanaf deze donkere oorlogsdagen tot het moment dat je de deur opent die naar onze Europese Unie leidt." Zelensky sprak opnieuw zijn hoop uit voor een snelle toetreding. "Ons pad naar lidmaatschap mag geen decennia duren", zei hij. "We moeten dit pad zo snel mogelijk doorkruisen. Dit hangt van ons af." Er is inmiddels meer duidelijk over de Russische raketaanval in de buurt van de Oekraïense havenstad Odessa vanochtend. Hierbij zijn een flatgebouw en twee vakantiekampen in de buurt geraakt en minstens negentien mensen omgekomen en tientallen gewond geraakt, melden de Oekraïense autoriteiten. Het flatgebouw staat het dorp Serhiivka in het district Bilhorod-Dnistrovskyi, waar zeker zestien mensen omkwamen. Persbureau Reuters meldt op basis van lokale bronnen dat 41 mensen gered zijn en dat reddingswerkers nog op zoek zijn naar meer mensen in het gebouw, waarvan bekend is dat er 152 mensen woonden. Andere raketten raakten twee vakantiekampen in de buurt, melden lokale bestuurders. Hierbij zijn drie mensen om het leven gekomen. De gouverneur van Odessa, Maksym Martsjenko, heeft in een bericht op Telegram gezegd dat Rusland voor de aanval Kh-22-raketten uit het Sovjettijdperk heeft gebruikt, die allemaal uit de richting van de Zwarte Zee kwamen. Reuters heeft de details van de incidenten niet onafhankelijk kunnen bevestigen. Volgens de Oekraïense veiligheidschef Danilov gebruikte Rusland Slangeneiland om radioverkeer te onderscheppen en beluisteren. Danilov vertelt aan de nieuwssite Ukrainska Pravda dat vanuit het eiland de regio's Bessarabië en Transnistrië in de gaten te houden. "Ze hadden daar een zeer machtige positie", aldus Danilov. Daarom is het heroveren van het eiland een "strategisch belangrijke" overwinning voor Oekraïne. Danilov weerlegt ook de beweringen van Rusland dat troepen het eiland vrijwillig verlaten hebben. "De manier waarop de Russische Federatie de gebeurtenissen interpreteert, dat ze het eiland hebben achtergelaten als een gebaar van goede wil is niet in overeenstemming met de realiteit. In feite zijn ze daar door onze zware artillerie verdreven. Ze konden zich nergens om verbergen, en zij [Russische troepen] moesten vluchten." Bij Russische raketaanvallen in het district Bilhorod-Dnistrovsky in de provincie Odessa zijn vandaag ten minste zeventien mensen omgekomen en tientallen gewond geraakt, melden Oekraïense autoriteiten. Eén raket trof een flatgebouw van negen verdiepingen, waarbij veertien mensen omkwamen. Een andere aanval was in een resort. Hier vielen ook minstens dertig gewonden en vloog een aangrenzend winkelgebouw in brand. Serhiy Bratchuk, woordvoerder van het regionale bestuur van Odessa, heeft aan de Oekraïense staatstelevisie gemeld dat reddingswerkers aan het kijken zijn of er nog overlevenden onder het puin liggen van het flatgebouw. Een deel van het gebouw is na de aanval ingestort. De Oekraïense president Zelensky heeft in zijn nachtelijke toespraak gezegd dat Slangeneiland "weer vrij" is. Eerder op donderdag werd bekend dat Russische troepen zich hadden teruggetrokken van het eiland. "Het eiland is een strategisch punt en het verandert de situatie in de Zwarte Zee aanzienlijk", zei Zelensky, die benadrukte dat het niet zeker is dat Russische troepen niet zullen terugkeren. "Maar het beperkt de acties van de bezetters al aanzienlijk. Stap voor stap zullen we ze uit onze zee, ons land en ons luchtruim verdrijven." Rusland zegt dat troepen het eiland vrijwillig verlaten hebben. De president gaf ook een update over de situatie in de Donbas, waar Rusland zijn aanvallen de afgelopen weken heeft geconcentreerd. "De situatie in de Donbas blijft extreem moeilijk. Het vuuroverwicht van de bezetters is nog steeds erg voelbaar. Ze hebben al alles uit hun reserves gehaald om ons in de regio's Loehansk en Donetsk te raken."||https://nos.nl/liveblog/2434805-raketaanvallen-in-provincie-odessa-zeker-19-doden-eu-vlag-geplaatst-in-oekraiens-parlement
2022-07-01||Man overleden in Franeker na verzet tegen agenten|| In Franeker is een man overleden, nadat hij zich volgens de politie hevig had verzet tegen agenten. De politie kreeg vanmiddag een verzoek om assistentie te verlenen bij hulpverlening in een woning aan de Franciscushof. Volgens de politie verzette de man zich hevig toen agenten bij de woning aankwamen en moesten ze pepperspray en een stroomstootwapen gebruiken. Terwijl de agenten probeerden de man onder controle te brengen, raakte hij buiten westen. Er is geprobeerd hem te reanimeren, maar tevergeefs. De man is ter plekke overleden, meldt Omrop Fryslân. Waarom de man zich verzette is niet duidelijk. Dat wordt onderzocht. Omdat er agenten bij de zaak betrokken waren, doet ook de rijksrecherche onderzoek. ||https://nos.nl/artikel/2434909-man-overleden-in-franeker-na-verzet-tegen-agenten
2022-07-01||Youtuber Technoblade (23) overleden, familie plaatst afscheidsvideo|| De populaire Amerikaanse youtuber Technoblade is op 23-jarige leeftijd overleden aan kanker. Hij was vooral bekend van video's waarin hij het spel Minecraft speelt op YouTube. Daar had hij meer dan 11 miljoen abonnees. Technoblade, die anoniem wilde blijven, startte zijn YouTubekanaal in 2013. Vorig jaar maakte hij bekend dat hij aan kanker leed. Vandaag verscheen een afscheidsvideo op het kanaal getiteld 'So long nerds'. Dit is een fragment: In die video leest de vader van de bekende gamer een boodschap van zijn zoon voor die is bedoeld voor de fans. Het was de bedoeling dat Technoblade die zelf zou voorlezen. "Hij wilde wachten tot hij wat beter was, maar hij heeft te lang gewacht", zegt zijn vader geëmotioneerd in de video. In de persoonlijke boodschap neemt de gamer afscheid van zijn fans en maakt hij zijn voornaam bekend: Alex en niet Dave, zoals hij eerder voor de grap had gezegd. Zijn vader vertelde verder hoe de video tot stand was gekomen. "Hij schreef een paar alinea's en toen was het op. Hij leefde daarna nog acht uur. We hebben allemaal afscheid kunnen nemen." De populaire gamer wilde in zijn laatste boodschap ook duidelijk maken hoe belangrijk zijn YouTube-volgers voor hem waren. "Als ik nog honderd levens zou hebben, zou ik er iedere keer voor kiezen Technoblade te zijn, want dat waren de gelukkigste jaren van mijn leven." Technoblade was er veel aan gelegen zijn identiteit geheim te houden, een wens die zijn familie ook na zijn dood wil respecteren. "Hij vermeed persoonlijke roem en werkte hard om zijn identiteit privé te houden", zegt zijn moeder in de afscheidsvideo. "We vragen om zijn wensen te respecteren en nu zijn privacy en die van zijn familie te beschermen."||https://nos.nl/artikel/2434908-youtuber-technoblade-23-overleden-familie-plaatst-afscheidsvideo
2022-07-01||'Gevangenen systematisch mishandeld in Palestijnse gebieden'|| De Palestijnse autoriteiten op de Westelijke Jordaanoever en in de Gazastrook maken zich schuldig aan willekeurige arrestaties en systematische mishandeling van critici en tegenstanders. Dat staat in een rapport van Human Rights Watch. De mensenrechtenorganisatie roept donoren op betalingen aan de Palestijnse politie te staken. Ook verzoekt de organisatie het Internationaal Strafhof onderzoek te doen naar de mensen die zich schuldig maken aan machtsmisbruik. Volgens Human Rights Watch gebeurt dat op zo'n grote schaal dat er mogelijk sprake is van misdaden tegen de menselijkheid. Aanleiding voor het rapport is de dood van Nizar Banat, een van de prominentste critici van de Palestijnse Autoriteit. Hij beschuldigde de Palestijnse Autoriteit van corruptie. Een jaar geleden werd hij in alle vroegte door tien mannen uit zijn huis gesleurd. Een paar uur later werd hij in zijn cel doodgeslagen. Hij stikte in zijn bloed. Zijn dood leidde tot dagenlange protesten die met geweld uiteengeslagen werden en leidden tot nieuwe arrestaties en martelingen. Human Rights Watch concludeert dat de Palestijnse Autoriteit sindsdien is doorgegaan met het arresteren en mishandelen van critici. In Gaza maakt ook Hamas zich hier schuldig aan. "Systematisch machtsmisbruik van de Palestijnse Autoriteit en Hamas vormt een essentieel onderdeel van de onderdrukking van het Palestijnse volk", zo concludeert Human Rights Watch. De verantwoordelijken voor de dood van Banat zijn nog niet berecht, en Human Rights Watch betwijfelt of ze hun gerechte straf krijgen. Hamas en de Palestijnse Autoriteit zeggen dat de misstanden slechts geïsoleerde incidenten zijn, die worden onderzocht en waarvoor daders ter verantwoording worden geroepen. Maar volgens Human Rights Watch wordt dat door de feiten ontkracht. Vorig jaar ontving de organisatie 253 klachten over marteling en mishandeling en 279 klachten over willekeurige arrestaties door de Palestijnse Autoriteit op de Westoever. Ook kreeg Human Rights Watch 193 klachten over marteling en mishandeling en 97 klachten over willekeurige arrestaties in de Gazastrook. In beide gebieden gaan de daders steeds vrijuit, aldus Human Rights Watch. Het rapport gaat hoofdzakelijk over misstanden door de Palestijnse autoriteiten, maar beschrijft ook machtsmisbruik van de Israëlische autoriteiten in de bezette gebieden. Sinds 2001 zijn er 1300 klachten over marteling en mishandeling geweest. In slechts twee gevallen heeft dat geleid tot een strafonderzoek. In geen enkel geval heeft het geleid tot vervolging van de verantwoordelijken, aldus Human Rights Watch.||https://nos.nl/artikel/2434904-gevangenen-systematisch-mishandeld-in-palestijnse-gebieden
2022-07-01||Schiphol roept op om maandag met ov te komen vanwege boerenprotest|| Kom aanstaande maandag zo veel mogelijk met de trein naar Schiphol. Die oproep doet de luchthaven met het oog op de boerenprotesten die dag. Boerenorganisaties zeggen dat ze maandag het hele land willen platleggen, met in het bijzonder acties rond luchthavens. Reizigers die het ov gebruiken, kunnen eventuele blokkades zo veel mogelijk omzeilen. De luchthaven zegt nauw contact te hebben met de Koninklijke Marechaussee en de gemeente Haarlemmermeer om verschillende scenario's voor te bereiden. In het algemeen wordt reizigers geadviseerd om maandag goed de verkeersinformatie te raadplegen. Minister Ollongren van Defensie zei vandaag na de ministerraad dat het leger klaarstaat om maandag te assisteren op Schiphol. "Schiphol is vitaal. Dat moet kunnen doordraaien", aldus Ollongren. De wegen naar de luchthaven moeten volgens de minister vrij blijven. Ze riep de boeren daarom op om niet naar Schiphol te gaan. Vanwege de aangekondigde boerenacties heeft de Koninklijke Marechaussee, die verantwoordelijk is voor de beveiliging op Schiphol, zwaar materieel zoals pantservoertuigen naar de luchthaven gebracht. Daarnaast heeft Defensie zware vrachtwagens klaarstaan die in beslag genomen tractors kunnen afvoeren. Bij de boerenacties van deze week hielp de krijgsmacht de politie ook op deze manier. Ook de ANWB en Rijkswaterstaat adviseren om maandag de verkeersinformatie goed in de gaten te houden. Weggebruikers moeten er rekening mee houden dat ze langer onderweg zijn. "Het kan lokaal helemaal vastlopen, maar 10 of 20 kilometer verderop heb je dan wellicht nergens last van. We weten niet hoe, wat of waar iets staat te gebeuren", zegt een woordvoerder van de ANWB. Een andere partij die zich zorgen maakt over de protesten is de organisator van het optreden van de Duitse band Rammstein. Die band treedt maandagavond op in het Nijmeegse Goffertpark. Bezoekers wordt aangeraden om vroeg op pad te gaan. In de communicatiekanalen van de boeren wordt ook opgeroepen om naar de luchthavens Eindhoven en Rotterdam The Hague Airport te gaan voor acties. Distributiecentra voor levensmiddelen en de Rotterdamse haven zijn ook doelwitten van de boeren, blijkt uit berichten op WhatsApp en Telegram die zijn ingezien door het ANP. Het is niet duidelijk welke distributiecentra de boeren willen platleggen.  De politie in het land zegt zich voor te bereiden op een onrustige maandag. Bij de landelijke boerenprotestactie anderhalve week terug in Stroe werd het verkeer op sommige plekken lamgelegd. Dat gebeurde op veel plekken tegelijk, waardoor de politie nauwelijks kon ingrijpen. Ook afgelopen week was het verschillende keren raak en trokken boeren met tractoren de snelweg op. Trekkers zijn niet toegestaan op de snelweg en het kan bovendien gevaarlijke situaties opleveren. Er wordt zo veel mogelijk gehandhaafd, zegt de politie. Tijdens boerenprotesten afgelopen dinsdag werden ME-busjes aangevallen: ||https://nos.nl/artikel/2434901-schiphol-roept-op-om-maandag-met-ov-te-komen-vanwege-boerenprotest
2022-07-01||Vooral hogere energierekening gaat veel gezinnen pijn doen || De inflatie mag dan volgens het CBS iets zijn afgenomen (van 10,2 procent in mei naar 9,9 procent in juni), veel consumenten hebben het zwaar door de hogere prijzen. Hoofdpijndossier nummer één is de energierekening. Bij Vattenfall bijvoorbeeld, met twee miljoen Nederlandse klanten, gaan vandaag de variabele tarieven weer omhoog. Klanten betalen daardoor gemiddeld 20 euro per maand meer. Essent maakte eerder al bekend dat de variabele tarieven gemiddeld 50 euro per maand stijgen. Bij de meeste andere energieleveranciers is het beeld hetzelfde. Schuldhulpverleners denken dat het aantal mensen met betalingsproblemen verder zal groeien. Volgens Martin Neef, bij Vattenfall verantwoordelijk voor betalingen en incasso's, komen veel klanten er niet meer uit. Bij Vattenfall zijn de energieprijzen de afgelopen maanden gestegen met 40 procent. "We zien meer betalingsregelingen, meer doorverwijzingen naar schuldhulpverleners." Maar lang niet alle Vattenfall-klanten kiezen ervoor de pijn nu te nemen. "Zo'n 10 procent van onze klanten, zo'n 200.000, betalen nu fors te weinig per maand. Dan moet je denken aan tot wel 200 euro per maand. Die gezinnen moeten aan het eind van het jaar dus enorm veel bijbetalen, sommigen wel duizenden euro's. Wat ze vaak niet kunnen. Daar maken wij ons grote zorgen over." Veel van die klanten zijn volgens Neef wanhopig. "Soms stellen ze het maandbedrag naar beneden bij, naar wat ze kunnen betalen. Maar ja, dan komt de klap aan het eind van het jaar. Wij proberen zo vroeg mogelijk aan de bel te trekken en een oplossing te vinden. Vaak lukt dat, steeds vaker ook niet. Dan worden klanten doorverwezen naar de hulp en de gemeente." De extra steunmaatregelen van het kabinet helpen volgens Vattenfall wel, maar het is niet genoeg: "Voor volgend jaar is er nog niets geregeld." Jaap-Jan Broer, schuldhulpverlener in Amersfoort, ziet veel mensen "ten einde raad" binnenkomen. "Mensen hebben niet alleen te maken met stijgende energieprijzen, maar ook met duurdere dagelijkse boodschappen. Als je nou moet kiezen tussen verhoging van het voorschot voor energie of dat geld gebruiken voor de boodschappen, is het logisch dat mensen kiezen voor die boodschappen. Ze weten heus wel dat die energierekening straks een groot probleem wordt in de winter, maar ja..." Nadja Jungmann is lector schuld & incasso aan de Hogeschool Utrecht en traint ook hulpverleners: "Als de vaste lasten van een gezin niet in het inkomen passen, is schuldhulpverlening geen oplossing meer. Het enige dat je dan kunt doen, is een moreel beroep op woningcorporaties en energiemaatschappijen om mensen niet uit hun huis te zetten en de verwarming niet af te sluiten." Volgens haar wordt 6 miljard euro aan koopkrachtreparatie uitgegeven zonder dat goed in beeld is waar het moet landen. "We kiezen voor generieke oplossingen voor individuele problemen. Een groeiende groep komt helemaal klem te zitten." Eigenlijk staan schuldhulpverleners met de rug tegen de muur. "Er wordt van ons heel veel verwacht", zegt Broer. "Maar als er zo'n groot verschil is tussen wat mensen binnenkrijgen en wat er uitgaat, dan houdt het op. Dan kunnen wij ook niet veel. Soms adviseren we: doe de auto weg. Dat bespaart honderden euro's die je kunt gebruiken voor energie en boodschappen. Maar ja, dat is echt heel ingrijpend."||https://nos.nl/artikel/2434895-vooral-hogere-energierekening-gaat-veel-gezinnen-pijn-doen
2022-07-01||Frontale botsing Meppel: zes zwaargewonden, onder wie vijf jonge kinderen|| Bij een frontale botsing tussen twee auto's in Meppel zijn zes mensen zwaargewond geraakt. Onder hen zijn volgens de politie vijf jonge kinderen. Er zijn ook twee lichtgewonden: een volwassene en een kind. De aanrijding gebeurde rond 17.20 uur. In de twee auto's zaten in totaal acht mensen. Meerdere ambulances en traumahelikopters zijn ter plaatse. De zwaargewonde slachtoffers zijn naar het ziekenhuis gebracht. De politie onderzoekt hoe het ongeluk heeft kunnen gebeuren. Voor de betrokkenen wordt slachtofferhulp geregeld, meldt RTV Drenthe.||https://nos.nl/artikel/2434894-frontale-botsing-meppel-zes-zwaargewonden-onder-wie-vijf-jonge-kinderen
2022-07-01||Sommige journalisten werken door in Hongkong, andere rijden nu een taxi|| Protesten zijn de kop ingedrukt, het pro-democratiekamp zit in de gevangenis en onwelgevallige media moesten de deuren sluiten. Op de 25ste 'verjaardag' van Hongkong onder het bewind van de communistische partij bestaan de door Peking beloofde vrijheden alleen nog op papier. Twee jaar na de invoering van een vergaande Staatsveiligheidswet lijkt alles gevaarlijk. "Zorgvuldig te werk gaan, milder zijn. Soms zelfs zelfcensuur toepassen. Dat is wat ik kan doen, maar garanties zijn er niet", zegt journalist Alvin Chan. Hij werkte een jaar geleden nog bij de inmiddels opgedoekte krant Apple Daily. Zijn dag begint al vroeg. In het ochtendgloren reserveert Chan een plekje in de rij bij de rechtbank in Hongkong, waar hij een fraudezaak tegen zijn voormalige Apple Daily-baas Jimmy Lai bijwoont. Een luis in de pels was Lai, in het Hongkongse medialandschap. Tot Apple Daily zich afgelopen zomer gedwongen zag te stoppen na een inval van de politie. Meerdere arrestaties volgden. "Vroeger zagen we elkaar op de redactie. Nu in de rechtbank", vat Chan zijn nieuwe leven koeltjes samen. Als Jimmy Lai even na 09.30 uur in het beklaagdenbankje verschijnt, zwaait hij naar het publiek. Zijn dochter Claire maakt een kusgebaar, en weet hem tijdens een korte schorsing nog enkele seconden te spreken. Ze zegt dat hij het naar omstandigheden goedmaakt. "Het is triest om te zien dat onze baas in de gevangenis zit", zegt Chan. "Triest om te constateren dat wij onze baan hebben verloren, ons beroep als journalist misschien ook." Zelf ging Chan wel door, net als verschillende collega's. Hij blogt en maakt podcasts. "Zeker met alles wat we nu meemaken, denk ik dat het belangrijk is dat Hongkongers weten wat er gebeurt." Maar een onbekend aantal journalisten gaf er de brui aan toen Apple Daily sloot. "Waarom? Omdat de media-industrie in Hongkong niet meer hetzelfde is", zegt Stanley Lai, naamgenoot van de voormalige baas van de krant. Decennialang was hij fotograaf en videomaker en trok hij eropuit voor Apple Daily. Nu rijdt hij de nachtshift in zijn taxi. Een paar andere collega's hebben hetzelfde pad bewandeld, stelt hij. "Voor vrijheid van meningsuiting is nauwelijks ruimte meer. Het was het niet meer waard." Maar volgens de nieuwbakken leider van Hongkong, John Lee, is er niets aan de hand. "Persvrijheid bestaat al in Hongkong, en is eigendom van de Hongkongers", zei hij onlangs. In een schijnverkiezing werd hij verkozen tot 'chief executive' van de stad. Hij begint vandaag aan zijn nieuwe baan. "Persvrijheid is als een ID-kaart, het zit in onze broekzak", bezwoer hij. Maar sinds de Staatsveiligheidswet werd ingevoerd, zijn zeker 189 politici, activisten en journalisten opgepakt. Wie wilde en kon, vertrok uit de stad. Ook veel gewone Hongkongers laten hun voeten spreken, in een tijd dat het ooit beloofde universele stemrecht verder weg is dan ooit. Lange tijd groeide het aantal inwoners van de stad jaarlijks met enkele tienduizenden. In 2020, ook het begin van de coronapandemie, veranderde dat. Hongkong 'kromp' met 93.000 mensen. Afgelopen jaar waren het er 23.000 minder. Iedereen kent wel mensen die zijn vertrokken, een grote groep denkt erover na datzelfde te doen. Zo concludeerde John (een schuilnaam) dat dit niet een plek is waar je je kind wil laten opgroeien. "Je kunt niet langer zeggen wat je wil", zegt hij over zijn stad, tot voor kort de enige plek op Chinees grondgebied waar het Tiananmen-bloedbad nog herdacht mocht worden. John wil naar Australië verkassen. Ook Fiona hoopt op een nieuw leven elders. Zij wil volgend jaar naar het Verenigd Koninkrijk. "Kinderen worden gehersenspoeld", stelt zij. "We hadden hier de vrijheid de straat op te gaan. Dat is voorbij. Iedereen is bang te worden opgepakt door de politie, of door de veiligheidsdiensten. We hoopten in 1997 op een liberaler China, maar de communistische partij verandert nooit." Onder de formule 'Eén land, twee systemen' zouden Hongkongse vrijheden in elk geval de eerste vijftig jaar na de teruggave gegarandeerd moeten zijn. "Een briljant concept was het", zegt Chris Patten, de laatste Britse gouverneur van Hongkong daarover. "Een mix van economische en politieke vrijheden. Al vraag ik me af of de beleidsmakers in Peking dat ooit hebben begrepen. De beloftes zijn gebroken. Vernield, door Xi Jinping."||https://nos.nl/artikel/2434893-sommige-journalisten-werken-door-in-hongkong-andere-rijden-nu-een-taxi
2022-07-01||Oud-teamchef politie Haarlemmermeer vervolgd voor verkrachting collega|| Het Openbaar Ministerie Midden-Nederland vervolgt een oud-teamchef van de politie Haarlemmermeer. Paulo de C. N. wordt beschuldigd van verkrachting van een destijds 39-jarige hoofdagente uit zijn team. Dat heeft een woordvoerder van het OM laten weten naar aanleiding van berichtgeving door NRC. Volgens justitie is bewezen dat de teamchef zijn collega heeft gedwongen tot seks. Nadat het slachtoffer het ongewenste seksueel gedrag had gemeld, startte een onderzoek. Daarbij werd haar privételefoon uitgelezen en bleek ze informatie over haar aanklacht aan NRC te hebben gegeven. Zo had ze de krant Whatsapp-berichten waarin haar toenmalig leidinggevende seks voorstelt, laten lezen. De politie Noord-Holland ontsloeg haar vervolgens voor schending van de geheimhoudingsplicht. Volgens de agente vond ze binnen de organisatie geen gehoor voor haar klacht. Toch gaf de Haagse rechtbank haar in oktober 2021 geen gelijk. De rechter oordeelde dat ze niet naar de pers had hoeven stappen, omdat ze intern al met een vertrouwenspersoon sprak. In het Haagse vonnis staat dat "door het delen van vertrouwelijke politie-informatie" het imago van de organisatie fors is geschaad. Voordat de hoofdagente in Haarlemmermeer werkte, was ze werkzaam in Den Haag. Ze werd daar volgens NRC door collega's weggepest, omdat ze als klokkenluider had verteld dat collega's zich schuldig maakten aan racisme in hun appgroep 'Marokkanenverdelgers'. In het voorjaar van 2019 verliet ze politiebureau Hoefkade in Den Haag en werd overgeplaatst naar Haarlemmermeer waar ze een half jaar later zou zijn verkracht. De voormalige teamleider trof destijds een financiële regeling met de politie en vertrok. Volgens NRC heeft hij nu "alle vertrouwen in een goede afloop" van zijn strafzaak. De datum van het proces is nog onbekend.||https://nos.nl/artikel/2434888-oud-teamchef-politie-haarlemmermeer-vervolgd-voor-verkrachting-collega
2022-07-01||Verwaarloosde dieren uit Limburgse woning gehaald|| De Landelijke Inspectiedienst Dierenbescherming (LID) heeft samen met de politie verwaarloosde dieren uit een woning in de Limburgse gemeente Bergen gehaald. Dat gebeurde dinsdag al. Voor de derde keer in twee jaar tijd greep de LID op het adres in. Volgens de inspectie ging het om vijf verwaarloosde honden, meerdere cavia's, muizen, kippen, vogels, meer dan honderd vissen en een aantal amfibieën. "De honden zaten onder de vlooien, de vissen en amfibieën verbleven in zwaar vervuild water en de cavia's, muizen en vogels werden in smerige kooien gehouden", zegt de inspectiedienst. De dieren zijn niet in beslag genomen maar ze zijn ondergebracht op opvanglocaties waar ze goed worden verzorgd. De kosten daarvan worden verhaald op de eigenaren. De dieren terug naar de eigenaren. "Maar de drempel om ze terug te krijgen, ligt hoog", zegt een woordvoerder van de LID. De dieren moeten eerst helemaal gezond zijn en thuis moeten de leefomstandigheden worden verbeterd. De eigenaren zijn al vaker op de vingers getikt, zegt de inspectie. "Ondanks dwangsommen, bestuursrechtelijke maatregelen en een proces-verbaal van de politie blijven de bewoners hun betreurenswaardige reputatie verder opbouwen en nemen ze telkens opnieuw vele dieren in huis." Volgens de LID is de gemeente Bergen nu aan zet, omdat de inspectiedienst en de politie geen andere maatregelen kunnen treffen om de situatie op het adres te verbeteren. "We hebben de gemeente gevraagd of het niet tijd is voor hulpverlening voor deze mensen. Ze stoppen gewoon niet", zegt de woordvoerder tegen 1Limburg.||https://nos.nl/artikel/2434886-verwaarloosde-dieren-uit-limburgse-woning-gehaald
2022-07-01||Hadj van start in Mekka, maar nog niet zo groots als voorheen|| Vele duizenden reizigers arriveren vandaag in Mekka voor de hadj, de jaarlijkse pelgrimstocht voor moslims. In de stad in Saudi-Arabië die voor hen heilig is, zijn voor het eerst in twee jaar weer moslims uit het buitenland welkom, maar er worden strenge eisen gesteld. Er mogen dit jaar een miljoen mensen deelnemen aan de hadj. Dat is een stuk minder dan in 2019, toen 2,6 miljoen mensen naar Mekka afreisden. Tijdens de coronajaren mochten slechts een paar duizend gelovigen alleen uit Saudi-Arabië zelf de pelgrimstocht maken. De reizigers die dit jaar komen, moeten tussen 18 en 65 jaar oud zijn en mogen geen chronische aandoeningen hebben. Ook moeten ze gevaccineerd zijn tegen het coronavirus. Veel Nederlandse moslims vallen buiten de boot. De overheid van Saudi-Arabië maakte in juni bekend dat de reis dit jaar alleen via een officieel overheidsplatform geboekt kan worden. Potentiële deelnemers moeten via dat systeem worden ingeloot. Reizen die al geboekt waren via gespecialiseerde Nederlandse reisbureaus gingen niet door. De invoering van het nieuwe overheidssysteem voor de hadj is onderdeel van nieuw beleid van de Saudische kroonprins. Mohammed bin Salman wil de pelgrimstocht naar Mekka beter reguleren en veiliger maken. In het verleden kwamen in de mensenmassa door paniek en verdrukking duizenden pelgrims om het leven. De afgelopen jaren heeft de overheid daarom miljarden uitgegeven aan extra beveiliging, maar de maatregelen hebben ook tot doel om de capaciteit van de hadj te vergroten, en van de oemrah (de kleinere, vrijwillige bedevaart die het hele jaar door gemaakt kan worden). Het aantal pelgrims moet vanaf 2030 oplopen naar 30 miljoen per jaar. "Ze willen controle hebben, maar ook zelf winst maken", zei Said El Amraoui, woordvoerder voor de brancheorganisatie Hadj Info vorige maand in het NOS Radio 1 Journaal. Met transport, verblijf, toeslagen en andere uitgaven van reizigers in Mekka kan jaarlijks zeker 13 miljard dollar worden verdiend, berekende de Saudische overheid.||https://nos.nl/artikel/2434882-hadj-van-start-in-mekka-maar-nog-niet-zo-groots-als-voorheen
2022-07-01||Kabinet verkleint en verduurzaamt visserijsector met 444 miljoen|| Er moet een nieuwe koers komen voor de Nederlandse visserijsector. Dat vindt het kabinet dat er de komende jaren 444 miljoen euro voor uittrekt. Het geld komt uit het Klimaatfonds (200 miljoen) en uit een fonds voor Brexit-gedupeerden (ook 200 miljoen). De sector zit in de problemen doordat de ruimte om te vissen afneemt vanwege de Brexit, de bouw van windmolens in zee en meer beschermde natuurgebieden. Daar bovenop komen nog de stijgende brandstofprijzen. Voor de kottervissers komt er een overbruggingsregeling totdat er voor de hele Europese sector een saneringsregeling komt van de Europese Commissie. "Dit moet de kottervissers een beetje lucht geven in afwachting van meer duidelijkheid", zegt minister Staghouwer van Landbouw, Natuur en Voedselkwaliteit. Vissers die willen doorgaan met hun vak zullen moeten innoveren om een betere boterham te verdienen, zegt Staghouwer. "Iedereen die bereid is mee te denken over innovatie, kan zich aanmelden." Er is geld voor innovatie en zakelijke ondersteuning van ondernemers in de visserijsector. De vissector hoopt dat het geld nu snel bij bedrijven terechtkomt. "Er worden flinke fondsen in het vooruitzicht gesteld, maar deze bedragen waren ons al bekend", zegt Geert Meun van brancheorganisatie Visned. "De concrete invulling en snelheid, daar hadden we graag meer duidelijkheid over gekregen. De sector staat in brand op dit moment, mede door de gigantisch gestegen brandstofprijzen." De afgelopen jaren heeft de Nederlandse vissersvloot met het pulsvissen al een innovatieve stap willen zetten naar duurzame visvangst. Dat werd uiteindelijk na protesten door Franse vissers en milieuorganisaties verboden.||https://nos.nl/artikel/2434876-kabinet-verkleint-en-verduurzaamt-visserijsector-met-444-miljoen
2022-07-01||Huisartsendemonstratie in Den Haag: 'Wij zijn een spoedgeval' || Een afspraak plannen met een huisarts kon vandaag wat lastig zijn, want duizenden huisartsen en hun medewerkers stonden te demonstreren op het Malieveld in Den Haag. De afgelopen jaren hebben `die steeds meer taken op hun bordje gekregen en dat maakt het onwerkbaar, zeggen ze. Soms zijn het zo veel extra taken, dat huisartsen besluiten met hun werk te stoppen. Esma Koksal (28) werkt als doktersassistent in een praktijk in Zaandam. Ze heeft op het Malieveld een spandoek in haar hand met in zwarte letters daarop: De zorg is lastig en zwaar, tijd voor een positief gebaar. Veel huisartsen vinden dat ze weinig tijd aan hun patiënten kunnen besteden: In de acht jaar die Koksal in de praktijk werkt, merkte ze elk jaar dat de druk toenam. Gevoelsmatig is die verdubbeld, zegt ze: "Er is minder tijd voor patiënten en dat merken ze. Steeds vaker krijgen we te maken met agressie als we niet meteen kunnen helpen." Veel taken van specialisten zijn naar de huisartsenpraktijk verschoven. Zo vragen die de huisartsen om recepten voor patiënten te schrijven. "Als assistent moet ik dan de specialist bellen wat daar dan in moet staan. Dat voelt zo omslachtig", legt Koksal uit. Die tijd is er dan niet voor de patiënten zelf en dat zou anders moeten. Op het Haagse podium wordt een protestlied gezongen, op de klanken van Thank you for the music van ABBA: "Ik wil voor iedereen een huisarts, het liefste nog vandaag". Handen en paarse krokodillen zwaaien van links naar rechts, terwijl het lied luidkeels wordt meegezongen. Een van de paarse krokodillen is van Steven Janssen uit Barendrecht. Volgens de huisarts van 53 staat het plastic ding voor alle onzin die ze moeten doen. Daar zitten veel verklaringen bij voor verzekeraars, legt Janssen uit: "Laatst moest ik een doorverwijzing schrijven voor iemand met orthopedische schoenen. Die waren versleten. Dan begrijpt een verzekeraar toch ook dat zo iemand nieuwe schoenen nodig heeft." Op de borst van Janssen prijkt het nummer 2427. Dat is het aantal patiënten dat hij in zijn praktijk helpt. De laatste 25 jaar heeft hij hard moeten knokken om een gezondheidscentrum te krijgen in Barendrecht. "Betaalbare huisvesting is nog steeds een probleem, maar ook de werkdruk. Vroeger vroeg je eerst je moeder om raad en pas later de huisarts. Dat is nu wel anders. Natuurlijk zijn we er voor die mensen, maar het liefste op het moment dat het nodig is en het is nu vaak wat vroeg." Dan begint het Malieveld te fluiten. Minister Ernst Kuipers zou komen, maar vanaf het podium wordt duidelijk dat hij heeft afgezegd. Een spandoek met Het is ons ernst Ernst brengt daar aanvankelijk geen verandering in, evenmin als het scanderen van Wij gaan naar Kuipers en Wij zijn een spoedgeval. Valerie Kirana ziet het lijdzaam aan. De arts in opleiding heeft nog een jaar te gaan, dan is ze klaar om als huisarts aan de slag te gaan. Een beeld van hoe dat zal zijn, heeft de 28-jarige Utrechtse al wel. Tijd voor patiënten is er te weinig: het is niet voor niets dat artsen met hun actie willen afdwingen dat ze standaard 15 minuten per patiënt krijgen vergoed in plaats van 10. "Op deze manier bouw je geen band op met je patiënten", zegt Kirana. Het liefst zou ze als ze klaar is met haar opleiding een eigen praktijk beginnen. "Maar zie maar eens betaalbare huisvesting te vinden", zegt ze'. Aannemelijker is het dat ze als waarnemer aan de slag gaat. "Je mist dan de langdurige band met de patiënten, wat ik het liefste zou hebben, maar het is nu gewoon niet te doen", verklaart ze. Na anderhalf uur demonstreren loopt het Malieveld weer leeg. Enkele honderden huisartsen trekken op naar het Binnenhof waar ze worden tegengehouden door de politie. Een deel vertrekt daarop in polonaise. Een kleine groep geeft niet op en uiteindelijk wordt het wachten beloond: Kuipers komt naar buiten en gaat op het Binnenhof in gesprek met enkele betogers. Uiteindelijk gaan de huisartsen, assistenten en studenten weer naar huis. De boodschap is overgebracht.||https://nos.nl/artikel/2434873-huisartsendemonstratie-in-den-haag-wij-zijn-een-spoedgeval
2022-07-01||Onderzoeker en gedupeerde: problemen in Groningen zijn echt ziekmakend || Er is tot nu toe veel te weinig aandacht voor het gevoel van onveiligheid dat Groningers hebben, en de schade die dat oplevert voor hun gezondheid. Het wordt afgedaan als iets wat tussen de oren zit, maar het is een reëel probleem. Dat zei Tom Postmes, hoogleraar Sociale Psychologie aan de Rijksuniversiteit Groningen, in zijn verhoor door de parlementaire enquêtecommissie aardgaswinning. Gedupeerde Annemarie Heite beaamde dat de situatie voor de Groningers heel ingrijpend is. Uit onderzoek van Postmes en zijn collega's kwam jaren geleden al naar voren dat Groningers met meervoudige schade aan hun woningen twee keer zo vaak als normaal gezondheidsklachten hebben. Een paar weken geleden zei hij dat stress in het aardbevingsgebied mogelijk zelfs leidt tot zestien sterfgevallen per jaar. Postmes zei dat in de podcast Gronings gas: gewonnen of verloren van NOS en NPO Radio 1.  Maar de angst en daaraan gerelateerde gezondheidsklachten worden bij de besluitvorming in Den Haag en bij bijvoorbeeld de NAM (Nederlandse Aardolie Maatschappij) gezien als onmeetbaar en subjectief. Volgens Postmes zijn de mensen die de besluiten moeten nemen er "blind" voor. "Ze willen harde cijfers." "Technische adviezen worden bijna heilig verklaard", zei de hoogleraar. Terwijl er met adviezen als "vraag eens aan de Groninger om te vertellen wat er allemaal is gebeurd" tot zijn grote frustratie niets werd gedaan. Wel werd hem bij gelegenheid gevraagd of hij "niet wat concretere aanbevelingen" kon doen en of hij geen onderscheid kon maken tussen fysieke klachten en "wat mensen zich in de kop haalden". Volgens Postmes worden de problemen in Groningen tot nu toe veel te zakelijk benaderd. "Dan wordt er gekeken: heeft u stutten in de woonkamer staan? Dan is het veiligheidsprobleem opgelost." Wat dat verder met de bewoners doet, wordt buiten beschouwing gelaten, terwijl dat volgens hem "groot, urgent en ernstig" is. "Er gelden objectieve normen voor een subjectief gevoel van veiligheid." Na Postmes hoorde de commissie vanmiddag een gedupeerde, Annemarie Heite. Zij denkt er net zo over als Postmes: de overheid, de NAM en de wetenschappers die technische rapporten schrijven over de aardbevingen en de schade "verhouden zich op geen enkele manier tot de mensen aan de keukentafel. Het lijkt wel alsof ze uit een ander universum komen", zei ze. "Ze hebben niet in de gaten dat er tegenover hen iemand zit die totaal kapot gaat. Ik heb het ervaren als totaal onverschillig, ook voor wat het met mensen doet. Het systeem versus de mens, het beleid versus de uitvoering; het verhoudt zich niet tot elkaar." Op de vraag wat het precies met de mensen in Groningen doet, zei ze: "Ik zie om me heen en op sociale media dat mensen steeds bozer worden. Ze worden steeds wanhopiger, steeds machtelozer en steeds verdrietiger. Ook voor mijzelf is er een leven voor en een leven na de aardbevingen. Waar mensen totaal ziek van worden, is dat ze geen perspectief meer hebben en geen controle meer hebben over hun leven. Het gaat onder je huid zitten en je gaat alles relateren aan dit, aan wat je hebt meegemaakt. Machteloosheid en gebrek aan vertrouwen is heel ingrijpend." De openbare verhoren van vandaag waren de laatste voor het zomerreces. In deze eerste week zijn onder anderen gehoord: Pieter Dekker, oud-topman van Shell, Annemarie Jorritsma, oud-minister van Economische Zaken en deskundigen van overheidstoezichthouder SodM (Staatstoezicht op de Mijnen). Tussen 29 augustus en 14 oktober zijn de overige openbare verhoren. In totaal zijn zeventig getuigen en deskundigen opgeroepen.||https://nos.nl/collectie/13902/artikel/2434870-onderzoeker-en-gedupeerde-problemen-in-groningen-zijn-echt-ziekmakend
2022-07-01||Kabinet zet grote stap naar betalen per autokilometer|| Het kabinet heeft "een eerste uitwerking" vastgesteld die moet uitmonden in betalen voor het gebruik van een auto in 2030. "In het kort noemen we het rekeningrijden", zegt minister Harbers van Infrastructuur en Waterstaat. "Je betaalt exact naar hoe je de auto gebruikt." De huidige motorrijtuigenbelasting (vroeger wegenbelasting) verandert van betalen voor autobezit naar autogebruik. Eind januari 2028 wil het kabinet de hele wettelijke en praktische uitwerking af hebben. Daarvoor is het kabinet in gesprek met onder andere de Bovag, ANWB en de provincies, die nu inkomsten hebben uit de motorrijtuigenbelasting. Het doel is betalen per kilometer, niet het bestrijden van files zoals in voorgaande plannen voor rekeningrijden en kilometerheffing het geval was. Automobilisten gaan dan belasting betalen via drie maatregelen voor autogebruik: een aanschafbelasting bij nieuwe auto's (bpm), de accijnzen op brandstoffen (zolang er niet volledig elektrisch wordt gereden) en dus de heffing per gereden kilometer. Harbers: "De overheid wil alleen weten hoeveel kilometer er is gereden, niet op welke plaats en op welk tijdstip. We hopen dat mensen bewuster met de auto zullen omgaan en dat dat milieuwinst oplevert." Het kilometertarief staat nog niet vast, dat wordt in 2030 bepaald. Het kabinet gaat onderzoeken of er verschillende tarieven moeten komen voor bijvoorbeeld gewone benzineauto's, zuinige auto's en volledig elektrische auto's. Vast staat wel dat mensen die minder rijden erop vooruit gaan en mensen die veel rijden meer gaan betalen. In het regeerakkoord spraken coalitiepartijen VVD, D66, CDA en ChristenUnie af dat per 2030 alle automobilisten gaan betalen naar gebruik. De heffing werd MRB Plus genoemd, Motorrijtuigenbelasting Plus. De partijen wilden de steeds lagere belastinginkomsten via brandstofaccijnzen opvangen, omdat steeds meer mensen elektrisch rijden. Zou iedereen elektrisch gaan rijden dan loopt de overheid 8 miljard euro aan accijnzen mis. De motorrijtuigenbelasting brengt nog eens 4 miljard euro op.||https://nos.nl/artikel/2434868-kabinet-zet-grote-stap-naar-betalen-per-autokilometer
2022-07-01||VVD-bestuur wil Onno Hoes als partijvoorzitter|| Het hoofdbestuur van de VVD wil Onno Hoes als partijvoorzitter. Hoes is nu al waarnemer. Hij nam begin dit jaar de voorzittershamer over van Christianne van der Wal, toen die minister voor Natuur en Stikstof werd. Twee anderen hebben al laten weten zich ook kandidaat te stellen: Eric Wetzels en Bert Homan. Wetzels was eerder waarnemend voorzitter van de partij na het aftreden van Henry Keizer in 2017. Ook was hij voorzitter van de VVD Brabant. Homan stelde zich twee keer eerder kandidaat, maar werd het beide keren niet. Hij zit in de gemeenteraad van Assen. Het hoofdbestuur geeft dus de voorkeur aan Hoes. Het noemt hem een ervaren bestuurder met een ijzersterk politiek-bestuurlijk cv. Hoes was eerder lid van Gedeputeerde Staten in Noord-Brabant en burgemeester van Maastricht. Hij is nu onder meer voorzitter van makelaarsvereniging NVM. De komende tijd kunnen er nog meer tegenkandidaten komen. De leden van de VVD beslissen uiteindelijk wie de voorzitter wordt. Vanaf eind september is er een ledenraadpleging.||https://nos.nl/artikel/2434866-vvd-bestuur-wil-onno-hoes-als-partijvoorzitter
2022-07-01||Bekladde Pride-expo weer te zien: 'Als je het verhaal hoort, word je milder|| De tentoonstelling Pride Photo is vanaf vandaag te zien in Maastricht. Op andere plekken waar de tentoonstelling stond, werden enkele foto's beklad. Co-curator van de tentoonstelling Jan Hoek verwacht dat dat vaker gaat gebeuren: "Maar je moet er niet te veel aandacht aan besteden en gewoon doorgaan." Op de tentoonstelling is onder meer een foto te zien van een naakte transgender man van fotograaf Prins de Vos. De foto werd in Vlissingen beklad, schoongemaakt door een onbekende en later in Almere weer met verf besmeurd. Nu wordt de foto getoond met bekladding, waardoor het naakte geslachtsdeel niet te zien is. Volgens Gijs Stork, een van de bestuurders van Pride Photo, is er geen sprake van dat de organisatie zichzelf censureert. Hij hoopt juist met de tentoonstelling een dialoog op gang te brengen. "We laten zien: dit is wat het Nederlands volk doet met dit soort foto's. En er is nu geen lol meer aan om het te beschadigen, want dat heeft iemand anders al gedaan." Tegelijkertijd hoopt hij dat hiermee ook voorkomen wordt dat andere werken die worden getoond, beklad worden. Volgens hem is "de angel er nu uit". "Het moet niet gaan over het geslachtsdeel van het trans model op de foto, het moet gaan om genderdiversiteit." Niet alleen de foto van de naakte trans man werd beschadigd, in Vlissingen, waar de tentoonstelling in mei stond, werd onder meer een foto van twee zoenende voetballers in Mexico beklad. "Dat had ik niet verwacht", zegt co-curator Hoek. De kunstenaar zat in de jury die de foto's uitkoos en stelde met Simomo Boujarra de tentoonstelling samen. "Het gaat niet alleen om moeite met naakt, maar dat mensen moeite hebben met lhbtiq-onderwerpen. Die mensen op die foto van de voetballers waren gewoon netjes gekleed." Maar ook voor de woede van sommigen over de naakte afbeelding van de trans man kan hij weinig begrip opbrengen. "Ik vraag mij af of het dezelfde reactie had opgeroepen als er een naakte foto van David Beckham had gestaan." De tentoonstelling is nog tot en met 21 juli in Maastricht te zien. De gemeente zegt weinig commotie te verwachten en beveiligt de tentoonstelling niet extra. "We kunnen ons wel voorstellen dat de tentoonstelling discussie oplevert. Dat mag ook", zegt een woordvoerder. Hoek sluit zich daarbij aan. "Ik denk dat veel mensen milder worden als je het verhaal achter de foto's hoort en wat het betekent voor bijvoorbeeld de fotograaf of trans mannen. Ze zijn het er dan misschien nog steeds niet mee eens, maar ze snappen dan wel waarom wij dit willen tonen."||https://nos.nl/artikel/2434864-bekladde-pride-expo-weer-te-zien-als-je-het-verhaal-hoort-word-je-milder
2022-07-01||Onderwijsministers: geen taboes meer bij aanpak lerarentekort|| Het kabinet bekijkt of er een bonus kan komen voor leraren die meer uren of voltijds werken. Schoolbesturen moeten daarbij meer flexibiliteit in werkuren mogelijk maken, zodat leraren bijvoorbeeld hun kinderen naar school kunnen brengen. De ministers Wiersma (Primair en Voortgezet Onderwijs) en Dijkgraaf (Mbo en Hoger Onderwijs) erkennen dat er ondanks alle eerdere acties te weinig resultaten zijn geboekt bij de aanpak van het lerarentekort: "Het tekort wordt iedere dag groter. Daarom moeten alle registers open." Volgens de ministers zijn onorthodoxe maatregelen nodig, zonder taboes. In het primair onderwijs is een tekort van zo'n 9100 fulltime leerkrachten, in het voortgezet onderwijs zijn er zo'n 1700 te weinig. Op middelbare scholen is er vooral behoefte aan leraren Nederlands en wiskunde, in het mbo is er met name krapte bij zorg en techniek. Volgens de bewindslieden is het klassieke beeld van een leraar die klassikaal lesgeeft op veel plekken al niet meer haalbaar. Wiersma en Dijkgraaf kijken hoe er meer ruimte kan komen voor een andere dag- en weekindeling. Ook zouden er meer ondersteunende functies en digitale hulpmiddelen moeten zijn, waardoor de leraar zich meer kan concentreren op lesgeven. De ministers zeggen ook dat er nu te weinig financiële prikkels voor scholen zijn om in een regio samen te werken: "Lerarenopleidingen beconcurreren elkaar om studenten te trekken en scholen kapen leraren bij elkaar weg". Wiersma en Dijkgraaf kijken daarom of er iets kan veranderen in de bekostiging, om op die manier leerkrachten beter over de scholen te verdelen. Verder gaat het kabinet strengere eisen stellen aan het personeelsbeleid van de scholen. De ministers vinden dat besturen meer moeten doen aan aantrekkelijke contracten, begeleiding van starters en mogelijkheden voor leerkrachten om zich te ontwikkelen. "Dat gaat niet overal even goed", zeggen Wiersma en Dijkgraaf. De bewindslieden willen de komende tijd een discussie over de 'onothodoxe maatregelen', met gesprekken in het land en via sociale media.||https://nos.nl/artikel/2434862-onderwijsministers-geen-taboes-meer-bij-aanpak-lerarentekort
2022-07-01||Turkije blokkeert websites van Duitse en Amerikaanse media|| Turkije heeft de toegang tot alle websites van Deutsche Welle geblokkeerd. Daarnaast is ook de Turkstalige website van Voice of America niet langer bereikbaar. De publieke omroepen van Duitsland en Amerika worden gestraft, omdat ze zich niet hebben gehouden aan nieuwe regels die de Turkse regering dit jaar heeft ingevoerd. Mediabedrijven die Turkstalig nieuws brengen, ook al zijn het buitenlandse organisaties, moeten voortaan een licentie in Turkije aanvragen. Daarmee vallen ze direct onder toezicht van de Turkse autoriteit voor mediacontrole RTUK. Beide nieuwsorganisaties weigerden die Turkse licentie aan te vragen uit bezorgdheid over de gevolgen voor hun onafhankelijkheid. "In Turkije zijn media die een licentie hebben verplicht om content te verwijderen als RTUK die onwenselijk vindt. Dat is onacceptabel voor een onafhankelijke nieuwsorganisatie," zegt Peter Limbourg, directeur van Deutsche Welle. De blokkade van twee gerenommeerde buitenlandse nieuwsorganisaties wordt gezien als een nieuwe klap voor de persvrijheid in Turkije. Volgens mensenrechtenorganisaties groeit de repressie in het land in aanloop naar de verkiezingen die gepland staan voor juni volgend jaar Turkse media staan al langer onder scherpe controle van de staat. Bijna alle grote media zijn in handen van zakenmensen die banden hebben met de regering-Erdogan. Juist daarom begonnen media als Deutsche Welle en Voice of America Turkstalige kanalen. Ze willen tegenwicht bieden aan de pro-regeringsmedia. Deutsche Welle heeft aangekondigd juridische stappen te nemen tegen de blokkade. Zowel Deutsche Welle als Voice of America heeft op zijn sociale mediakanalen informatie gedeeld over hoe hun Turkse publiek via een VPN-verbinding de websites toch nog kunnen bekijken.||https://nos.nl/artikel/2434857-turkije-blokkeert-websites-van-duitse-en-amerikaanse-media
2022-07-01||Noodverordening in Harderwijk vanwege protest Nederland in Verzet|| In de gemeente Harderwijk is vanaf 16.00 een noodverordening van kracht vanwege een aangekondigde demonstratie van Nederland in Verzet. Die wil met een zogeheten Walk of Freedom door de Harderwijkse straten trekken. De organisatie hield de afgelopen twee jaar verschillende protesten tegen de coronamaatregelen. Burgemeester Van Schaik van Harderwijk heeft in overleg met politie en justitie besloten dat de manifestatie mag doorgaan. De noodverordening geldt tot morgen 04.00 uur. Omdat de burgemeester de vrijheid van meningsuiting een groot goed vindt, staat hij de demonstratie toe. Met de noodverordening wil hij de openbare orde garanderen. De politie krijgt daarmee de mogelijkheid om preventief te fouilleren en kan mensen vragen om de gemeente te verlaten. Rond het huis van stikstofminister Van der Wal gold al een noodverordening. Haar huis staat in de gemeente Harderwijk. Nederland in Verzet wilde daar langs lopen, maar dat heeft de burgemeester verboden. Dat verbod geldt ook voor het huis van Norbert Dikkeboom, die ook in de gemeente woont. Hij deed aangifte tegen voorman Willem Engel van de actiegroep Viruswaarheid.  Boeren bezochten de woning van Van der Wal al enkele malen en braken daar dinsdag door een politieafzetting. De situatie was volgens de politie zo onveilig dat agenten niet direct konden ingrijpen. De boeren vernielden ook een politieauto. Daarnaast leegden ze een giertank in de buurt van het huis. Ingewijden melden dat de minister op dat moment niet thuis was, maar haar gezin wel. Bekijk hier de beelden van het protest afgelopen dinsdag:  De politie roept boeren die betrokken waren bij de rellen op om zich te melden. Doen ze dat niet, dan worden er woensdag herkenbare beelden van hen verspreid. Op basis van de beelden is de politie op zoek naar elf mannen. Er zijn al onherkenbare foto's gepubliceerd waar betrokkenen zich op kunnen herkennen. Eventueel worden er nog meer verdachten aan de lijst toegevoegd. De boeren hebben voor maandag nieuwe protesten aangekondigd. Van der wal heeft ze opgeroepen om geen rellen te veroorzaken. Ze zei verder dat niet alle boeren over één kam geschoren moeten worden. De minister benadrukte dat er boeren zijn die echt te ver gaan, maar dat er ook veel zijn die willen overleggen.||https://nos.nl/artikel/2434851-noodverordening-in-harderwijk-vanwege-protest-nederland-in-verzet
2022-07-01||De Nederlandsche Bank biedt excuses aan voor slavernijverleden|| President Klaas Knot van De Nederlandsche Bank (DNB) heeft excuses aangeboden voor de rol van de bank in het slavernijverleden. Knot deed dat tijdens de nationale herdenking van de afschaffing van de slavernij in Amsterdam, waar voor het eerst in drie jaar weer publiek bij aanwezig was. Ook de provincie Noord-Holland greep de jaarlijkse herdenking aan om excuses te maken. Bij het monument in het Amsterdamse Oosterpark maakte Knot excuses aan alle nazaten van slaafgemaakten in Nederland, Suriname, op Bonaire, Sint Eustatius en Saba, Aruba, Curaçao en Sint Maarten. "Excuses aan alle mensen die door de persoonlijke keuzes van mijn voorgangers herleid werden tot hun huidskleur," zei de bankpresident. Knot sprak in het Amsterdamse Oosterpark nazaten van slaafgemaakten toe: De excuses volgen op een onderzoeksrapport dat in februari verscheen. DNB bleek nauw verbonden te zijn geweest bij de Nederlandse slavernij, sinds de oprichting van de bank in 1814, tot 1863. "De voorbije maanden hoorde ik veel persoonlijke verhalen, verhalen over leed, maar ook over verzet en strijd. Wat ik leerde, wat ik hoorde, deed mij pijn. Het bracht het leed van toen en nu heel dichtbij," zei Knot. Andere sprekers tijdens de nationale herdenking waren minister voor Rechtsbescherming Weerwind en de Amsterdamse burgemeester Halsema. Amsterdam heeft vorig jaar excuses gemaakt voor het slavernijverleden. De komende tien jaar zal DNB een fonds starten voor meerjarige projecten om de doorwerking van het slavernijverleden te helpen verminderen, meldt de bank in een persbericht. Het gaat om projecten op het gebied van onderwijs, gezondheidszorg en kennisdeling. Ook trekt DNB eenmalig vijf miljoen euro uit voor projecten met een educatief karakter, zoals het Nationaal Slavernijmuseum en een bijbehorend kenniscentrum. Een financiële compensatie voor geleden schade uit het verleden vindt DNB een zaak voor de overheid. De bank gaat daarom niet over tot financiële compensatie voor geleden schade. Na de uitkomsten van het onderzoeksrapport in februari gaf Knot al aan dat DNB kan bijdragen aan de verwerking van het leed. DNB anno 2022 staat volgens de bankpresident niet los van zijn verleden. "De bevindingen zijn behoorlijk stevig bij ons binnengekomen," zei Knot eerder dit jaar. Het is vandaag Keti Koti, wat het verbreken van de ketenen betekent, officieel een Surinaamse feestdag ter viering van de formele afschaffing van de slavernij in Suriname en de Nederlandse Antillen in 1863. Uiteindelijk hebben tot slaafgemaakten nog tot 1873 op de plantages in Suriname gewerkt, omdat ze volgens de wet nog onder toezigt van den Staat vielen. Ook de commissaris van de Koning in de provincie Noord-Holland, Arthur van Dijk, maakte excuses voor de rol van de provincie bij de slavernij. Hij deed dat bij een viering in Paviljoen Welgelegen in Haarlem. "Ook al bestaat het gewest Holland al heel lang niet meer, we hebben net als de toenmalige bestuurders een verantwoordelijkheid te dragen." Van Dijk bood excuses aan voor "wat onze gezagsdragers hebben aangericht in het leven van onschuldige mensen". Het is voor het eerst dat een provincie excuses maakt voor het slavernijverleden, meldt de regionale omroep NH Nieuws.||https://nos.nl/artikel/2434845-de-nederlandsche-bank-biedt-excuses-aan-voor-slavernijverleden
2022-07-01||Man gearresteerd na Amber Alert voor 13-jarig meisje uit Lelystad|| De politie heeft een man van 35 gearresteerd die verdacht wordt van het meenemen van een meisje van 13 uit Lelystad. Het meisje was gisteren enige tijd vermist, waarna er een Amber Alert werd verstuurd. Het meisje vertrok rond 09.00 uur bij haar school. Nadat het waarschuwingsbericht was verstuurd zag iemand haar 's middags lopen met een man en belde de politie. In de avond meldde de politie dat het meisje in goede gezondheid was gevonden. Mede dankzij de informatie van de melder kon de politie een man van 35 aanhouden. Hij wordt verdacht van het "onttrekken van het meisje aan het ouderlijk gezag". De man zit nog vast. In december 2019 werd er voor hetzelfde meisje ook een Amber Alert verstuurd, meldt Omroep Flevoland. Ze werd enige tijd later gevonden in het centrum van Lelystad. Het toen 11-jarige meisje was uit huis geplaatst en door haar vader meegenomen. Wat de relatie tussen het meisje en de nu aangehouden man is, is niet bekendgemaakt.||https://nos.nl/artikel/2434841-man-gearresteerd-na-amber-alert-voor-13-jarig-meisje-uit-lelystad
2022-07-01||Verrassingsbezoek geheimzinnige hoogste Taliban-leider aan Kabul|| De hoogste leider van de Taliban heeft zich voor het eerst sinds de machtsovername in Afghanistan in het openbaar vertoond. Haibatullah Akhundzada sprak in Kabul op een besloten bijeenkomst van geestelijken. Bij aankomst werd hij door hen toegejuicht. Akhundzada feliciteerde zijn publiek vervolgens met de overwinning op de westerse strijdkrachten en de regering afgelopen augustus. "Het succes van de Afghaanse jihad maakt niet alleen Afghanen trots, maar inspireert moslims over de hele wereld", zei hij volgens staatspersbureau Bakhtar. Hij bad ook voor de slachtoffers en nabestaanden van de aardbeving in het oosten van het land, waarbij vorige week meer dan duizend doden vielen. Hardliner Akhundzada laat zich zelden zien buiten Kandahar, waar de oorsprong van de Taliban ligt. De enige officiële foto die van hem bekend is, werd in 2016 door de Taliban verspreid. In dat jaar werd hij de opperste leider van de orthodox-islamitische groep, nadat zijn voorganger door een Amerikaanse drone was gedood. Op initiatief van de Taliban zijn dezer dagen meer dan 3000 geestelijken en stamhoofden bijeengekomen in de Afghaanse hoofdstad om te praten over de toekomst van het land. Vrouwen zijn daarbij niet welkom. Het is voor het eerst sinds de machtsovername in het land bijna een jaar geleden dat de Taliban een dergelijke samenkomst houden. Van de bijeenkomst zijn geen beelden verspreid, maar de Afghaanse staatsradio zond de speech van Akhundzada wel rechtstreeks uit.||https://nos.nl/artikel/2434832-verrassingsbezoek-geheimzinnige-hoogste-taliban-leider-aan-kabul
2022-07-01||Politie roept rellende boeren bij huis minister op zich te melden|| Boeren die afgelopen dinsdag betrokken waren bij rellen bij het huis van minister Van der Wal worden opgeroepen zich te melden bij de politie. Doen ze dat niet, dan worden er komende woensdag herkenbare beelden van hen verspreid, zegt de politie. Bij het huis van de minister voor Natuur en Stikstof braken boeren door een blokkade van de politie heen. Daarbij werd een politiewagen vernield. In de buurt van het huis werd ook een giertank geleegd. De politie is op basis van al bestudeerde beelden op zoek naar elf mannen. Mogelijk worden er later nog meer verdachten aan de lijst toegevoegd. Op dit moment heeft de politie al onherkenbare foto's gepubliceerd waar betrokkenen zich wel zelf op zouden kunnen herkennen. De politie hoopt dat het zo niet nodig is herkenbare beelden te publiceren. Beelden van de rellen bij het huis van de minister: Voor maandag hebben boeren opnieuw acties aangekondigd. Van der Wal riep hen op geen rellen te veroorzaken. Ze zei ook dat niet alle boeren over één kam moeten worden geschoren. Ze benadrukte dat er boeren zijn die echt grenzen over gaan, maar dat er ook veel zijn die het gesprek willen voeren. Van der Wal benadrukte dat er nuance moet komen in het debat over stikstof. Ze verzet zich tegen het beeld dat er een kaalslag op het platteland komt. "De doelen staan, maar ik bied ruimte in de manier waarop we die doelen gaan halen." Het kabinet gaat er dit weekend over nadenken hoe het vorm zal geven aan het idee om een bemiddelaar aan te wijzen die het gesprek tussen ministers en ongeruste boeren op gang moet brengen. Het plan voor zo'n 'onafhankelijk voorzitter' kwam gisteren uit de Tweede Kamer en premier Rutte is er positief over. Ook minister Van der Wal noemde het vanochtend een goed idee om een soort gespreksleider te hebben. "Na deze roerige week is het best een mooi gebaar en een handreiking vanuit de politiek om alle partijen aan tafel te hebben."||https://nos.nl/artikel/2434828-politie-roept-rellende-boeren-bij-huis-minister-op-zich-te-melden
2022-07-01||FBI voegt 'cryptokoningin' toe aan lijst van meest gezochte voortvluchtigen|| De FBI heeft OneCoin-medeoprichter Ruja Ignatova toegevoegd aan de lijst van meest gezochte voortvluchtigen. De zelfbenoemde 'cryptokoningin' zou honderden miljoenen dollars hebben verdiend met haar digitale munt die volgens gedupeerden en Amerikaanse justitie weinig meer was dan een piramidespel. OneCoin werd na zijn oprichting in 2014 in korte tijd zeer populair bij investeerders. Hun werd een cryptomunt beloofd die goedkoper en veiliger zou zijn dan marktleider Bitcoin. In 2016 verscheen de Bulgaarse Ignatova nog trots op een evenement in Wembley Stadium en ze reisde de hele wereld over om investeerders aan te trekken. Naar schatting hebben investeerders bijna 4 miljard euro in OneCoin gestoken. Een onderzoek van de Amerikaanse politie concludeerde echter dat de onderneming "uitsluitend was opgezet om investeerders op te lichten". In tegenstelling tot meer gangbare cryptomunten werden bij OneCoin volgens de Amerikaanse politie geen transactiegegevens bijgehouden (via een zogenoemde blockchain) waardoor de munt geen feitelijke waarde had. Sinds 2017 is Ignatova niet meer in het openbaar gezien. Ze reisde van Sofia naar Athene en daarna verdween zij. De FBI looft een beloning uit van maximaal 100.000 dollar voor de persoon die tips heeft over de huidige verblijfplaats van de zakenvrouw. De lijst van meest gezochte personen van de FBI bestaat al 72 jaar. De 42-jarige zakenvrouw is pas de elfde vrouw die op de lijst is gezet. Ook de internationale politieorganisatie Interpol vaardigde een opsporingsbericht uit. Haar broer Konstantin Ignatov, die mede-eigenaar was van OneCoin, werd in 2019 al gearresteerd. Hij bekende onder meer schuldig te zijn aan bankfraude en witwassen en trof een schikking. Hij getuigde tegen advocaat Mark Scott die ook vele miljoenen aan de onderneming zou hebben verdiend. Deze advocaat werd in 2019 veroordeeld voor het witwassen van 400 miljoen dollar. Mogelijk werkt Ignatov nu samen met Amerikaanse justitie aan de zaak tegen zijn zus. Oprichter van beleggen.com Harm van Wijk is een van de gedupeerden van OneCoin. "Je werd als investeerder verleid door mooie verhalen", zegt hij tegen de NOS op NPO Radio 1. "Je werd enthousiast gemaakt door mooie presentaties en verhalen van vrienden. Er kwamen mensen invliegen vanaf Londen. Dan heb je op gegeven moment het idee dat het iets zou kunnen zijn." Hij ontving echter steeds meer signalen dat persberichten die werden verspreid niet bleken te kloppen. "Langzaam maar zeker begon het besef door te dringen dat het niet de grote concurrent zou worden van Bitcoin." Hij maakt zich geen illusies dat hij het naar eigen zeggen "behoorlijke bedrag" dat hij investeerde ooit nog terug zal krijgen. Ook denkt hij niet dat Ignatova ooit gevonden zal worden. "Ik verwacht dat ze ergens in Latijns-Amerika bij een plastisch chirurg is geweest en ga dan nog maar eens proberen om iemand te vinden."||https://nos.nl/artikel/2434824-fbi-voegt-cryptokoningin-toe-aan-lijst-van-meest-gezochte-voortvluchtigen
2022-07-01||Xi Jinping over Hongkong: 'Geen reden om systeem te veranderen'|| De Chinese president Xi Jinping heeft vandaag zijn visie op het bestuursmodel van Hongkong van "één land, twee systemen" verdedigd. In een toespraak in de stadstaat ter gelegenheid van het 25-jarige jubileum van de Britse overdracht van Hongkong aan China noemde Xi het een "algemeen erkend succes." "Er is geen reden om zo'n goed systeem te veranderen en het moet lange tijd worden gehandhaafd", zei hij, in wat leek op een poging om de inwoners gerust te stellen dat Hongkong hun relatieve vrijheden ten opzichte van China kunnen behouden. Tegelijkertijd benadrukte de president dat Hongkong het Chinese leiderschap moet respecteren. Hij waarschuwde ook dat er geen tolerantie is voor activiteiten die worden gezien als een bedreiging voor de soevereiniteit en stabiliteit van China. Het ceremoniële hijsen van de vlaggen van Hongkong en China gebeurde tijdens een flinke storm: De maanden van prodemocratische protesten in 2019 worden door de regerende Communistische Partij van China als zo'n bedreiging gezien. Om een einde maken aan de langdurige onrust in Hongkong, voerde Peking een 'nationale veiligheidswet' in. Die wet werd vervolgens gebruikt om tientallen activisten, mediafiguren en aanhangers van democratie te arresteren. Ook werden verkiezingswetten aangepast om oppositiepolitici die niet vaderlandslievend genoeg worden geacht uit de macht van de stad te houden. Door de veranderingen zijn afwijkende stemmen in de stad vrijwel verdwenen. Xi beëdigde ook de nieuwe leider van Hongkong, John Lee. Als veiligheidschef overzag Lee het hardhandige optreden van de lokale politie en regering tegen prodemocratische activisten tijdens de massale protesten in 2019. Het bezoek van Xi aan Hongkong is het eerste keer in vijf jaar tijd en zijn eerste buiten het Chinese vasteland sinds het begin van de coronacrisis. Tijdens zijn laatste bezoek werd er nog op grote schaal gedemonstreerd.||https://nos.nl/artikel/2434823-xi-jinping-over-hongkong-geen-reden-om-systeem-te-veranderen
2022-07-01||Pleidooi voor Anton de Komzaal in Tweede Kamer|| GroenLinks, D66 en Bij1 willen een zaal in de Tweede Kamer vernoemen naar de Surinaamse schrijver en verzetsheld Anton de Kom. GroenLinks-leider Klaver zei in het NOS Radio 1 Journaal dat de Nederlandse overheid heel slecht met hem is omgegaan en dat hij graag lid wilde worden van de Tweede Kamer, maar dat hij altijd is tegengewerkt. "Zeker in deze tijd moeten we meer oog krijgen voor de geschiedenis van andere delen van het Koninkrijk en ons slavernijverleden. Daarom zou het heel goed zijn als er een zaal in de Tweede Kamer naar hem wordt vernoemd", vulde Klaver aan. Vandaag wordt het afschaffen van de slavernij in Suriname en de Nederlandse Antillen herdacht met Keti Koti. De Kom, die twee jaar geleden werd opgenomen in de Canon van Nederland, geldt als een van de belangrijkste stemmen van de antikoloniale beweging aan het begin van de twintigste eeuw. Hij streed tegen kolonialisme en racisme en zat in de Tweede Wereldoorlog in het verzet. Hij overleed vlak voor de bevrijding in een Duits concentratiekamp. De Kom stoorde zich eraan dat de bevolking in Nederland zo weinig afwist van het slavernijverleden in Suriname. Hij schreef Wij slaven van Suriname, waarin de geschiedenis van het land voor het eerst werd beschreven vanuit een antikoloniaal gezichtspunt. Het vorige kabinet kondigde vorig jaar een "ruiterlijk gebaar" aan om recht te doen aan de nagedachtenis van De Kom. In de Tweede Kamer dragen veel 'commissiezalen' de naam van Nederlandse politici. Zo zijn er zalen vernoemd naar Troelstra, Groen van Prinsterer, Thorbecke, Klompé, Den Uyl en Fortuyn. Volgens Klaver zou bijvoorbeeld de huidige balzaal in de Kamer de naam van De Kom kunnen krijgen. Wie was Anton de Kom? In 2020 bezochten we met zijn kleinzoon het monument voor De Kom in Amsterdam:||https://nos.nl/artikel/2434819-pleidooi-voor-anton-de-komzaal-in-tweede-kamer
2022-07-01||Verdachte opgepakt voor moord op wielrenster Mo Wilson|| Een voortvluchtige vrouw die wordt verdacht van de moord op de Amerikaanse wielrenster Mo Wilson is in Costa Rica opgepakt. De 34-jarige Kaitlin Marie Armstrong was sinds halverwege mei spoorloos maar werd nu gearresteerd in een hostel in het Midden-Amerikaanse land. Moriah 'Mo' Wilson was een opkomende ster in het gravelracen. Het lichaam van de 26-jarige werd op 11 mei aangetroffen in het huis van een vriend in Austin, Texas. Ze bleek doodgeschoten. Al snel kwam Armstrong in beeld als vermoedelijke dader. Het zou mogelijk gaan om een crime passionel: ze is de partner van Colin Strickland, een collega met wie Wilson kort een relatie had gehad. Haar auto was bovendien gefilmd door bewakingscamera's in de buurt van het plaats delict. Voordat de politie haar kon arresteren vloog Armstrong met een vals paspoort via New York naar Costa Rica. Daarna ontbrak tot woensdag elk spoor van haar. Het is de bedoeling dat ze wordt uitgeleverd aan de VS in de komende dertig dagen. De moord op Wilson wierp een schaduw op het lopende gravelseizoen. Wilson was eerder skiër, maar stapte na een blessure over op de wielersport, waar ze enorm succesvol was in de relatief nieuwe categorie gravelwielrennen, een discipline tussen wielrennen op de weg en mountainbiken. "Ze kwam als een komeet", schetst oud-wielrenner Laurens ten Dam haar succes. Drie dagen na haar dood startten deelnemers somber aan de Gravel Locos, een race in Austin waar ook Wilson bij had moeten zijn. Nederlander Jasper Ockeloen reed zonder te juichen als eerste over de streep. Laurens ten Dam vreesde dat ook hij nog betrokken zou raken bij de zaak: hij was lang bij collega Strickland geweest om hem te troosten na de dood van Wilson, die een goede vriendin was gebleven. De zorg bleek onnodig toen de politie concludeerde dat Strickland niet betrokken was bij de dood van Wilson.||https://nos.nl/artikel/2434816-verdachte-opgepakt-voor-moord-op-wielrenster-mo-wilson
2022-07-01||Na jaar statiegeld op flesjes: 80 procent ingeleverd, doel nog niet gehaald|| Van alle verkochte plastic flessen, groot en klein, wordt ruim 80 procent ingeleverd voor het statiegeld, blijkt uit een steekproef door Statiegeld Nederland. Dat zit nog onder het kabinetsdoel van 90 procent in 2022. Sinds 1 juli 2021 betalen consumenten 15 cent extra voor flesjes van minder dan een liter water of fris. Jaarlijks gaan er zo'n 900 miljoen van deze flesjes over de toonbank. Om te voorkomen dat deze flesjes als zwerfafval op straat of in de natuur belanden, werd het statiegeld ingevoerd. "We zijn niet ontevreden over de resultaten", zegt Raymond Gianotten van Statiegeld Nederland, de organisatie die het statiegeld namens de drankenproducenten regelt. Hoeveel flesjes het afgelopen jaar precies werden ingeleverd, maakt de organisatie niet bekend. Eind dit jaar wordt gekeken of gemiddeld over 2022 90 procent van de flessen werd ingeleverd. In de natuur ziet de oplettende kijker wel minder flesjes sinds de invoering van het statiegeldsysteem. Zwerfafvalspecialist Dirk Groot onderzoekt al vijf jaar de samenstelling van het zwerfafval in Nederland. "Ik vond bij mijn onderzoeken in 2022 gemiddeld 2,5 plastic flesjes per kilometer. Van 2017 tot en met juni 2021 vond ik gemiddeld 8,4 plastic flesjes per kilometer. Dit is een afname van 70 procent." Recycling Netwerk Benelux (RNB) is kritisch op wat er het afgelopen jaar is bereikt. Dat niet alle flesjes worden ingeleverd, komt volgens deze organisatie ook doordat er niet genoeg rekening wordt gehouden met de consument. "Statiegeld werkt, maar het moet een systeem zijn waar de consument centraal staat. Daarom zouden alle plekken waar je deze flesjes kan kopen ook verplicht moeten zijn ze weer in te nemen en statiegeld uit te keren. Dat is nu niet het geval. Mensen gaan niet hun flesje dat ze onderweg hebben gekocht, bewaren tot ze bij een supermarkt zijn waar ze hun geld kunnen terugkrijgen. Daarvoor is het bedrag van 15 eurocent ook te laag", zegt Suze Govers van RNB. Ook Statiegeld Nederland ziet het aantal inleverlocaties als een punt van aandacht en breidt het aantal het komende halfjaar verder uit. Supermarkten, grote treinstations en bemande tankstations zijn nu al verplicht om flesjes in te nemen. Ook op sommige sportclubs of in bijvoorbeeld woonzorgcentra worden op dit moment de flesjes verzameld, het statiegeldbedrag is dan een gift aan de vereniging of aan een goed doel. Recycling Netwerk Benelux vindt het nog niet altijd voldoende duidelijk waarom er op het ene flesje wel statiegeld zit en op het andere niet. Producenten zijn verplicht om statiegeld te heffen op water en fris, terwijl dat op sap en zuivel niet hoeft. "Dat is voor consumenten verwarrend, waardoor de kans groter is dat ze de verpakking bij het plastic afval gooien", zegt Govers. Met een jongerencampagne probeert Statiegeld Nederland ook hier meer duidelijkheid in te scheppen. Na de invoering van het statiegeldsysteem op kleine flesjes, komt dat er binnenkort ook voor blikjes. De bedrijven in de levensmiddelenindustrie en de supermarkten lieten vorige week weten dat het ze niet gaat lukken om het statiegeldsysteem eind dit jaar in te voeren. Volgens hen waren er te veel onzekerheden rondom levertijden van machines voor het tellen en sorteren, waardoor ze het wilden uitstellen naar 1 april 2023. Staatssecretaris Heijnen van Infrastructuur en Waterstaat zegt dat uitstel niet mogelijk is. Als de deadline van 31 december niet wordt gehaald, kan de inspectie gaan handhaven, waarschuwde ze.||https://nos.nl/artikel/2434807-na-jaar-statiegeld-op-flesjes-80-procent-ingeleverd-doel-nog-niet-gehaald
2022-07-01||Onderzoeksraad: kabinet doet te weinig met onze aanbevelingen over corona|| Het kabinet heeft tot nu toe nog niet veel gedaan met aanbevelingen van de Onderzoeksraad voor Veiligheid over de corona-aanpak. Dat concludeert de Raad in een tussentijdse evaluatie (.pdf), op het moment dat een zomergolf de besmettingscijfers en de ziekenhuisbezetting weer stuwt. In februari verscheen een lijvig rapport van de Raad waarin het coronabeleid van het kabinet in het begin van de pandemie stevig werd bekritiseerd. Er werd te veel gekeken naar bijvoorbeeld de ziekenhuizen waardoor zich in de verpleeghuizen "een stille ramp" voltrok. De minister van Volksgezondheid had te weinig wettelijke bevoegdheden om bij GGD's en Veiligheidsregio's bepaalde zaken af te dwingen en het OMT had in de praktijk een te belangrijke rol bij het nemen van besluiten. Er volgen nog twee rapporten over de latere fases van de pandemie, maar toch deed de Raad al tien aanbevelingen over wat er beter kan en moet. Zo vond de Raad dat er heldere scenario's moesten worden uitgewerkt voor het geval de maatschappij langdurig wordt ontwricht en dat er een duidelijkere scheiding moest komen in wie welke rol speelt: deskundigen zoals in het OMT adviseren, bestuurders nemen besluiten. Bij sommige aanbevelingen zegt de Raad bij het kabinet "ambitie" te zien om veranderingen te implementeren. Ook zegt de Raad dat "duidelijk is dat dit een korte periode is om alle aanbevelingen direct uit te voeren". Toch vraagt de Raad zich af "of het kabinet de lessen voldoende verwerkt heeft in zijn voorbereidingen op toekomstige oplevingen". De Raad baseert zich in de evaluatie op de officiële reactie van het kabinet op het rapport uit februari en op de recent gepubliceerde langetermijnstrategie. In het kort komt die langetermijnstrategie erop neer dat veel van de verantwoordelijkheid voor het bestrijden van corona bij de maatschappij zelf komt te liggen. Sectoren zoals horeca moeten zelf plannen indienen wat ze gaan doen als de besmettingscijfers weer boven een bepaald niveau uitkomen. Die sectorplannen zijn nog niet klaar. Voorzitter Jeroen Dijsselbloem snapt weinig van die aanpak, zegt hij in een toelichtend interview in de Volkskrant: "Uit welke evaluatie komt dat dit een goed idee is? Niet uit ons rapport. [...] Je kunt niet aan sectoren vragen: maak plannen voor vijf verschillende scenario's. Dat kan alleen de overheid doen." Dijsselbloem zegt reflectie te missen bij het kabinet. De tijdelijke coronawet is vervallen en de Wet publieke gezondheid is niet aangepast, waardoor er bijna geen wettelijke basis meer is om landelijke maatregelen te nemen als de situatie daarom vraagt. "We beginnen dadelijk weer zo'n beetje van nul." Minister Kuipers zegt in een reactie dat hij de kritiek van de Onderzoeksraad "graag zal meenemen in het verdere traject". Verder benadrukt hij dat de corona-aanpak een combinatie moet zijn van overheidsingrijpen en maatregelen door de samenleving zelf: "Het beleid van het kabinet wordt meestal zo geframed dat het de eigen verantwoordelijkheid van iedere burger is. Maar het is allereerst de verantwoordelijkheid van mij en van het kabinet om zoveel mogelijk maatregelen te treffen om te reageren." Kuipers vult aan dat het kabinet zicht houdt op het virus en de opkomst van een nieuwe variant en dat het de capaciteit in de zorg op orde houdt. "Maar we wijzen ook sectoren erop dat ze zelf ook veel kunnen doen om bij een oplopend aantal besmettingen de uitval van personeel, klanten en scholieren zo laag mogelijk te houden." Het bevreemdt de Raad dat de officiële reactie op het coronarapport alleen uit naam van drie vakministers is gegeven, en niet ook uit naam van premier Rutte. "De minister-president was in de coronacrisis voorzitter van de belangrijkste gremia in de crisisaanpak. De coronacrisis was echter niet alleen een volksgezondheidscrisis, maar een crisis die alle aspecten binnen de samenleving raakte, en dus ook het gehele kabinetsbeleid." Daarbij wijst Dijsselbloem erop dat Rutte ook een grote rol speelde in de manier waarop besluiten werden genomen. "Allerlei informele overleggen zijn heel belangrijk geworden. Daar was de minister-president gewoon de belangrijkste minister in."||https://nos.nl/artikel/2434806-onderzoeksraad-kabinet-doet-te-weinig-met-onze-aanbevelingen-over-corona
2022-07-01||Amerikaanse Hells Angels-voorman Sonny Barger (83) overleden || Een van de bekendste Hells Angels wereldwijd is op 83-jarige leeftijd overleden. Sonny Barger was jarenlang als voorman een van de drijvende krachten achter de notoire motorclub in de VS en een van zijn beruchtste leden. "Ik heb een lang en goed leven gehad, vol avontuur", schrijft Barger in het overlijdensbericht op Facebook dat hij zelf opstelde. "Het was een voorrecht om onderdeel te zijn geweest van een prachtclub." Barger had een ongelukkige jeugd. In de steek gelaten door zijn moeder en op zijn zestiende van school gegaan, meldde hij zich met een vervalst geboortebewijs bij het leger. Daar werd hij ontslagen toen het bedrog ontdekt werd. Daarna vormde hij in 1957 in de Californische stad Oakland een chapter van de Hells Angels, de motorclub waarin sinds 1948 'verschoppelingen' elkaar vonden in losse broederschappen. Bargers afdeling groeide snel uit tot de grootste en hij speelde een belangrijke rol in het samenbrengen van de verschillende clubs. "Hij was afwisselend een fanaat, een filosoof, een vechter, sluw bemiddelaar en laatste scheidsrechter", schreef journalist Hunter S. Thompson in zijn klassieke verslag over de motorclub, Hell's Angels: The Strange and Terrible Saga of the Outlaw Motorcycle Gangs. "Niemand twijfelt aan de Bargers beslissingen." Reportages als die van Thompson droegen bij aan complexe mythe rond de groep. Ze zagen zichzelf in een Amerikaanse traditie als vrijgevochten rebellen die de nadruk legden op broederschap en trouw, terwijl autoriteiten en slachtoffers dat beschouwden als een cynisch vernislaagje over een nihilistisch crimineel netwerk. Barger bouwde in ieder geval een lang strafblad op. Hij werd verdacht van moord op een dealer, ging jaren de cel in voor drugshandel en verboden wapenbezit en daarna nog eens voor een moordcomplot tegen een rivaliserende bende. Hij was er evenwel trots op dat het de FBI niet lukte de hele motorclub te verbieden als criminele organisatie. Ook relativeerde hij het outlaw-imago van de club. "Er zijn meer agenten die misdaden begaan dan Hells Angels", zei hij eens. "Wij zijn een druppel in de oceaan." Barger was ook betrokken bij een van de meest spraakmakende incidenten uit de geschiedenis van de Hells Angels: het dodelijke geweld op het festival op de Altamont-racebaan in december 1969, waar de Angels als bewakers waren ingehuurd. Tijdens een optreden van de Rolling Stones werd daar een festivalganger die een pistool trok doodgestoken. Om te voorkomen dat de menigte nog onrustiger werd, drong Barger erop aan dat de Stones doorspeelden, naar eigen zeggen door Keith Richards een pistool tussen zijn ribben te duwen. "He played like a motherfucker." Het concert geldt als het officieuze einde van de Summer of Love. Naast zijn activiteiten als Godfather of the Hells Angels schreef Barger autobiografische boeken en romans en speelde hij de rol van Lenny de Pooier in de tv-serie Sons of Anarchy, over het leven in een motorbende. Hij was een opvallende verschijning, ook omdat hij in de jaren 80 zijn stembanden had verloren aan keelkanker, na een leven vol sigaretten. Barger overleed uiteindelijk ook aan kanker, in zijn lever dit keer, na een kort ziekbed. Volgens zijn eigen overlijdensbericht gebeurde dat vredig, omringd door zijn vrouw en andere geliefden. "Ik ben decennialang een bekende figuur geweest, maar ik heb vooral genoten van de bijzondere tijd met mijn broeders, mijn familie en mijn goede vrienden."||https://nos.nl/artikel/2434803-amerikaanse-hells-angels-voorman-sonny-barger-83-overleden
2022-07-01||Ook technisch is het lastig om al het gas in Groningen te winnen|| Niet alleen de veiligheid van de Groningers is een belangrijke reden om niet de hele voorraad gas uit het Groningenveld te winnen, ook wordt het technisch steeds moeilijker om al het gas naar boven te halen. Dat komt doordat de druk in het veld steeds lager wordt. Er zit waarschijnlijk nog zo'n 500 miljard kuub gas in, maar om het te winnen zijn er bijvoorbeeld meer compressoren nodig. Vanwege de productiebeperking is daar tot op heden niet in geïnvesteerd, maar staatssecretaris Vijlbrief (gaswinning Groningen) ziet wel dat het voor bedrijven aantrekkelijker is geworden om die investering alsnog te doen. Dat zegt hij in de podcast Gronings gas gewonnen of verloren? Voor het winnen van gas is het belangrijk dat er in het veld voldoende druk is, zodat het makkelijk omhoog kan worden gehaald. Maar door de decennialange winning is die druk op veel plekken veel lager geworden. Begin jaren negentig zijn daarom al compressoren in het gaswinningsgebied geplaatst. Uit vertrouwelijke notulen van het college van Beheer van de Maatschap Groningen blijkt dat er in 2013 al wordt gesproken over mogelijke sluiting van het veld, vanwege de dalende reservoirdruk en de dreigende productiebeperking vanwege de aardbevingen. Op dat moment wordt de afweging gemaakt niet in een tweede fase compressoren te investeren. De productie is dan nog veel hoger dan nu, zo'n 47 miljard. Toch denkt staatssecretaris Vijlbrief (Aardgaswinning Groningen) dat commerciële bedrijven deze investeringen alsnog willen doen, vanwege de waarschijnlijk aanhoudend hoge gasprijs. Vijlbrief zegt daarover: "Er zat natuurlijk al een enorme daling in de winning omdat het veld uitgeput raakt, maar je moet wel eerlijk zijn. Bij deze prijzen is gaswinning een erg lucratieve business en dan kan investeren in compressoren weer aantrekkelijk zijn. Dat is natuurlijk precies de reden dat er druk uit bepaalde partijen komt om dit wel te doen. Ik begrijp dat wel en dat mag ook, maar ik ga het niet doen." Gaswinningsbedrijf NAM heeft in het verleden wel een succesvolle proef gedaan met een nieuwe compressor, maar vanwege de dalende gasproductie uit het Groningenveld zijn de andere negentien clusters nooit voorzien van wat wordt genoemd de tweede fase compressie. De NAM stuurt ieder jaar een operationele strategie naar het ministerie van Economische Zaken. De verantwoordelijk bewindspersoon, in dit geval Vijlbrief, neemt mede op basis daarvan een winningsbesluit. In de strategie voor 2022/2023 heeft de NAM aangegeven dat er op dit moment, zonder die extra compressoren, 100 miljoen kuub gas per dag kan worden gewonnen. Hoe lang die hoeveelheid nog geproduceerd kan worden zonder extra hulpmiddelen is niet berekend. Een ander probleem bij verhoging van de gaswinning is dat de druk in het veld niet overal hetzelfde is. In 2018 opperde de Overleggroep Groningen 2.0 het idee om stikstof in het veld te injecteren om die drukverschillen te ondervangen. Het Staatstoezicht op de Mijnen is daar geen voorstander van, onder meer vanwege de gevolgen voor het landschap. Er zijn veel injectielocaties voor nodig. De NAM heeft er al wel verkennend onderzoek naar gedaan in 2013. Toen was de conclusie dat voor stikstofinjectie ingrijpende maatregelen nodig zijn. Er moet een stroom vretende fabriek worden gebouwd waarmee stikstofgas uit de lucht wordt opgevangen. Voor het vervoer van het stikstof naar de injectielocaties is vervolgens een nieuw pijpleidingennetwerk nodig en er moeten injectielocaties met compressoren en injectieputten worden gebouwd. Grote zorg is volgens de NAM dat injecteren van stikstof juist kan leiden tot extra aardbevingen. Over de hele wereld zijn er injectieprojecten die aardbevingen hebben veroorzaakt. "In de diepe ondergrond van het Groningen-gasveld zijn de vele in het reservoir aanwezige breuken al kritisch gespannen", zegt de NAM in een verklaring. "Er is daardoor geen garantie dat de aardbevingen zullen worden vermeden of zelfs niet verergeren."||https://nos.nl/collectie/13902/artikel/2434799-ook-technisch-is-het-lastig-om-al-het-gas-in-groningen-te-winnen
2022-07-01||Opnieuw gynaecoloog die eigen zaad gebruikte om vrouwen zwanger te maken|| Een Brabantse gynaecoloog heeft eind jaren 80 en begin jaren 90 zijn eigen sperma gebruikt om zeker drie kinderen te verwekken bij vrouwen met een kinderwens. Arts Henk Ruis zegt in de Volkskrant dat hij dat niet bewust deed. "Het was een totale verrassing." Ruis (71) was behandelaar bij Stichting Geertgen uit Elsendorp, nu vruchtbaarheidskliniek Nij Geertgen. Zijn naam is door de kliniek naar buiten gebracht om mogelijke andere donorkinderen te helpen bij de zoektocht naar hun biologische vader. De kinderen van wie bekend is dat Ruis de vader is, werden geboren tussen 1988 en 1992. Bij een van hen was met de ouders afgesproken dat er zaad van de opvoedvader te gebruiken en niet van een anonieme donor, meldt Stichting Fiom, waar mensen met vragen over hun afstamming terechtkunnen. De stichting zegt dat Ruis heeft meegewerkt aan dna-onderzoek, nadat iemand zich dit jaar had gemeld die vermoedde dat hij zijn of haar vader was. Na verder onderzoek kwamen nog twee matches boven. Ruis noemt het tegen de NOS een kwalijke zaak die niet had mogen gebeuren. Hij zegt dat hij met twee van de drie kinderen contact heeft. De arts ontkent opzet en zegt dat het steeds per ongeluk is gegaan. "Het enige wat ik kan verzinnen, is dat het zaad verwisseld is." Hij zegt dat de faciliteiten in het laboratorium nog niet zo goed geregeld waren als nu. "De techniek was nieuw, het lab was klein en er was geen permanent toezicht. Ik deed alles zelf." Kliniek Nij Geertgen stelt dat het onjuist is wat de wensouders en de kinderen is overkomen en zegt dat de impact begrijpelijkerwijs groot is. Onlangs noemde de kliniek het al onacceptabel wanneer een arts tegelijkertijd behandelaar én spermadonor is geweest, ook toen er nog anoniem kon worden gedoneerd. "Er bestond weliswaar geen regelgeving rondom donorconceptie, maar ook toen was het medisch-ethisch gezien onjuist om eigen zaad te gebruiken zonder de wensouders daarover te informeren en om toestemming te vragen." Ruis was niet de enige vruchtbaarheidsarts die kinderen verwekte met eigen zaad. Eerder kwam de zaak van Jan Karbaat naar buiten, die vader bleek van tientallen kinderen. Daarna werden de namen van nog drie artsen bekend, die werkten in Den Bosch, Zwolle en Leiden.||https://nos.nl/artikel/2434793-opnieuw-gynaecoloog-die-eigen-zaad-gebruikte-om-vrouwen-zwanger-te-maken
2022-07-01||Inflatie in Nederland opnieuw wat minder hoog, in Eurozone juist hoger|| De inflatie was in juni 9,9 procent. Dat is nog steeds hoog, maar wat minder hoog dan vorige maand. Toen werd er een inflatie gemeten van 10,2 procent. Dat blijkt uit cijfers van het Centraal Bureau voor de Statistiek op basis van de Europese rekenmethode. Het is de derde maand op rij dat de inflatie wat minder hoog is dan de maand daarvoor. De prijsstijging van energie inclusief brandstoffen was wat minder hoog dan vorige maand, blijkt uit de cijfers. Van voeding stegen de prijzen juist wat harder. Uit cijfers van United Consumers blijkt wel dat afgelopen maand het prijsrecord voor benzine verbroken werd. Op 8 juni was de gemiddeld landelijke adviesprijs voor een liter euro95 2,505 euro. Sindsdien zijn de prijzen weer iets gezakt. Vandaag is de adviesprijs 2,46 euro. In de eurozone steeg de inflatie juist. Gemiddeld stegen de prijzen daar in juni met 8,6 procent ten opzichte van een jaar eerder. Dat is opnieuw een record. In mei was de inflatie in de eurozone nog 8,1. De hoogste inflatie werd in juni gemeten in Estland (22 procent) en Litouwen (20,5 procent). In Malta was de inflatie relatief het laagst met 6,1 procent. Nederland komt al maanden hoger uit dan gemiddeld in de eurozone, maar dat verschil wordt wel steeds kleiner. Zo was de inflatie in april in Nederland 11,9 procent en in de eurozone 7,5 procent. Hoe het komt dat die inflatiepercentages verschillen is niet precies te zeggen, zei hoofdeconoom Peter Hein van Mulligen eerder, maar mogelijke verklaringen zijn de sterk geliberaliseerde gasmarkt in Nederland en de manier waarop het cijfer berekend wordt. Het CBS neemt voor de inflatieberekening de bedragen in nieuwe energiecontracten mee. Andere landen doen dat niet altijd op dezelfde manier, zei Van Mulligen. Het Centraal Bureau voor de Statistiek onderzoekt momenteel de manier waarop ze de energiecontracten meenemen in de berekening. Gisteren constateerde het Centraal Planbureau in een rapport dat de lasten van de inflatie scheef verdeeld zijn. Zo maakt het bedrijfsleven over het algemeen nog steeds winst, terwijl de koopkracht van veel huishoudens terugvalt. De onderzoekers suggereerden om eenmalig de lonen te verhogen ten koste van de winst om de lasten te verdelen tussen bedrijven en huishoudens. Wel moet worden voorkomen dat er een loon-prijsspiraal ontstaat, waarbij bedrijven de prijzen verhogen om de lonen te verhogen en daarna de lonen weer omhoog gaan.||https://nos.nl/artikel/2434792-inflatie-in-nederland-opnieuw-wat-minder-hoog-in-eurozone-juist-hoger
2022-07-01||Wekdienst 1/7: Huisartsen op het Malieveld • Keti Koti gevierd en herdacht || Goedemorgen! Duizenden huisartsen demonstreren vandaag in Den Haag vanwege de hoge werkdruk. En in verschillende steden wordt Keti Koti herdacht en gevierd, de afschaffing van de slavernij. Het weer: het is vandaag rustig zomerweer met zon en stapelwolken. Lokaal kan een bui ontstaan. Het wordt 19 tot 22 graden bij een matige zuidwestenwind. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Het kabinet stelt een bemiddelaar aan om het gesprek met boze en ongeruste boeren op gang te brengen. Premier Rutte is positief over een plan uit de Kamer om snel de hulp in te roepen van een 'onafhankelijke voorzitter' die het gebrek aan vertrouwen bij de boeren moet herstellen. Rutte denkt dus aan één persoon, geen commissie, zo zei hij in het debat over de recente boerenacties. "Het lijkt me goed als er iemand gaat helpen om het gesprek echt op gang te helpen." Minister Staghouwer wilde volgende week zelf in gesprek met boerenorganisaties. Het is nog niet bekend of Staghouwer dit nu gaat overlaten aan de bemiddelaar. Het kabinet denkt dat er veel misverstanden leven bij boeren en die moet de bemiddelaar dan uit de weg weten te ruimen. Volgens Rutte hoeft de veestapel niet gehalveerd te worden, hoeven de plannen niet op korte termijn uitgevoerd te worden maar is daar meer tijd voor en zullen de luchtvaart en de industrie ook een bijdrage moeten leven aan het noodzakelijke herstel van de natuur. Wel houdt hij vast aan het huidige kabinetsplan dat er in 2030 50 procent minder stikstof mag worden uitgestoten. Rutte wil niet met relschoppers aan tafel, maar met boeren die willen praten over hun toekomst, wat volgens hem de grootste groep is. Tijdens het debat uitten alle partijen hun afschuw over de wegblokkades, intimidaties en de protesten bij de privéwoningen van politici, waardoor politici zich steeds onveiliger voelen. Omdat de grasmat van De Kuip vervangen wordt, kunnen Feyenoord-fans hun tegels uit de tuin ruilen voor een stuk gras uit De Kuip. Zo'n 100 vierkante meter stadiongras werd apart gehouden voor de campagne van het NK Tegelwippen. En het liep storm gisteren. Fijne vrijdag!||https://nos.nl/artikel/2434791-wekdienst-1-7-huisartsen-op-het-malieveld-keti-koti-gevierd-en-herdacht
2022-07-01||Peilingwijzer: BBB op 9 tot 13 zetels, even groot als PvdA|| In de nieuwste Peilingwijzer is de winst voor de BoerBurgerBeweging verder opgelopen. De partij van Caroline van der Plas staat op 9 tot 13 zetels, tegen 6 tot 10 ruim een maand geleden. In de Tweede Kamer heeft de BBB 1 zetel. Al sinds de verkiezingen van maart vorig jaar heeft de BBB de stijgende lijn te pakken, en de laatste maanden gaat het steeds sneller. "Dat is niet verrassend, nu het stikstofbeleid sterk speelt", zegt politicoloog Tom Louwerse, de maker van de Peilingwijzer. "De BBB heeft hier een duidelijk kritisch geluid over en weet zich het sterkst met dit thema te verbinden." De meeste kiezers trekt de BBB van de VVD en van mensen die bij de verkiezingen van vorig jaar niet stemden. Weliswaar zegt volgens I&O Research slechts 5 procent van de VVD-kiezers uit maart 2021 dat ze nu voor de BBB kiezen, maar in absolute aantallen is dat een grotere groep dan de 18 procent van de JA21-kiezers die nu voor de BBB zou kiezen. De partij van Van der Plas trekt ook kiezers die bij de vorige verkiezingen op CDA, PVV of FvD stemden. Uit onderzoek van Ipsos/EenVandaag komt naar voren dat het belangrijkste motief om op de BBB te stemmen onvrede met het kabinetsbeleid in het algemeen is. Daarnaast geloven veel mensen in partijleider Van der Plas. Zij "komt op voor gewone mensen", "spreekt duidelijke taal" en "gebruikt boerenverstand". Verder vinden haar aanhangers dat ze het vorige week goed deed in het Kamerdebat over het stikstofbeleid. Louwerse benadrukt dat de Peilingwijzer een weergave van de huidige stemintenties is, en dat dit nog weinig zegt over de uitslag van komende verkiezingen. Uit recent politicologisch onderzoek naar peilingen in de jaren 1998-2021 blijkt dat de voorspellende waarde van peilingen meestal pas in de laatste weken of maanden voor de verkiezingen groter wordt dan de uitslag van de vorige verkiezingen. De onzekerheid is nog extra groot bij nieuwe partijen als de BBB, waarvan de aanhang zeer sterk kan fluctueren. In de Peilingwijzer valt verder op dat van de regeringspartijen alleen de ChristenUnie niet op verlies staat, net zoals bijna de hele vorige kabinetsperiode het geval was. De VVD blijft met 26 tot 32 zetels (vorige maand 29-33) veruit de grootste partij, D66 staat op 12 tot 18 (vorige maand 13-19), en is daarmee nog altijd de tweede partij, samen met de PVV die op 13 tot 17 staat. Het CDA staat op 7 tot 11 en de CU op 5 tot 7. Na D66 en de PVV volgen GroenLinks (10 tot 14) en de PvdA (9 tot 13), die ongeveer even groot zijn en ook ongeveer net zo groot als de BBB. Van de kleinere partijen staat de SP op 7 tot 10, de Partij voor de Dieren op 7 tot 9, JA21 op 5 tot 9, Volt en Forum voor Democratie beide op 3 tot 7, de SGP op 3 tot 5, Denk op 2 tot 4 en 50Plus en Bij1 beide op 0 tot 2.||https://nos.nl/artikel/2434789-peilingwijzer-bbb-op-9-tot-13-zetels-even-groot-als-pvda
2022-07-01||Ombudsman: gedupeerden kinderopvangtoeslag tasten in duister over beoordeling|| De Nationale ombudsman vindt dat er meer bemiddeling moet plaatsvinden tussen de Belastingdienst en ouders van de kinderopvangtoeslagaffaire. Hij hoopt dat ze dan minder lang hoeven wachten op een beoordeling door de Uitvoeringsinstantie Herstel Toeslagen (UHT). "Want het gaat te langzaam en er wordt niet met mensen zelf gesproken", zegt Reinier van Zutphen. De beoordeling gebeurt voor de meeste mensen in stappen: eerst melden ze zich voor een 'lichte toets' en vervolgens worden ze 'integraal beoordeeld'. Op die laatste stap moeten sommige ouders echter jaren wachten. Na deze beoordeling kunnen gedupeerden ook nog naar de Commissie Werkelijke Schade stappen, die kijkt of gedupeerden ook nog recht hebben op compensatie voor bijvoorbeeld emotioneel leed. Het kan nog tot zeker 2026 duren voordat iedereen deze stappen heeft doorlopen. Volgens de ombudsman tasten veel mensen intussen nog altijd in het duister over de status van hun beoordeling en krijgen ze het niet te horen als die is vertraagd. Vervolgens maken ze bezwaar, omdat de beslissingstermijnen niet zijn gehaald. Zonder resultaat, want over dat bezwaar horen ze vervolgens ook niets. Inmiddels zijn er al 12.000 ingebrekestellingen ingediend en daar is het UHT ook weer tijd aan kwijt. Een mogelijke oplossing voor alle problemen is volgens de ombudsman dat ouders met de Belastingdienst een vaststellingsovereenkomst opstellen, waarin een compensatiebedrag wordt afgesproken als mensen afzien van verdere procedures. "Ga met mensen aan tafel zitten en vraag wat ze nodig hebben", zegt Van Zutphen. "De Belastingdienst moet het dan met hen eens worden. Dan kunnen mensen een punt zetten achter dit vreselijke probleem en de ellendige periode die hun door de overheid is aangedaan." Zo'n vaststellingsovereenkomst is al langere tijd een wens van advocaten en gedupeerde ouders. Staatssecretaris De Vries van Financiën wees eerder wel op de nadelen: er komt weer een nieuwe regeling bij en er kan rechtsongelijkheid ontstaan, doordat ouders verschillende compensaties krijgen. Gedupeerden zelf vinden het niet allemaal een goed idee. "Ik snap dat het sneller moet, die mening deel ik", zegt Chantalle Schmitz van Stichting Gedupeerde Ouders. "Alleen je komt niet onder een integrale beoordeling uit, want je moet weten waar de problemen begonnen zijn. Anders weet je niet over welke jaren iemand gedupeerd is." Het ministerie van Financiën is inmiddels een proef begonnen om te kijken voor welke gedupeerden een vaststellingsovereenkomst zou kunnen werken. Daarvoor zijn vijftien gedupeerde ouders geselecteerd. De resultaten van de pilot worden over een paar maanden verwacht. Daarnaast loopt er een proef met een externe mediator. Zelf is Schmitz inmiddels integraal beoordeeld en ze wacht nu op een beoordeling door de Commissie Werkelijke Schade. Zij bleek uiteindelijk over meer jaren gedupeerd te zijn dan ze van tevoren dacht. "Als ik had gekozen voor bemiddeling, had ik daardoor minder vergoeding gekregen."||https://nos.nl/artikel/2434788-ombudsman-gedupeerden-kinderopvangtoeslag-tasten-in-duister-over-beoordeling
2022-07-01||DNB-president Knot spreekt bij herdenking slavernij, 'gebaar' verwacht|| Vanmiddag wordt in Amsterdam het slavernijverleden herdacht en een van de sprekers is Klaas Knot, president van De Nederlandsche Bank. Eerder dit jaar trok Knot al het boetekleed aan vanwege de rol van DNB bij de Nederlandse slavernij en hij beloofde te zullen komen met "een gebaar dat blijvende waarde heeft". Aangenomen wordt dat hij daar vandaag in zijn toespraak op ingaat. In februari bleek uit onderzoek in opdracht van DNB zelf dat oprichters en bestuurders van de centrale bank in de negentiende eeuw jarenlang intensief betrokken waren bij de slavernij. Knot zei toen dat hij dat "zeer betreurde". Excuses bood hij niet aan, maar hij sloot niet uit dat dat dit jaar alsnog zou gebeuren. Behalve DNB doen ook andere banken onderzoek naar hun slavernijverleden. ABN Amro bood in april excuses aan voor het aandeel dat voorlopers van de bank hadden in de Nederlandse slavernij. Het onderzoek dat ING laat doen, loopt nog. Maureen Koswal is nazaat van totslaafgemaakten die te werk werden gesteld op onder meer plantage Zeezigt in Suriname, waar voormalig DNB-bestuurder Hermanus Insinger belangen in had. De moeder van haar overgrootvader was totslaafgemaakte. "Dat is vier generaties geleden en dus nog vrij recent", zegt Koswal, die al decennialang onderzoek doet naar de geschiedenis van haar voorouders. Samen met Karwan Fatah-Black, historicus slavernijgeschiedenis aan de Universiteit Leiden en een van de drie onderzoekers van het DNB-rapport, heeft ze in het Stadsarchief van Amsterdam de notulenboeken van plantage Zeezigt bekeken. Daarin staat onder meer beschreven op welke manier Insinger en anderen druk probeerden uit te oefenen op de politiek om de afschaffing van de slavernij te vertragen en zelf hoge compensaties voor hun belangen in de slavernij te krijgen. In deze video bekijken Karwan Fatah-Black en Maureen Koswal samen bewijsstukken die zijn gebruikt in het DNB-onderzoek: "Waarom heeft het zo lang moeten duren voordat deze feiten bekend werden?", vraagt Koswal zich af. Volgens Fatah-Black is een deel van de pijn van veel nazaten dat de slavernijgeschiedenis lang is weggewuifd of gebagatelliseerd. "De financiële geschiedenis met betrekking tot de slavernij is heel lang overgeslagen. Onderzoeken naar de rol van banken maken het zicht op dat verleden completer. Het levert ook noodzakelijke informatie op voor de discussie of er excuses gemaakt moeten worden of niet", zegt Fatah-Black. "Excuses zijn een belangrijke vorm van erkenning voor de rol die slavernij gespeeld heeft in onze geschiedenis." Verder onderzoek moet volgens Fatah-Black duidelijk maken wat de doorwerking is van het slavernijverleden. "Mensen die vrijkwamen na de afschaffing van de slavernij werden niet meteen behandeld als burger. De vraag is hoe dat burgerschap zich heeft ontwikkeld. De gevolgen van slavernij zijn voor de nazaten nog steeds merkbaar. Het is van belang dat we die verbinding tussen het heden en verleden in kaart brengen."||https://nos.nl/artikel/2434786-dnb-president-knot-spreekt-bij-herdenking-slavernij-gebaar-verwacht
2022-07-01||ANWB verwacht blijvende drukte op de weg: 'Vaker bumper aan bumper'|| Het wordt nog drukker op de weg en dat zal voorlopig zo blijven, voorspelt ANWB Verkeersinformatie in De Telegraaf. Dat komt door de honderdduizenden auto's die er jaarlijks bij komen, auto's die tegelijkertijd op de weg zijn en personeelstekorten in het ov. Er zijn in totaal negen miljoen voertuigen en mensen pakken vaker gelijktijdig de auto, zegt Arnoud Broekhuis van de ANWB tegen de krant. "Dat houdt in dat we vaker bumper aan bumper rijden. En dat zie ik niet snel veranderen, want de personele problemen bij de trein- en busbedrijven hebben tot gevolg dat de dienstregelingen verder uitgekleed worden, waardoor de auto zo ongeveer het enige alternatief is voor de wat langere afstanden." Na rustigere periodes vanwege thuiswerken door corona, is het sinds halverwege maart weer een stuk drukker op de weg, bleek eerder. Tijdens de ochtend- en avondspits staat er bijna elke dag 300 tot 400 kilometer file, meldde de ANWB begin april.||https://nos.nl/artikel/2434785-anwb-verwacht-blijvende-drukte-op-de-weg-vaker-bumper-aan-bumper
2022-07-01||'Provinciale Statenleden die in landbouw werken, stemden over stikstof'|| Ten minste achttien Provinciale Statenleden met een professionele achtergrond in de landbouw hebben zich mogelijk schuldig gemaakt aan belangenverstrengeling door mee te stemmen over stikstofmoties. In de meeste gevallen overtraden zij daarmee provinciale integriteitsregels, blijkt uit onderzoek van NRC. Het gebeurde sinds 2019 in negen provincies. De politici mochten vanwege hun werk als bijvoorbeeld melkveehouder of akkerbouwer niet stemmen over provinciale regelingen en moties waarbij zij een belang hadden. Acht van deze achttien Statenleden bekleden ook een functie bij LTO of een andere belangenorganisatie. In de meeste provincies is het verboden voor Statenleden om mee te stemmen over beleid en moties waar zij een persoonlijk belang bij hebben. Naast het meestemmen, voerden sommige Statenleden ook het woord en brachten ze standpunten in die ze met bijvoorbeeld LTO hadden voorbesproken, schrijft NRC. De Provinciale Staten hebben een belangrijke rol in het stikstofdossier. De provincies moeten namelijk plannen maken voor stikstofreductie, de Statenleden gaan daarover stemmen. In Drenthe zouden vier politici de regels hebben overtreden, in Friesland drie. Zestien van de achttien Statenleden die niet zouden hebben gehandeld in lijn met de integriteitsregels, zijn actief voor de VVD en het CDA. "Als je die integriteitscodes over het algemeen ziet, vind ik het nogal opmerkelijk dat dit kan", zegt bijzonder hoogleraar Public Affairs aan de Universiteit Leiden Arco Timmermans tegen de krant. Hij wijst op de codes van Utrecht, Drenthe en Friesland. "Die zijn helder: meestemmen doe je niet als je een belang hebt." Alleen in Utrecht en Groningen zijn er deze zittingsperiode geen Statenleden met een professionele achtergrond in de landbouw.||https://nos.nl/artikel/2434784-provinciale-statenleden-die-in-landbouw-werken-stemden-over-stikstof
2022-07-01||Kabinet hoopt met 'verzoener' gesprek met ongeruste boeren op gang te brengen|| Het kabinet stelt een bemiddelaar aan om het gesprek met boze en ongeruste boeren op gang te brengen. Premier Rutte is positief over een plan uit de Kamer om snel de hulp in te roepen van een 'onafhankelijke voorzitter' die het gebrek aan vertrouwen bij de boeren moet herstellen. Initiatiefnemer CDA dacht aanvankelijk aan een 'verzoeningscommissie'. "Die moet zorgen voor een wederzijdse empathie en de gemoederen tot bedaren brengen", zei CDA-fractievoorzitter Heerma. BBB-leider Van der Plas had om een bemiddelaar gevraagd. Rutte denkt dus aan één persoon, zo zei hij in het debat over de recente boerenacties. "Het lijkt me goed als er iemand gaat helpen om het gesprek echt op gang te helpen." Minister Staghouwer wilde volgende week zelf in gesprek met boerenorganisaties, werd vandaag bekend. Het is nog niet bekend of Staghouwer dit nu gaat overlaten aan de bemiddelaar. Het kabinet denkt dat er veel misverstanden leven bij boeren en die moet de bemiddelaar dan uit de weg weten te ruimen. Volgens Rutte hoeft de veestapel niet gehalveerd te worden, hoeven de plannen niet op korte termijn uitgevoerd te worden maar is daar meer tijd voor en zullen de luchtvaart en de industrie ook een bijdrage moeten leven aan het noodzakelijke herstel van de natuur. Wel houdt hij vast aan het huidige kabinetsplan dat er in 2030 50 procent minder stikstof mag worden uitgestoten. Rutte wil niet met relschoppers aan tafel, maar met boeren die willen praten over hun toekomst, wat volgens hem de grootste groep is. Tijdens het debat uitten alle partijen hun afschuw over de wegblokkades, intimidaties en de protesten bij de privéwoningen van politici, waardoor politici zich steeds onveiliger voelen. Veel Kamerleden denken dat het om een kleine groep relschoppers gaat, zo'n 1 procent van alle boeren. "We zijn een beschaafd land en een kleine groep verpest het voor een grote groep", aldus Rutte. Het kabinet onderzoekt verder of er een wettelijk verbod kan komen op het ongewenst en onaangekondigd thuis bezoeken van politici, zoals D66 voorstelt. Aanstaande maandag hebben de boeren nieuwe acties aangekondigd. Minister Yesilgöz van Veiligheid en Justitie zegt dat "iedereen" paraat is en dat er al veel overleg is. "We laten ons niet intimideren", aldus de minister.||https://nos.nl/artikel/2434782-kabinet-hoopt-met-verzoener-gesprek-met-ongeruste-boeren-op-gang-te-brengen
