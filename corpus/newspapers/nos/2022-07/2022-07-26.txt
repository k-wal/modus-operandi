2022-07-26||Asbest vrijgekomen bij brand in Gelderse champignonkwekerij|| Bij een brand in Hurwenen, bij Zaltbommel, is asbest vrijgekomen. De brand woedde in een champignonkwekerij. De veiligheidsregio onderzoekt nog hoe ver het asbest verspreid is geraakt. Een woordvoerder van de veiligheidsregio zegt bij Omroep Gelderland dat mensen die asdeeltjes of andere resten van de brand vinden die beter niet kunnen aanraken. Mensen in de directe omgeving van de brand krijgen bericht van de gemeente Maasdriel. Volgens de regionale omroep kwamen grote zwarte rookwolken uit het pand die tot ver in de omgeving van het pand te zien en te ruiken waren. De politie hield toeschouwers op afstand. De veiligheidsregio adviseerde omwonenden die overlast hadden van de rook ramen en deuren te sluiten. Mensen in de omgeving kregen een NL-Alert. Er zijn geen gewonden. Wel moesten vakantiegangers die op een camperplaats stonden naast de champignonkwekerij op last van de brandweer een andere staanplaats zoeken.||https://nos.nl/artikel/2438448-asbest-vrijgekomen-bij-brand-in-gelderse-champignonkwekerij
2022-07-26||Vogelgriep in Friesland, 105.000 vleeskuikens afgemaakt|| Op een vleeskuikenbedrijf in Minnertsga, in de Friese gemeente Waadhoeke, is vogelgriep vastgesteld. Volgens het ministerie van Landbouw gaat het waarschijnlijk om de hoogpathogene variant. Om verspreiding te voorkomen, worden alle 105.000 vleeskuikens die er zitten geruimd. Binnen een cirkel van drie kilometer liggen nog twee andere vleeskuikenbedrijven van dezelfde eigenaar. De Nederlandse Voedsel- en Warenautoriteit gaat deze bedrijven de komende twee weken intensief monitoren op ziekteverschijnselen die mogelijk op vogelgriep kunnen duiden. In een ring van tien kilometer rond het getroffen bedrijf liggen nog tien andere pluimveebedrijven. Voor deze bedrijven geldt een vervoersverbod. Dat betekent dat er geen vogels, eieren, mest, gebruikt strooisel en andere producten die van pluimveebedrijven komen, mogen worden vervoerd. Nederland heeft te kampen met de ergste vogelgriepuitbraak in twintig jaar. Miljoenen dieren zijn sinds de eerste uitbraken in oktober vorig jaar geruimd. Op zeker vijftig pluimveebedrijven is de ziekte vastgesteld. Sinds eind oktober geldt een landelijke ophokplicht voor pluimvee. Komen we ooit nog van de vogelgriep af? We leggen het uit in deze video:||https://nos.nl/artikel/2438443-vogelgriep-in-friesland-105-000-vleeskuikens-afgemaakt
2022-07-26||Adviseur stapt op om rassenspeech van Orbán: 'Pure nazitoespraak'|| Een naaste adviseur van de Hongaarse premier Viktor Orbán heeft haar ontslag ingediend vanwege een speech waarin Orbán racistische opmerkingen maakte. Volgens Zsuzsa Hegedüs was er sprake van een "pure nazitoespraak" die "zelfs Joseph Goebbels" zou zijn bevallen. Goebbels was de minister van Propaganda in nazi-Duitsland. Hegedüs en Orbán kennen elkaar sinds 2002. Ze schrijft in haar ontslagbrief dat Orbáns "illiberale wende" - het steeds autoritairder opereren van zijn regering met ultraconservatief homofoob en xenofoob gedachtegoed - haar al deed twijfelen aan haar positie, maar dat Orbáns uitspraken van afgelopen zaterdag de druppel zijn: "Dit gaat in tegen al mijn waarden." Orbán sprak zaterdag tijdens een bijeenkomst in het Roemeense Băile Tuşnad, een gemeente waarvan de inwoners grotendeels Hongaarstalig zijn. Op die plek, waar hij jaarlijks spreekt, heeft hij in de loop der tijd meerdere grote ideologisch geladen toespraken gehouden. Ditmaal hield hij een tirade tegen het vermengen van Europese en niet-Europese 'rassen'. Europeanen die onderling relaties hebben en kinderen krijgen ziet Orban niet als probleem. "Mensen binnen Europa vermengen zich met elkaar. In Centraal-Europa bijvoorbeeld zijn we een mix van volkeren die in hun eigen Europese thuisland leven. Dit is waarvoor we gevochten hebben: we zijn bereid ons met elkaar te vermengen, maar we willen geen volkeren van een gemengd ras worden." Landen waarin dat wel geaccepteerd is, zijn "niet langer naties", claimde Orbán. Orbáns uitspraken passen in een patroon van retoriek gericht tegen migranten. Eerder sprak hij ook van "etnische homogeniteit" als voorwaarde voor economische voorspoed. Ook beschuldigde hij de Hongaars-Amerikaans-Joodse zakenman George Soros ervan illegale migratie naar Europa te financieren. Soros is het mikpunt van antisemitische complottheorieën. Uitspraken als die van Orbán zijn gemeengoed onder radicaal- en extreemrechtse geestverwanten in het Westen. FVD-voorman Thierry Baudet deed een aantal jaar terug vergelijkbare uitspraken door te waarschuwen voor een "homeopathische verdunning" van de Nederlandse bevolking "met alle volkeren van de wereld, zodat er nooit meer een Nederlander zal bestaan". Ook pleitte hij voor een "dominant blank Europa". In uiterst rechtse kringen gaat de complottheorie rond dat een globalistische elite de witte bevolking van Europa wil vervangen door een niet-witte bevolking. In zijn toespraak refereerde Orbán daar ook aan door te zeggen dat het een "ideologische truc van internationaal links is om te zeggen dat de Europese bevolking al een gemengd ras is" en dat dus niet als probleem ziet. In een reactie op de ontslagbrief van Hegedüs ontkent Orbán dat hij racistisch gedachtegoed bezigt: "Je kunt me niet werkelijk beschuldigen van racisme, na twintig jaar samenwerken. Je weet beter dan wie dan ook dat mijn regering in Hongarije een zerotolerancebeleid voert als het aankomt op antisemitisme en racisme." De Hongaarse-joodse gemeenschap is desondanks verontwaardigd over Orbáns uitspraken die "ernstige zorgen hebben veroorzaakt binnen de gemeenschap". De opperrabbijn van Hongarije reageerde op Facebook: "Ik denk dat er maar één menselijk ras is op deze planeet: homo sapiens sapiens."||https://nos.nl/artikel/2438441-adviseur-stapt-op-om-rassenspeech-van-orban-pure-nazitoespraak
2022-07-26||Wetenschappers: corona ontstond op dierenmarkt in Wuhan|| De coronapandemie is zo goed als zeker begonnen op een dierenmarkt in de Chinese stad Wuhan. Dat concludeert een internationale groep onderzoekers, onder wie de Nederlandse viroloog Marion Koopmans, in een artikel in het wetenschappelijke tijdschrift Science. Begin vorig jaar brachten ze een bezoek aan Wuhan. Al vanaf het begin van de uitbraak van de coronapandemie werd de dierenmarkt Huanan genoemd als de plek waar eind 2019 de eerste mensen mogelijk besmet waren geraakt. Maar ook andere plekken in en rond Wuhan, zoals een laboratorium, werden onderzocht. De eerste coronagevallen waren allemaal rond de markt, twittert viroloog Angela Rasmussen: Nu concluderen de onderzoekers dat het toch de dierenmarkt was die "het vroege epicentrum van de pandemie" was. De eerste acht mensen bij wie het virus werd aangetroffen, werkten op die markt in het gedeelte waar zoogdieren werden verkocht. De eerste 155 coronapatiënten woonden ook vrijwel allemaal rond de markt en mensen die corona kregen en verderop in Wuhan woonden, hadden banden met de markt. Verder vonden de onderzoekers sporen van het coronavirus op het marktterrein. Zo werden virusdeeltjes aangetroffen op een kooi, twee karren, een waterafvoer en op een apparaat dat wordt gebruikt om veren te verwijderen. De levende wilde dieren die er verkocht werden, zoals vossen en wasbeerhonden, zijn "plausibele gastheren" van het coronavirus. De onderzoekers hebben niet kunnen achterhalen hoe die dieren zelf het virus hebben opgelopen. "Hoe je ook naar de gegevens kijkt, het bewijs wijst in de richting van de markt als het epicentrum", schrijft viroloog Koopmans op Twitter. "En specifiek naar een hoek waar levende wilde dieren werden verkocht."  Nieuwsuur maakte vorig jaar deze video over de oorsprong van het coronavirus: ||https://nos.nl/artikel/2438437-wetenschappers-corona-ontstond-op-dierenmarkt-in-wuhan
2022-07-26||Kroatische brug geopend waardoor reizigers Bosnië-Herzegovina kunnen omzeilen|| In Kroatië is een brug geopend die twee gebieden aan de Adriatische zee met elkaar verbindt. Hierdoor hoeven mensen die bijvoorbeeld van Split naar Dubrovnik reizen niet meer door Bosnië en Herzegovina. De echte opening vindt in de avond plaats, maar vandaag konden voetgangers al gebruikmaken van de Peljesac-brug. De brug verbindt het schiereiland Peljesac met het vasteland van Kroatië en vergemakkelijkt de reis naar de toeristische trekpleister Dubrovnik. Voorheen moesten Kroaten en toeristen twee keer een grens oversteken, waardoor hun reis werd vertraagd en bewoners van het zuiden van het land het gevoel hadden geïsoleerd te zijn. In plaats van een 9 kilometer lange weg door Bosnië-Herzegovina, kunnen automobilisten nu de brug van bijna 2,5 kilometer nemen. Uit Bosnië klinkt kritiek, maar Kroaten zijn erg blij met de brug: De brug kwam mede tot stand met geld van de Europese Unie. Die droeg 357 miljoen euro bij aan het project. De Kroatische premier Plenkovic noemde de opening "een grote dag voor Kroatië". In Bosnië is lang niet iedereen blij met de brug. Onder meer eigenaars van supermarkten en tankstations op de weg die eerst genomen moest worden, vrezen voor inkomensverlies. Volgens critici sluit de brug de toegang af tot de kust van Bosnië-Herzegovina. Volgens het lokale Bosnische bestuur staat niet vast waar de land- en watergrenzen zijn en maakt de brug het lastiger om voor de kust te bouwen. Maar in het land zijn ook veel voorstanders te vinden. Met name de Bosnische Kroaten, een grote groep in het land, steunen traditiegetrouw besluiten die de Kroatische buren voordelen opleveren.||https://nos.nl/artikel/2438436-kroatische-brug-geopend-waardoor-reizigers-bosnie-herzegovina-kunnen-omzeilen
2022-07-26||Lina Brouwer (90) doet boodschappen voor ouderen: 'Ze zijn bijna allemaal jonger'|| Voedselpakketten rondbrengen, wandelen met ouderen die zich eenzaam voelen, een bingo organiseren of boodschappen doen voor mensen die dat zelf niet meer kunnen. De 90-jarige Lina Brouwer uit Oss is nog altijd zeer actief als vrijwilliger. De meeste mensen die ze helpt, zijn jonger dan ze zelf is: "Dat is soms best gek, maar ik doe het graag." "Als ik mijn eigen huishouden heb gedaan, dan zit ik mezelf alleen maar te vervelen. De hele dag breien of tv kijken, dat is niks voor mij. Ik moet iets doen. Mijn man is jaren geleden overleden, ik zit vaak alleen thuis. Dat is best eenzaam, dus ik vind het fijn dat ik door het vrijwilligerswerk contact blijf houden met mensen." Op maandag doet ze bijvoorbeeld boodschappen voor een 81-jarige vrouw uit Oss. Met een boodschappenlijstje en twee tassen rijdt ze in haar autootje naar de supermarkt. "Zo gaat dat elke week", zegt ze. "Ik heb het best druk, maar ik doe het met plezier", vertelt ze bij Omroep Brabant. Hoewel Lina het vrijwilligerswerk op haar leeftijd fantastisch vindt, zit er ook een minder leuke kant aan. "Veel mensen die ik help, zijn ook al oud of ziek. Het is al een paar keer gebeurd dat iemand is overleden. Dat is best zwaar." Toen ze 90 werd, zeiden veel mensen dat het wel mooi was geweest en dat ze het beter wat rustiger aan kon gaan doen. "Echt niet. Aan stoppen denk ik nog lang niet hoor."||https://nos.nl/artikel/2438435-lina-brouwer-90-doet-boodschappen-voor-ouderen-ze-zijn-bijna-allemaal-jonger
2022-07-26||Scherven en stenen rapen is toch geen smokkel, Brit in Irak vrijgesproken|| Een gepensioneerde geoloog die in Irak veroordeeld was voor smokkel van oudheden, is in hoger beroep vrijgesproken. Een maand geleden besloot een Iraakse rechter nog dat de 66-jarige Brit Jim Fitton vijftien jaar de cel in moest. Tijdens een rondreis had Fitton stenen en scherven van aardewerk opgeraapt. Samen met een Duitse toerist werd hij op de luchthaven van Bagdad door de beveiliging aangehouden. Uit onderzoek bleek dat de voorwerpen ouder waren dan 200 jaar. Volgens de Iraakse definitie zijn het daarmee archeologische vondsten. Fitton wierp tegen dat hem tijdens de reis werd verteld dat voorwerpen economisch en historisch geen enkele waarde vertegenwoordigden. Zijn advocaat bracht ook in dat Fitton niet op de hoogte was van de Iraakse wet. Maar de rechter ging daar niet in mee en legde hem een forse celstraf op. De Duitse medereiziger werd vrijgesproken omdat die de voorwerpen niet had opgeraapt, maar alleen voor Fitton had gedragen. Waarom de rechter in hoger beroep nu tot een andere conclusie komt, is niet duidelijk. Tegen de BBC zegt Fittons advocaat alleen dat zijn cliënt snel vrij komt.||https://nos.nl/artikel/2438420-scherven-en-stenen-rapen-is-toch-geen-smokkel-brit-in-irak-vrijgesproken
2022-07-26||Gas in Europa: waar gaan de besparingen het meeste pijn doen?|| Met een noodplan dat op karakteristiek Brusselse wijze werd uitonderhandeld, wil de EU voorkomen dat we niet genoeg gas hebben om de winter door te komen, ook als Rusland de gaskraan verder dichtdraait. De lidstaten hebben afgesproken tussen augustus en eind maart vrijwillig 15 procent minder gas te gaan verbruiken, maar wel met een flinke rij uitzonderingen. Hoe staan de lidstaten er voor en welke landen zullen het meeste moeite hebben met die gasbesparingen? Allereerst de situatie nu. Veel Europese landen zijn traditioneel afhankelijk van (Russisch) gas. Duitsland en Italië zijn grote afnemers en sommige kleine landen, zoals Estland en Letland, krijgen bijna al hun gas uit Rusland. De maatregel die vandaag is afgesproken moet voorkomen dat de gasvoorraden echt opraken als er niet (genoeg) meer uit Rusland komt. Zonder de 15 procent besparing kunnen er flinke tekorten ontstaan, is berekend in verschillende scenario's: De gasbesparing is dus nodig. Om de lasten daarvan een beetje te verdelen, is afgesproken dat ieder land 15 procent van zijn gasverbruik gaat besparen. Sommige landen zoals Nederland hebben de afgelopen maanden al veel bespaard, andere landen, zoals Spanje, Portugal, Duitsland, Frankrijk, Italië, Griekenland, Kroatië en Bulgarije veel minder of ze zijn zelfs meer gaan verbruiken. Alleen zegt dat niet alles. De 15 procent-afspraak gaat namelijk over de komende acht maanden vergeleken met het gemiddelde verbruik in de afgelopen jaren. De mate van besparing in de voorbije maanden geeft wel een indicatie. Als een land tot nu toe flink wist te besparen, is de kans groot dat dat de komende maanden ook lukt. Voor die (blauwgekleurde) landen is de doelstelling waarschijnlijk dus makkelijker te halen: De gevolgen van de afgesproken besparing zijn vooral groot voor Spanje en Portugal. Die moeten net als de andere landen 15 procent besparen, terwijl ze hun gas eigenlijk hard nodig hebben. Bovendien kunnen ze hun opgespaarde gas ook niet kwijt aan andere landen, omdat ze niet zijn aangesloten op de gasleidingen naar bijvoorbeeld Frankrijk. Om die pijn te verzachten, kunnen Spanje en Portugal waarschijnlijk wel een beroep doen op een van de uitzonderingsclausules. Want er gelden uitzonderingen voor landen die niet rechtstreeks op het gasnet van een andere lidstaat zijn aangesloten, zoals ook Cyprus, Malta en Ierland. Ook een dreigende elektriciteitscrisis en noodzakelijk gebruik van gas als grondstof voor de productie van meststoffen kunnen als argument aangevoerd worden om minder te hoeven besparen. Ook extra inspanningen die zijn gedaan om gas op te slaan, om even vooruit te kunnen als de gastoevoer uit Rusland nog verder wordt beperkt, kunnen een geldig argument zijn om Brussel te vragen om minder te hoeven besparen. Hoeveel gas de Europese landen inmiddels hebben opgeslagen, verschilt flink per lidstaat. Grootverbruikers Duitsland en Italië lopen voorop: "Verschillende staten bevinden zich in verschillende posities", zei minister Jozef Sikela uit Tsjechië, dat op dit moment voorzitter is van de Europese Unie. Vandaar ook de vele uitzonderingen en het belang dat wordt toegekend aan het vullen van de gasopslagen. "De winter komt eraan en we weten nog niet hoe koud het gaat zijn", aldus Sikela. "Wat we zeker weten is dat Poetin zal doorgaan met het spelen van vuile spelletjes door misbruik van en chantage met gasvoorraden."||https://nos.nl/collectie/13902/artikel/2438419-gas-in-europa-waar-gaan-de-besparingen-het-meeste-pijn-doen
2022-07-26||Boodschappen steeds duurder, leveranciers bepalen vaker de prijzen|| Na jaren van relatieve stabiliteit stijgen de prijzen in supermarkten de laatste maanden, vorige maand de voedingsmiddelen nog met ruim 11 procent. De prijsstijgingen gaan schoksgewijs en zijn vaak onvoorspelbaar als gevolg van onzekerheid bij leveranciers over de prijzen van grondstoffen, vervoer, arbeid, verpakkingsmaterialen en energie. Door die soms forse prijsschommelingen durven veel leveranciers alleen nog maar kortlopende contracten met supermarkten af te sluiten. "De onderhandelingen tussen leveranciers en detailhandel zijn traditioneel hard. Supermarkten zijn zich heel bewust van hun positie in een markt met heel dunne marges. Daar wordt op het scherpst van de snede geconcurreerd. Nu worden ze geconfronteerd met een tsunami aan kostenstijgingen op alle fronten", zegt Koen de Jong, directeur bij IPLC, een adviesbureau voor producenten en retailers. "Ik werk nu 35 jaar in deze branche, maar de heftigheid, de snelheid en de omvang van de prijsstijgingen zijn echt ongekend. Alle partijen die daarmee te maken hebben, hebben dat nooit eerder meegemaakt." Waar vroeger de supermarkten het spel om de prijzen veelal domineerden, zie je nu dat dat leveranciers steeds vaker een flinke vinger in de pap hebben. "In de onderhandelingen zie je dat de positie van de leveranciers licht is verbeterd. Supermarkten gingen als leveranciers een product niet konden leveren naar een ander. Nu kan dat niet meer, omdat iedereen moeite heeft om aan grondstoffen te komen. Prijzen gaan op alle fronten omhoog: grondstoffen, verpakkingen, transport, energie en arbeid zijn duurder geworden. Dat heeft een domino-effect op de voedselprijzen." Prijsstijgingen komen onder andere doordat de kosten fors zijn gestegen. Willem ten Hove van ITS Foil, Film & Paper Products Apeldoorn, legt uit waardoor dat komt: Ook boodschappenbezorger Picnic zegt dat de prijzen enorm fluctueren. Het gevolg: duurdere boodschappen. "Jarenlang was er een stabiele situatie en spraken we jaarprijzen met leveranciers af. Tegenwoordig worden vrijwel alleen nog kortlopende contracten afgesloten tussen supermarkten en leveranciers. Door al die onzekerheden betalen consumenten hogere prijzen", zegt directeur Michiel Muller van Picnic. "We betalen leveranciers niet zomaar een hogere prijs, want we willen wel weten waar die vandaan komt omdat we de prijzen voor consumenten zo laag mogelijk willen houden. We kiezen er zelfs wel eens voor om een product uit het assortiment te halen, als we niet weten waar de prijsverhoging vandaan komt. Zo betaal je in Duitsland voor een liter A-merk cola 1,19 euro en in Nederland 1,85 euro. Dan willen we dus eerst weten waar dat verschil vandaan komt."||https://nos.nl/artikel/2438416-boodschappen-steeds-duurder-leveranciers-bepalen-vaker-de-prijzen
2022-07-26||OM wil celstraf voor jeugdzorgmedewerker die meisjes betastte op zijn werk|| Het Openbaar Ministerie wil dat een man die met minderjarige meisjes werkte en hen betastte twee jaar cel krijgt, waarvan acht maanden voorwaardelijk. De man werkte in een instelling in Lochem, waar hij uit huis geplaatste kwetsbare jongeren begeleidde. Op de kamers van de meisjes initieerde de man uit Holten massages die begonnen bij de schouders, maar later het hele lichaam betroffen. Volgens het OM zijn er drie slachtoffers. De meisjes, die destijds 15 en 16 waren, zeggen dat ze dichtsloegen en niets meer durfden te doen of te zeggen. Twee meisjes woonden pas net in de instelling. Een van hen was er pas één dag. Ze zei op de de zitting dat hij haar vroeg andere kleding aan te doen; een kort broekje en een hemdje met dunne bandjes. Daarna begon hij te masseren. Toen hij haar hemd naar boven trok, haar bh losmaakte, haar broek naar beneden trok en haar schaamstreek betastte, bevroor ze. Ze moest huilen toen ze erover vertelde. "Ik dacht echt dat ik verkracht ging worden. Ik durfde niet te protesteren, ik was afhankelijk van deze man." De slachtoffers kampen twee jaar na het misbruik met psychische klachten als paniekaanvallen, schuldgevoelens en nachtmerries. "Bang dat hij me ergens zou opwachten", tekent een verslaggever van Omroep Gelderland op. De ex-zorgmedewerker geeft de ontuchtige handelingen bij twee van zijn cliënten toe. De enige reden die hij daarvoor dinsdag in de rechtbank noemt is dat hij de meisjes 'rust' wilde geven. Op vragen van de rechtbank waarom hij denkt dat een minderjarige, kwetsbare jongere rustig wordt van een massage zegt hij geen antwoord te kunnen geven. Toch wist hij wel wat hij deed. "Ik ken je één dag en we hebben nu al een geheim", zei hij letterlijk tegen één van de meisjes. Ook zette hij ze onder druk: "Vertel dit niemand, ik weet dat ik mijn baan kan kwijtraken." De officier van justitie eist niet alleen een celstraf, maar ook dat de man vijf jaar uit zijn beroep wordt gezet.||https://nos.nl/artikel/2438415-om-wil-celstraf-voor-jeugdzorgmedewerker-die-meisjes-betastte-op-zijn-werk
2022-07-26||Europese Rekenkamer kritisch over plan terugschroeven Russisch gas|| Het is niet duidelijk hoe de Europese Unie de komende jaren het terugschroeven van het Russisch gas gaat financieren. De Europese Rekenkamer heeft in een opiniestuk stevige kritiek op het EU-plan om op lange termijn minder afhankelijk te worden van Russisch gas. In mei presenteerde de Europese Commissie REPowerEU: een ambitieus plan om de komende jaren af te stappen van het Russisch gas. Het is de bedoeling om per 2027 helemaal geen gas meer uit Rusland te importeren. Met het plan wil de EU onder andere op zoek naar gasleveranciers en sneller overstappen op duurzame energie. Het plan is zeer omvangrijk en zal de komende jaren naar schatting 210 miljard euro kosten. De meeste bezwaren heeft de Rekenkamer tegen de financiering van het plan. Slechts 20 miljard euro komt van de Commissie. De overige 190 miljard euro moet bij de EU-lidstaten vandaan komen. Zo kunnen landen geld lenen uit het coronaherstelfonds of geld uit andere EU-fondsen halen, maar dat is volgens de Rekenkamer niet goed. Zo is niet zeker of landen daadwerkelijk zoveel geld zullen willen lenen. Daarnaast is het coronaherstelfonds verdeeld op basis van welke landen het hardst zijn getroffen door de coronapandemie. Dat zijn niet per se dezelfde landen die het meest afhankelijk zijn van Russisch gas. Spanje bijvoorbeeld krijgt relatief veel geld uit het coronaherstelfonds maar gebruikt helemaal geen Russisch gas. Een ander probleem is dat landen nu veelal zelf kunnen bepalen hoe ze van het Russisch gas afstappen. De Europese Rekenkamer waarschuwt dat landelijke prioriteiten hier zwaarder kunnen wegen dan de gemeenschappelijke Europese belangen. Het Europees Parlement en de Europese Raad hebben de Rekenkamer gevraagd te kijken naar de plannen van de Commissie. De bedoeling is dat de kritiek wordt meegenomen in de discussie over het energieplan van de Commissie.||https://nos.nl/artikel/2438410-europese-rekenkamer-kritisch-over-plan-terugschroeven-russisch-gas
2022-07-26||Remkes stuurt uitnodiging naar boeren: 'Ruimte voor alle ideeën'|| Bemiddelaar Johan Remkes heeft de officiële uitnodigingsbrief de deur uitgedaan aan boeren- en natuurorganisaties om in augustus met het kabinet te praten. Hij wil het niet alleen hebben over de zwaar bekritiseerde stikstofplannen, maar ook over de "opgaves voor natuur, stikstof, klimaat, water en de toekomst van de Nederlandse landbouw", zo staat in een persbericht van het ministerie van Landbouw, Natuur en Voedselkwaliteit. In het bericht staat dat "er ruimte is voor alle ideeën om de opgaves die er liggen te realiseren". "Ik zie de gesprekken als een kentering: samen uit de impasse komen", aldus Remkes. "Het kabinet heeft mij verzekerd dat er ruimte is en gezamenlijke oplossingen mogelijk zijn." In de brief wordt niet duidelijk gemaakt wat hij precies bedoelt met "ruimte" en of hij de deur openzet voor aanpassing van de stikstofplannen. Tot nu toe heeft het kabinet benadrukt dat bij de bemiddelingsgesprekken het einddoel overeind moet blijven. Het doel is om 50 procent minder stikstof uit te stoten in 2030. Dit was voor een aantal landbouworganisaties, zoals LTO, reden om niet aan de gesprekken mee te willen doen. LTO wil dat zo'n bemiddelingsgesprek ook over de inhoud van de kabinetsplannen gaat. "Tot het kabinet toezegt dat serieus gesproken kan worden over doel, tijdpad en invulling van maatregelen kan LTO helaas niet op de uitnodiging tot een gesprek onder leiding van Johan Remkes ingaan", zegt de organisatie. Volgens boerenactiegroep Agractie moeten de gesprekken gaan over wat zij ziet als haalbare stikstofdoelen met draagvlak en legalisatie van PAS-melders (boeren die eerder konden volstaan met een melding van stikstof, maar die nu een vergunning nodig hebben). "We zullen ons nader beraden of dit gesprek zinvol is voor wat betreft deze punten", laat de organisatie weten. Ook twijfelt de actiegroep aan de onafhankelijkheid van Remkes. Bemiddelaar Johan Remkes (71), vertrouweling van premier Rutte, bluste al vele politieke branden, zoals in de provincie Limburg, de gemeente Den Haag en tijdens de kabinetsformatie, maar hij wordt door de boeren gewantrouwd. Hij is niet de onafhankelijk gespreksleider die zij in gedachten hadden toen de ministers Van der Wal en Staghouwer een bemiddelaar voor het stikstofprobleem voorstelden.  Farmers Defence Force zegt eerst met de leden en andere belangenclubs te willen overleggen. "Uit een poll onder de leden blijkt dat de stemming is om niet onder deze voorwaarden aan te schuiven", zegt voorman Mark van den Oever. "Er moet eerst maar eens een neutraal iemand komen, horen we onder onze achterban." Half juni stelde minister van der Wal voor om in 131 gebieden de stikstofuitstoot met 70 procent te verlagen. In een kaart van Nederland was af te lezen in welke gebieden boeren hun veestapel drastisch moeten terugbrengen om de omliggende kwetsbare natuurgebieden de kans te geven te herstellen. De plannen en het kaartje leidden tot grote woede en protesten bij boeren en enkele oppositiepartijen. Het kabinet wees begin juli vervolgens Remkes aan om als bemiddelaar de hoog opgelopen gemoederen tot bedaren te brengen. Vrijwel meteen klonk kritiek op zijn benoeming, ook omdat hij voor een strenge stikstofaanpak is. De ministers vonden Remkes wel een goede keus en hij is dus begonnen met de voorbereidingen van de gesprekken die voor augustus gepland staan. Bij de gesprekken zullen ook of minister Van der Wal voor Stikstof of minister Staghouwer van Landbouw aanwezig zijn. De gesprekken zijn vertrouwelijk en moeten op 5 augustus beginnen. Remkes heeft tientallen organisaties uitgenodigd, niet alleen boeren- en natuurorganisaties, maar ook banken en veevoerfabrikanten.||https://nos.nl/collectie/13901/artikel/2438409-remkes-stuurt-uitnodiging-naar-boeren-ruimte-voor-alle-ideeen
2022-07-26||IMF: somberder en onzeker beeld wereldeconomie|| De wereldeconomie groeit dit jaar minder hard dan in het voorjaar werd verwacht. Het Internationaal Monetair Fonds (IMF) spreekt van een sombere en onzekere wereldeconomische situatie in zijn jongste World Economic Outlook. De economie in de eurozone groeit minder hard, verwacht het IMF. Ondanks de energiecrisis, de inflatie en de leveringsproblemen wordt een groei van 2,6 procent verwacht. Het IMF rekent voor dit jaar nog op een wereldwijde groei van 3,2 procent. Dat is 0,4 procentpunt lager dan bij de raming in het voorjaar. Doordat het aanbod van producten de vraag niet aankan, stijgen de prijzen. De hoge prijzen voor voedsel en energie stuwen de inflatie verder op. De centrale banken zijn gestopt met hun opkoopprogramma's en hebben de rentes verhoogd. Dit heeft samen geleid tot minder beschikbaar geld in de economie. In opkomende economieën is de situatie nijpender vanwege de hoge inflatie, de opgelopen rentes en de sterke positie van de dollar. In China veroorzaken de effecten van de lockdows en corona-uitbraken vertraging van herstel na de pandemie. Ook de oorlog in Oekraïne heeft gevolgen voor de wereldeconomie. De risico's zijn ondertussen legio. De oorlog in Oekraïne leidt tot een mogelijke stop op de toevoer van Russisch gas naar Europa, tekorten op de arbeidsmarkt zijn groter dan ingeschat en de inflatie kan nog stijgen, waarschuwt het IMF. Naar schatting zal de economische situatie in sterke economieën een negatief effect hebben op opkomende economieën. Nu de prijzen voor eerste levensbehoeften als onderdak en voedsel blijven stijgen, heeft het beperken van de inflatie de prioriteit, zegt het IMF. Dit zal overheden, die hun budget tijdens de pandemie al zagen krimpen door financiële steunpakketten, veel geld kosten. Maar, zo waarschuwt het IMF, hoe langer overheden wachten met ingrijpen, hoe erger de effecten zullen zijn. Het IMF adviseert overheden om de meest kwetsbaren in de samenleving bij te staan, bijvoorbeeld met subsidies. Zij zouden door de overheid gericht gesteund moeten worden om boodschappen en energie te kunnen (blijven) betalen. Het verlagen van alle prijzen remt de economie. Het rapport roept overheden ook op gezamenlijk actie te ondernemen tegen klimaatverandering en pandemieën, nu en in de toekomst. Door de oorlog in Oekraïne is duidelijk geworden dat overheden alternatieve energiebronnen moeten aanboren. Het IMF benadrukt dat landen er goed aan doen om in duurzame energie te investeren, om politiek meer onafhankelijk te zijn en op de lange termijn de uitstoot van het broeikasgas kooldioxide te verminderen. En voor de economische groei is het ook van belang dat landen niet opnieuw in lockdown moeten om het aantal besmettingen terug te dringen. Hierbij is wereldwijde vaccinatie van groot belang, zegt het IMF.||https://nos.nl/artikel/2438404-imf-somberder-en-onzeker-beeld-wereldeconomie
2022-07-26||Verdachte dodelijk ongeluk Alblasserdam reed vaker roekeloos en hard|| De 25-jarige man die terechtstaat voor een dodelijk ongeluk in Alblasserdam, waarbij twee jonge vrouwen omkwamen, beging al meerdere verkeersovertredingen. Dat werd bekend tijdens een tussentijdse zitting in de rechtbank in Dordrecht. Verdachte Abdelghafour el B. uit Papendrecht kreeg in vier jaar tijd 52 bekeuringen, onder meer voor te hard rijden, het negeren van rood licht, rijden zonder rijbewijs en stoppen in een tunnel. "Hij gebruikte zijn auto als een wapen", zei de officier van justitie, schrijft de regionale omroep Rijnmond. Het verzoek van zijn advocaat om hem vrij te laten tot aan de inhoudelijke behandeling is afgewezen. De advocaat stelt dat de boetes uit het verleden niet zomaar in deze zaak gebruikt kunnen worden, zonder dat ze alle stukken kent. Volgens haar gaat El B. niet opnieuw in de fout en daarom wil ze hem in de tussentijd uit de cel hebben. De rechter denkt daar anders over. El B. blijft voorlopig vastzitten, vanwege zijn rijgedrag in het verleden, maar ook vanwege de impact van het ongeluk op de samenleving. Bij het ongeluk in de nacht van 5 op 6 mei reed El B. twee jonge vrouwen van 18 en 19 op een scooter aan. De 19-jarige overleed ter plekke, de 18-jarige bezweek later die dag aan haar verwondingen in het ziekenhuis. Uit onderzoek van de politie bleek dat El B. twee tot drie keer harder reed dan was toegestaan. Op het stuk weg gold op dat moment een limiet van 30 kilometer per uur vanwege wegwerkzaamheden. Verder reed hij door een verkeerslicht dat al drie minuten op rood stond, stelt justitie. Tijdens zijn verhoor zou de verdachte hebben gezegd dat het licht op oranje stond. De vrouwen op de scooter hadden groen licht. Het ongeluk veroorzaakte een schok in Alblasserdam, mede doordat later op de dag op een zorgboerderij in Alblasserdam een vrouw van 34 en een meisje van 16 werden doodgeschoten. Hoewel het vandaag om een pro formazitting ging, was de rechtbank gevuld met nabestaanden, vrienden van de slachtoffers en belangstellenden. El B. was ook aanwezig. Volgens Rijnmond wilde hij niet veel zeggen, behalve dat hij het heel erg vond wat er was gebeurd. Op 17 oktober gaat de zaak verder.||https://nos.nl/artikel/2438401-verdachte-dodelijk-ongeluk-alblasserdam-reed-vaker-roekeloos-en-hard
2022-07-26||Celstraf voor vrouw die pasgeboren baby bijna om het leven bracht|| Een 31-jarige vrouw uit Drenthe is tot drie jaar cel veroordeeld voor poging tot doodslag op haar dochtertje van toen bijna een maand. Van de straf is anderhalf jaar voorwaardelijk. Ze moet na haar celstraf maximaal een jaar worden opgenomen in een kliniek. Daarna moet ze zich verder laten begeleiden. Het Openbaar Ministerie had ook drie jaar cel geëist, waarvan een jaar voorwaardelijk. De rechter maakte het voorwaardelijke deel langer, zodat de vrouw sneller met de noodzakelijke behandeling aan de slag kan. Zonder behandeling is de kans op herhaling te groot, oordeelde de rechter. De vrouw en haar vriend uit Klijndijk, bij Emmen, gingen vorig jaar in september met hun baby naar het ziekenhuis, omdat het kindje hevig overgaf. Ze had ernstig hersenletsel en zes gebroken ribben. De artsen schakelden vervolgens de politie en Veilig Thuis Drenthe in. Tijdens het onderzoek dat volgde werden de vrouw en haar vriend afgeluisterd. De vrouw vertelde thuis dat ze de baby per ongeluk had laten vallen. Ook erkende ze dat ze haar baby meermaals hard tegen het hoofd had geslagen en haar borstkas had ingedrukt. De vrouw is zelf in haar eigen jeugd ernstig mishandeld. Met deze voorgeschiedenis hield de rechter rekening. Een psycholoog constateerde dat de vrouw problemen heeft om goed met haar emoties om te gaan en heftig kan reageren op stress zonder de gevolgen goed te beseffen. Die problemen hebben tijdens het gepleegde feit een rol gespeeld, denkt de psycholoog. Deze conclusie nam de rechter over. Het kind is in een pleeggezin geplaatst.||https://nos.nl/artikel/2438399-celstraf-voor-vrouw-die-pasgeboren-baby-bijna-om-het-leven-bracht
2022-07-26||Man opgepakt voor filmen verdrinkingsdood van vriend|| Een man die vorige week filmde hoe zijn vriend verdronk in een zwemplas in Brabant is door de politie opgepakt. Het Openbaar Ministerie onderzoekt in hoeverre de man uit Den Bosch (53) schuldig is aan het achterlaten van iemand die in een hulpeloze toestand verkeerde. Zijn vriend, ook een 53-jarige Bosschenaar, verdronk vrijdag in een plas in Rosmalen. Vermoedelijk werd hij onwel. De politie onderzoekt of de verdachte alles heeft gedaan om de zwemmer te helpen. "Toen we bij de plas arriveerden, hadden we vrij snel in de gaten dat er een filmpje van de verdrinkingsdood was gemaakt. De verdachte heeft de beelden zelf aan de politie overhandigd", zegt de woordvoerder van het Openbaar Ministerie bij Omroep Brabant. De politie zag de man die de verdrinkingsdood filmde aanvankelijk als getuige. In overleg met het Openbaar Ministerie is de Bosschenaar enkele uren later toch opgepakt nadat zijn filmpje was bekeken. "Duidelijk is dat hij niet direct te hulp is geschoten. In hoeverre hij wist dat zijn vriend in nood verkeerde, maakt deel uit van het onderzoek. De verdachte is pas later in actie gekomen en heeft toen de zwemmer uit het water gehaald", aldus het OM.||https://nos.nl/artikel/2438392-man-opgepakt-voor-filmen-verdrinkingsdood-van-vriend
2022-07-26||Rusland: we trekken ons per 2024 terug uit ISS|| Rusland verlaat in 2024 het Internationaal Ruimtestation (ISS). Dat heeft Joeri Borisov, de baas van het Russische ruimteagentschap Roskosmos bekendgemaakt. In februari dreigde zijn voorganger Dimitri Rogozin al met terugtrekking, vanwege de westerse sancties tegen Rusland om de oorlog in Oekraïne. Het ISS begint aan het einde van zijn levensduur te komen, maar de Amerikaanse ruimtevaartorganisatie NASA en westerse partners Japan, Canada en Europa, willen dat het tot 2031 operationeel blijft. Het Russische deel is tot nu toe noodzakelijk gebleken om het ISS in een baan rond de aarde te houden. Afhankelijk van wat de Russische terugtrekking concreet betekent, zoals afkoppeling van het Russische deel, ontstaan er dus mogelijk problemen voor de westerse ruimtevaartorganisaties om het station te blijven gebruiken. Zo kondigde Joeri Borisov aan dat Rusland het ISS gaat verlaten: De reden voor de terugtrekking is niet bekend. Opmerkelijk is wel dat anderhalve week geleden de spanningen tussen Rusland en het westen in de ruimte in ieder geval iets leken te ontdooien. Rogozin, die in de loop der jaren allerlei boude uitspraken deed en zelfs dreigde het ISS te laten neerstorten, werd op 15 juli vervangen door Borisov. Juist op die dag bereikten de VS en Rusland een akkoord om gezamenlijke vluchten uit te blijven voeren naar het ISS. De afgelopen jaren was Amerika volledig afhankelijk van vervoer in Russische Sojoez-raketten. Inmiddels gaan er ook ruimteschepen van het Amerikaanse bedrijf SpaceX naar het ISS. Naar verwachting gaat eind dit jaar ook de eerste bemande Boeing-capsule naar het ruimtestation. Het ISS was sinds 1998 een bastion van voortdurende diplomatie tussen Rusland en het Westen. Ook als er op aarde spanningen waren, bleef de samenwerking in het ISS in stand. Dat er aan de samenwerking binnen niet al te lange tijd een einde zou komen, was overigens al zeker. De oudste Russische modules zijn al langer in gebruik dan gepland. Het is niet meer verantwoord ze na 2024 te gebruiken, zeiden Russische ingenieurs eerder. Daarnaast zegt Rusland in 2026 te beginnen aan de constructie van een eigen ruimtestation. NASA heeft verschillende commerciële bedrijven gevraagd plannen te maken voor een nieuw ruimtestation. Totdat dat geconstrueerd is, wil NASA gebruik blijven maken van het ISS.||https://nos.nl/artikel/2438391-rusland-we-trekken-ons-per-2024-terug-uit-iss
2022-07-26||Commissieleden en bestuurslid Amsterdams corps leggen functie neer na seksisme|| Drie mannelijke leden van studentenvereniging ASC/AVSV die seksistische uitspraken hebben gedaan, leggen hun commissie- of bestuursfunctie neer. Gisteren ontstond onrust over seksistische uitlatingen binnen het corps, toen een fragment uit een toespraak bij een lustrumviering van zondag op videowebsite Dumpert verscheen. Een spreker zegt daarin: "Als ik bedenk dat zij zich op zondag 24 juli in haar mooiste jurk naar de NDSM-werf gaat begeven is zij een...", waarop een deel van het mannelijk publiek roept: "hoer". Even verderop zegt hij ook nog "dat één ding heel belangrijk is, (...) dat vrouwen niks en niks meer zijn dan een...", waarop een deel van de aanwezigen opnieuw "hoer" roept. De maker van het filmpje, die anoniem wenst te blijven, vertelt dat ook voorafgaand aan het fragment dat te zien is "zeker tien keer" werd gesproken over "hoeren". Een van de studenten die opstapt, was lid van de senaat, het bestuur van de vereniging, en de andere twee waren verantwoordelijk voor de kennismakingstijd, die ook wel bekend staat als ontgroening. De vierde student die zich vrouwonvriendelijk heeft uitgelaten tijdens het lustrumevenement had geen bestuursfunctie. De voorzitter ('rector') van de senaat, Heleen Vos, zegt dat ze de uitspraken betreurt. De vereniging gaat onderzoek doen naar de gebeurtenissen en later zal worden besloten welke maatregelen verder worden genomen. Het corps bekijkt of aangifte moet worden gedaan tegen de leden en mogelijk worden ze geroyeerd. De inschrijving voor nieuwe leden, die morgen van start zou gaan, is opgeschort zolang het onderzoek voortduurt. Daarnaast vraagt Vos "mensen binnen en buiten de organisatie om onmiddellijk op te houden met de opruiing en bedreiging die de betrokkenen momenteel online en fysiek ervaren". Volgens haar circuleren er veel tegenstrijdige berichten over wat er gezegd is en door wie. De vereniging wil zelf uitzoeken wat er is gebeurd en vraagt om een einde aan wat zij een "trial by media" noemen. Burgemeester Halsema van Amsterdam noemt het gedrag van de studenten onaanvaardbaar. "Niet alleen maken zij zich schuldig aan seksisme en discriminatie, de uitspraak 'de nekken van vrouwen te breken' beschouw ik ook als een oproep tot geweld tegen vrouwen." Halsema onderzoekt welke maatregelen ze moet treffen tegen de vereniging en overweegt de exploitatievergunning van de sociëteit tijdelijk in te trekken. De Universiteit van Amsterdam, de Vrije Universiteit en de Hogeschool van Amsterdam hebben eveneens ontstemd gereageerd. Na de uitlatingen lijkt de kans klein dat bestuursleden van het corps komend studiejaar weer een beurs krijgen. Die beurzen waren vorig jaar al ingetrokken wegens geweldsincidenten bij de ontgroening van de vereniging. Eerstejaars studenten liepen letsel op na fysieke mishandeling, waaronder stompen, trappen en klappen in het gezicht. Naar aanleiding van deze gebeurtenissen had de vereniging een cultuuromslag aangekondigd. Rector Vos betreurt dat die nog onvoldoende heeft plaatsgevonden, maar zegt dat het corps zich de komende tijd zal inspannen om de sfeer te veranderen. De Universiteit van Amsterdam zegt dat de uitlatingen van de mannelijke leden niet helpen bij het herstellen van het vertrouwen. "Op dit moment blijft de situatie daarom ongewijzigd. Ze kregen al geen beurs en krijgen geen beurs. Dit incident draagt eerder bij aan het beeld dat het niet goed gaat." De toespraken van afgelopen zondag zijn ook veroordeeld door een groep vrouwelijke leden van het Amsterdamse corps. "We zijn klaar met dit seksisme", schreven zij in een brief aan het bestuur. "Ronduit beledigend, beschamend en treurig." Zeker 270 leden zouden de brief hebben ondertekend. De opstellers zeggen dat ze ook van meerdere bronnen delen van de andere speeches hebben vernomen. Zo zou een andere spreker vrouwen eveneens meermaals hoeren hebben genoemd en een derde spreker zou naar vrouwen hebben verwezen als 'sperma-emmers'. Op de website van ASC/AVSV was een banner te zien van het ministerie van Buitenlandse Zaken om werken bij het ministerie te promoten. Het departement laat weten de gebeurtenissen "zeer verwerpelijk" te vinden en heeft het corps verzocht om de banner te verwijderen. Minister Dijkgraaf van Onderwijs zegt ook erg geschrokken te zijn van de uitspraken van de studenten. Volgens hem toont de situatie aan hoe diepgeworteld het probleem van seksueel grensoverschrijdend gedrag is, ook binnen het onderwijs. Eerder kondigde hij al aan te werken aan een nationaal actieplan tegen grensoverschrijdend gedrag en seksueel geweld. Hierin zal extra aandacht zijn voor de opgroeiende generaties, waaronder studenten in het hoger en wetenschappelijk onderwijs, zegt hij vandaag. Heineken, een van de sponsoren van het lustrumfeest, neemt afstand van de uitspraken die zijn gedaan. Het biermerk gaat in gesprek met het bestuur van de vereniging "om gedragsverandering binnen de vereniging te bevorderen en misstanden in de toekomst te voorkomen". De Haagse formatie Goldband trad maandagavond op tijdens het lustrumfeest. Tijdens hun optreden sprak de band zich nadrukkelijk uit tegen de speeches, verklaart de woordvoerder van de band tegenover het ANP. De band besloot het optreden wel te laten doorgaan "om zo de mensen die niets met het voorval te maken hadden, inclusief de gehele vrouwenafdeling, niet de dupe te laten worden van het onacceptabele gedrag van een groep mannen." Vandaag dook ook een video op van het lustrumfeest waarop te zien is hoe twee schaars geklede vrouwen op een podium met hun billen op de hoofden van twee mannen bonken. De 'act' wordt gadegeslagen door studenten die luidkeels schreeuwen. Voorzitter Vos zegt in het Parool dat het om een ingehuurd optreden gaat van Amsterdamse corps en dat nog uitgezocht wordt "hoe dit precies geprogrammeerd kon worden".||https://nos.nl/artikel/2438387-commissieleden-en-bestuurslid-amsterdams-corps-leggen-functie-neer-na-seksisme
2022-07-26||Kade Velsen-Noord niet geschikt om beoogd asielschip aan te meren|| Een cruiseschip met plek voor duizend asielzoekers is te groot om veilig te kunnen aanmeren aan de beoogde kade in Velsen-Noord. Dat concludeert Rijkswaterstaat. Het betekent niet dat de opvang van de baan is, schrijft NH Nieuws. Het Rijk onderzoekt twee alternatieven: meerdere kleinere schepen gebruiken of de kade snel aanpassen zodat die geschikt is voor een groot cruiseschip. De opvang van duizend asielzoekers in Velsen-Noord verloopt niet soepel. Bijna twee weken geleden bleek dat het beoogde opvangschip, de Victoria I, niet meer beschikbaar was. Volgens NH Nieuws is er inmiddels wel een ander geschikt schip gevonden, maar nu blijkt de plek niet veilig genoeg. Volgens Rijkswaterstaat kan "een zeecruiseschip bij sterke wind losraken van de kade", met alle gevolgen van dien voor bewoners van het schip en het scheepsverkeer in het kanaal. "Ook moet het mogelijke effect van de bouwwerkzaamheden op de nabijgelegen Velsertunnel beter in kaart worden gebracht." Ondanks de problemen met het cruiseschip blijven de plannen voor de opvang van 1000 (tijdelijk 1200) asielzoekers in de gemeente onveranderd. Een deel van de 5000 Noord-Velsenaren is volgens de regionale omroep niet blij met de komst van de boot. Eind juni protesteerden enkele tientallen mensen tegen de komst het cruiseschip in Velsen-Noord. Bij de inspraakavond waren meer dan 200 mensen aanwezig. De burgemeester sprak daar met bezorgde inwoners.||https://nos.nl/artikel/2438385-kade-velsen-noord-niet-geschikt-om-beoogd-asielschip-aan-te-meren
2022-07-26||Grote brand op Duits-Tsjechische grens verwoest huizen en natuur|| Aan de Duits-Tsjechische grens zijn dorpen ontruimd vanwege een oprukkende bosbrand. Het vuur heeft al meerdere huizen verwoest. Aan de Tsjechische kant van de grens is de gemeente Hrensko voor een groot deel geëvacueerd. Het gaat in totaal om zo'n tachtig inwoners. In de gemeente Mezna moesten ook een aantal mensen hun huis verlaten. Meerdere gebouwen zijn daar verwoest door het vuur. Aan de Duitse kant van de grens worden huizen nog niet bedreigd door de vlammenzee, melden de autoriteiten. Ongeveer zeventig Duitse kinderen die op kamp waren in het Tsjechische bos zijn geëvacueerd en teruggebracht naar Duitsland. De brand heeft volgens de brandweer honderden hectare natuur verwoest. Er zijn meerdere brandhaarden. Ruim 350 brandweerlieden uit Tsjechië en Duitsland proberen het vuur te bestrijden. Er zijn twee helikopters en 39 brandweerwagens ingezet, melden Duitse media. Daarnaast helpen twee waterkanonnen van de politie om het vuur te blussen en vandaag worden er nog vier helikopters gestuurd. Het blussen gaat moeizaam omdat er veel wind staat, zegt de woordvoerder van de Duitse gemeente die is getroffen. Tot nu toe raakten zeven brandweerlieden gewond. Toeristen en wandelaars hebben te horen gekregen dat ze het natuurgebied moeten vermijden. Polen en Slowakije sturen helikopters om te helpen en Italië heeft speciale blusvliegtuigen aangeboden. Brandweermensen bestrijden de vuurzee: Het vuur begon in Tsjechië in het nationaal park Boheems Zwitserland. Ondanks de inzet van de brandweer heeft het vuur zich verspreid naar het Duitse deel van het natuurgebied, Saksisch Zwitserland. Vermoedelijk is de brand het gevolg van een kampvuur dat afgelopen weekend onbeheerd werd achtergelaten. Door de hittegolf van de afgelopen periode is de vegetatie in het bos droog, waardoor het snel vlamvat. In de wijde omgeving is rook te zien of te ruiken. Zelfs in de Tsjechische hoofdstad Praag, 90 kilometer veder, schrijft de brandweer op Twitter. Ook in andere delen van Europa zijn bosbranden. Op het Griekse eiland Lesbos woedt al dagen een grote brand. Dorpen zijn daar geëvacueerd en nationale parken zijn dicht voor het publiek. Ook in nationaal park Dadia-Lefkimi-Soufli, dat in het noordoosten van Griekenland ligt, legt een dagenlange brand delen van de natuur in de as. Verder zijn er branden in de Peloponnesos, waardoor mensen geëvacueerd worden. In Spanje lijken de natuurbranden, die grote gebieden troffen, inmiddels voor een groot deel geblust maar een nieuwe natuurbrand op het Canarische Eiland Tenerife baart wel zorgen. En ook in Italië, bij Gorizia, is brand uitgebroken. In Frankrijk woedden zo'n twee weken lang grote natuurbranden bij Bordeaux. Uit cijfers van het Europese bosbrandinformatiesysteem EFFIS blijkt dat er dit jaar al meer natuurgebied is verwoest dan in heel 2021. Vorig jaar werd ruim 4700 vierkante kilometer natuur verwoest, nu al bijna 6000 vierkante kilometer.||https://nos.nl/artikel/2438383-grote-brand-op-duits-tsjechische-grens-verwoest-huizen-en-natuur
2022-07-26||Personeel Lufthansa gaat staken, 134.000 reizigers getroffen|| Het grondpersoneel van Lufthansa legt de komende dagen het werk neer op de vliegvelden van Frankfurt en München. Vakbond Verdi zegt dat de staking komende nacht begint en een paar dagen gaat duren. Meer dan duizend vluchten vallen uit, waardoor 134.000 reizigers worden getroffen. Met de staking wil Verdi druk uitoefenen op de directie van Lufthansa. De vakbond en de luchtvaartmaatschappij praten over betere arbeidsvoorwaarden voor de 20.000 medewerkers op de grond. Lufthansa-directeur Niggemann reageert woedend op de staking. "Er waren constructieve gesprekken. De vroege escalatie na slechts twee dagen van onderhandelingen richt enorme schade aan, vooral voor onze klanten in dit hoogseizoen." Lufthansa biedt het personeel een loonsverhoging van 250 euro per maand en een winstafhankelijke bonus, maar dat vindt de bond te weinig om de inflatie te compenseren. Frankfurt en München zijn belangrijke overstapluchthavens. De staking op die twee vliegvelden heeft ook gevolgen voor reizigers op de luchthavens van Düsseldorf, Hamburg, Berlijn, Bremen, Hannover, Stuttgart en Keulen. Reizigers die een ticket van Lufthansa hebben, worden opgeroepen om de komende dagen niet naar de luchthavens van Frankfurt en München te komen, omdat daar geen medewerkers achter de balie zullen zitten om hen te helpen. Net als op Schiphol is het ook op de Duitse luchthavens enorm druk, terwijl er ook een personeelstekort is. Dat leidt tot chaos, nu veel mensen weer op vakantie willen naar het buitenland. Volgens vakbond Verdi is mismanagement de oorzaak van de chaos op de Duitse luchthavens.||https://nos.nl/artikel/2438378-personeel-lufthansa-gaat-staken-134-000-reizigers-getroffen
2022-07-26||Derde verdachte opgepakt voor doodschieten Rotterdamse dj|| De politie heeft gisteren een derde man aangehouden in verband met het dodelijke schietincident aan de Coolhaven in Rotterdam 2,5 week geleden. De 31-jarige Rotterdamse dj/producer Siki Martina kwam daarbij om het leven. De man die gisteren is opgepakt in zijn woning is een 32-jarige Rotterdammer. Hij zit in volledige beperking en mag daarom alleen contact hebben met zijn advocaat. Een 34-jarige man uit Steenbergen en een andere 31-jarige man uit Rotterdam waren al aangehouden. Getuigen zagen na de schietpartij een donkere auto wegrijden. Die auto met kogelgaten werd later teruggevonden in Rotterdam-Ommoord. Het voertuig is in beslag genomen en wordt verder onderzocht, meldde Rijnmond eerder. Siki Martina werd op 10 juli doodgeschoten vlak bij het Rotterdamse metrostation Coolhaven. Martina werkte als producer aan nummers van Frenna en Rich Kalashh en was de dj van rapper SXTEEN. Enkele honderden mensen verzamelden zich na zijn dood voor een stille tocht. Over het motief is nog niets bekend.||https://nos.nl/artikel/2438372-derde-verdachte-opgepakt-voor-doodschieten-rotterdamse-dj
2022-07-26||EU-ministers akkoord met plan om verbruik gas te verminderen|| De energieministers van de EU-lidstaten zijn akkoord met een plan om gasverbruik de komende winter te verminderen. De 27 lidstaten hebben afgesproken om 15 procent minder gas te verbruiken vanaf augustus tot april. De landen mogen zelf bepalen hoe ze dat gaan doen. "Het is heel erg belangrijk dat we vandaag met Europese landen een akkoord hebben bereikt. Het helpt echt om minder afhankelijk te zijn van Rusland en beter voorbereid te zijn op aankomende winter", zegt Rob Jetten, minister voor Energie. De 15 procent reductie is vrijwillig, maar als er een gastekort komt, dan kan de afspraak omgezet worden in een verplichting. Daarbij zijn wel allerlei uitzonderingen afgesproken waardoor landen die verplichting niet hoeven na te komen. Het gaat dan om landen waarvan het gasnetwerk niet verbonden is met de netwerken van andere lidstaten. Zij kunnen het bespaarde gas dan niet uitwisselen met de andere EU-landen, schrijft de Raad van de Europese Unie. Ook landen die voor het opwekken van elektriciteit afhankelijk zijn van gas, zijn van de verplichting uitgezonderd om problemen met het stroomnetwerk te voorkomen. Verder kunnen EU-lidstaten een uitzondering aanvragen als ze hun gasvoorraden voldoende hebben gevuld, als hun kritieke industrieën sterk afhankelijk zijn van gas of als hun gasverbruik het afgelopen jaar met ten minste 8 procent is gestegen vergeleken met het gemiddelde van de afgelopen vijf jaar. "Wat Nederland betreft had het wel een tandje gemogen met al die uitzonderingen. Maar deze landen hebben vandaag gezegd zich ook echt in te spannen om 15 procent minder gas te gaan verbruiken", zegt minister Jetten. Met het noodplan willen de EU-landen voorkomen dat huishoudens en essentiële voorzieningen als ziekenhuizen zonder gas komen te zitten als Rusland besluit minder of helemaal geen gas meer te leveren. Het was lastig om een akkoord te bereiken waar alle landen tevreden mee zijn. In een week tijd hebben de landen meerdere keren hard onderhandeld. Landen als Spanje en Portugal maken geen gebruik van Russisch gas en willen niet dat hun huishoudens en bedrijven de prijs moeten betalen omdat andere landen juist wel afhankelijk zijn van Rusland. Er zijn niet alleen zorgen over de komende winter maar ook over die daarna. De verwachting is dat Europa volgend jaar veel minder gas in de voorraden heeft dan afgelopen winter. "Dat is echt iets van de lange adem en ik heb zo'n vermoeden dat we het met de energieministers de komende tijd hier vaker over zullen hebben", aldus minister Jetten. Nederland voldoet momenteel al aan de besparing van 15 procent. Toch zegt minister Jetten dat ook Nederland de komende tijd nog meer gaat doen. Zo zal een er subsidie komen om bedrijven te helpen overstappen van gas naar een duurzame energiebron.||https://nos.nl/artikel/2438370-eu-ministers-akkoord-met-plan-om-verbruik-gas-te-verminderen
2022-07-26||Vrouw die uit raam viel is mogelijk geduwd door partner|| Het OM denkt dat de Rotterdamse die vorige week overleed na een val uit een raam, mogelijk geduwd is door haar partner. De man van 50 wordt verdacht van moord of doodslag. De vrouw (47) was op 22 juli in de woning aan de Wolfphaertsbocht gewond geraakt en hing daarna gillend uit het raam voordat ze viel, schrijft Rijnmond. De man zou vervolgens aan de achterkant van het gebouw uit het raam zijn gesprongen. Hij raakte daarbij zwaargewond. De politie denkt dat er sprake was van partnergeweld. De man zit vast en is gisteren voorgeleid. De rechter-commissaris heeft besloten dat hij nog zeker twee weken langer vast blijft zitten. Hoe het ondertussen met zijn verwondingen gaat, is niet bekend. Rijnmond sprak vrijdag met een overbuurvrouw die het slachtoffer uit het raam op de tweede verdieping zag vallen. "Ik hoorde ook die klap, dat was heel erg." Een andere getuige zag het slachtoffer op straat liggen. Ze hebben slachtofferhulp aangeboden gekregen.||https://nos.nl/artikel/2438362-vrouw-die-uit-raam-viel-is-mogelijk-geduwd-door-partner
2022-07-26||Hulporganisaties roepen Rutte op om regie te nemen in asielcrisis|| Vijf hulporganisaties roepen premier Rutte op om de regie te nemen in de asielcrisis. In een brief schrijven ze dat hij als leider van het kabinet het verschil kan maken in het oplossen van het tekort aan opvangplekken. De brief aan Rutte is ondertekend door Unicef, VN-vluchtelingenorganisatie UNHCR, de Nederlandse Vereniging voor Kindergeneeskunde, het Nederlandse Rode Kruis en Vluchtelingenwerk. De organisaties schrijven niet langer te accepteren dat kwetsbare mensen en kinderen buiten voor de deur van het aanmeldcentrum in Ter Apel moeten slapen. De afgelopen weken moesten daar honderden mensen noodgedwongen buiten slapen. Ook het langdurige verblijf in de crisisnoodopvang noemen ze schadelijk voor deze groep. "Nederland laat toe dat kwetsbare mensen en kinderen in mensonterende omstandigheden moeten verblijven. Ons land laat toe dat gevluchte kinderen nog meer beschadigd raken", staat in de brief. Ze vragen de premier onder meer met spoed een voorgenomen wet in te voeren waarmee gemeenten verplicht kunnen worden opvanglocaties beschikbaar te stellen. Staatssecretaris Van der Burg zet deze zomer dit wetsvoorstel op papier. Hij hoopt dat de Tweede en Eerste Kamer na de zomer akkoord gaan, zodat de nieuwe wet op 1 januari kan ingaan. De hulporganisaties vragen verder in de brief om kwetsbare mensen en kinderen met voorrang door te plaatsen naar een geschikte locatie waar ze de hele asielprocedure kunnen verblijven. "Onterecht ontstaat het beeld dat het niet mogelijk zou zijn om deze opvangcrisis op te lossen", schrijven de organisaties. "Dat kan wel, zie de hartverwarmende opvang voor tienduizenden Oekraïners." Een week geleden riep burgemeester Bruls van Nijmegen, voorzitter van het Veiligheidsberaad, het Rijk ook al op om met een structurele oplossing te komen voor de asielcrisis. Het probleem zal volgens hem blijven bestaan zolang er vanuit Den Haag geen oplossingen worden aangereikt.||https://nos.nl/artikel/2438359-hulporganisaties-roepen-rutte-op-om-regie-te-nemen-in-asielcrisis
2022-07-26||Rapport na rellen: veiligheid bij ADO ondermaats, club moet maatregelen nemen|| De veiligheidsmaatregelen bij ADO Den Haag zijn onder de maat. Dat blijkt uit onderzoek in opdracht van de politie, het Openbaar Ministerie en de gemeente Den Haag. Het onderzoek is uitgevoerd naar aanleiding van de rellen tijdens en na de nacompetitiewedstrijd tussen ADO Den Haag en Excelsior eind mei. ADO moet de komende weken zoveel mogelijk aanbevelingen van bureau CrowdProfessionals opvolgen. Zij voerden het onderzoek uit. Zo moet de club volgens een van de aanbevelingen een veiligheidscoördinator aanstellen. Dat is de afgelopen maanden al gebeurd. Daarnaast moet het aantal goed opgeleide stewards omhoog. Het tekort zal worden opgevangen met externe beveiligers tot er genoeg eigen stewards zijn. Verder moet het veiligheidssysteem van ADO worden vervangen door een systeem dat aan de huidige eisen voldoet. Ook moet volgens het onderzoeksbureau de entree bij ADO worden verbeterd. Van supporters die het stadion ingaan moet een foto worden gemaakt, die kan worden gekoppeld aan het toegangsbewijs. Op deze manier moeten mensen met een stadionverbod buiten de deur worden gehouden. Zo ging het er na de wedstrijd tegen Excelsior aan toe: Mede door het onderzoek mogen er op 28 augustus tijdens de thuiswedstrijd tegen Jong Ajax, geen fans uit Amsterdam aanwezig zijn, schrijft Omroep West. De lokale driehoek van politie, OM en gemeente besluit op 15 augustus of ADO voldoende vooruitgang heeft geboekt met nieuwe veiligheidsmaatregelen. Op die dag wordt er gekeken of er thuiswedstrijden met publiek kunnen worden gespeeld. ADO kan dit zowel financieel als bouwkundig niet vóór komend seizoen voor elkaar krijgen, schrijft Omroep West. Daarom heeft de club de belofte gedaan om passende maatregelen te nemen op basis van de te verwachten bezoekersaantallen. Volgens de Haagse burgemeester Jan van Zanen zijn corona en de bestuurlijke, financiële en sportieve chaos van de afgelopen jaren ook belangrijke oorzaken van de gebrekkige veiligheid. "De club leefde van wedstrijd naar wedstrijd en alles stond in het teken van (financieel) lijfsbehoud", schrijft Van Zanen.||https://nos.nl/artikel/2438358-rapport-na-rellen-veiligheid-bij-ado-ondermaats-club-moet-maatregelen-nemen
2022-07-26||Deel behandelingen kanker flink ingekort door ervaringen coronatijd|| Sommige kankerpatiënten hoeven minder vaak naar het ziekenhuis voor hun behandeling. Tijdens de coronapandemie zijn die in hoog tempo verkort, na een advies van de Nederlandse Vereniging voor Radiotherapie en Oncologie. Artsen wilden kankerpatiënten in coronatijd beschermen tegen het virus door het aantal ziekenhuisbezoeken te beperken. De kortere behandelingen hebben geen gevolgen voor de effectiviteit ervan. De totale dosis die van bijvoorbeeld een bestraling wordt gegeven blijft gelijk, maar per afzonderlijke behandeling wordt meer tegelijk toegediend, schrijft het AD. Mannen met prostaatkanker met een laag- en middel-risico hoeven daardoor nog maar vijf keer naar het ziekenhuis voor een bestraling. Voorheen was dat 30 tot 35 keer. Sommige vrouwen met borstkanker moesten voorheen zo'n vijftien tot twintig keer bestraald worden, dat is nu ook gereduceerd naar vijf keer. Een deel van de patiënten die immuuntherapie krijgt voor blaaskanker of een melanoom, kreeg voorheen elke drie weken een behandeling. Het medicijn wordt nu eens in de zes weken toegediend. Artsen beoordelen per patiënt of een verkort traject mogelijk is. Dat is afhankelijk van het soort kanker, de toestand van de patiënt en van de apparatuur in het ziekenhuis. Soms is er geavanceerde apparatuur nodig. Kankerbehandelingen zijn alleen aangepast als uit studies is gebleken dat dit verantwoord was, benadrukken oncologen en radiotherapeuten. Patiënten zijn blij zijn met de verkorte behandelperiode, zegt voorzitter van het Platform Oncologie Soncos Marcel Verheij in het NOS Radio 1 Journaal. Extra bijwerkingen ervaren ze niet, zegt Verheij verder, die zelf radiotherapeut-oncoloog is. De 70-jarige Peter van der Poel uit Utrecht is zo'n patiënt. Zeven jaar geleden werd prostaatkanker bij hem geconstateerd, waar hij meer dan dertig keer voor is bestraald. Later zaaide de kanker uit naar zijn lymfeklieren. Daar kreeg hij aanvankelijk zo'n vijf keer per jaar een bestraling voor. Dat is nu terug gebracht naar ongeveer drie keer per jaar tot anderhalf jaar. "Het resultaat is verbluffend", zegt Van der Poel. Dat hij nu minder behandelingen krijgt dan voorheen, ervaart hij als iets positiefs. "Als het zo kan, vind ik het prima. Alleen het resultaat telt voor mij. Als het met één behandeling kan, zou ik het ook doen." Van der Poel zegt geen bijwerkingen te ervaren nu hij een hogere dosis krijgt. "Ik heb in zeven jaar tijd zo'n tachtig bestralingen gehad en ja, ik ben vaker moe. Dus het verschil met vijf behandelingen voel ik niet zo." Hoewel de kanker niet meer geneest, kijkt hij positief naar de toekomst. Ook omdat hij nu niet zo vaak naar het ziekenhuis hoeft. "Het is een minder groot onderdeel van mijn leven geworden. Ik ben onlangs 70 jaar oud geworden en nu mik ik op 75. En daarna zien we wel verder, dan bekijk ik het van jaar tot jaar." De verkorte behandeltrajecten hebben niet direct effect op de wachtlijsten. Omdat de pandemie nog niet voorbij is, valt personeel nog geregeld uit. Pas als de personeelskrapte is opgelost, kan de nieuwe manier van behandelen echt een positief effect hebben op de wachtlijsten, verwacht Verheij.||https://nos.nl/artikel/2438356-deel-behandelingen-kanker-flink-ingekort-door-ervaringen-coronatijd
2022-07-26||Burgemeester Mykolajiv: opnieuw grote aanval op haven|| Rusland zou opnieuw aanvallen hebben uitgevoerd op een Oekraïense havenstad. Volgens de burgemeester van Mykolajiv, in het zuiden van Oekraïne, werd zijn stad vannacht bestookt vanaf de Zwarte Zee met raketten en vanuit de lucht door gevechtsvliegtuigen. De schade zou groot zijn, maar details gaf de burgemeester niet. Ook is niet duidelijk of er slachtoffers zijn. Rusland heeft nog niet op de veronderstelde aanval op de havenstad gereageerd, maar zegt wel dat het in de regio Mykolajiv acht wapenopslagplaatsen heeft verwoest. Afgelopen weekend vielen de Russen al de zuidelijke havenstad Odessa aan met raketten. Dat was nog geen 24 uur nadat Oekraïne en Rusland een graandeal hadden gesloten. De komende tijd moet vanuit Odessa Oekraïens graan over de Zwarte Zee wordt geëxporteerd naar Turkije, en vanuit daar naar de rest van de wereld. Oekraïne is een van de grootste graanleveranciers ter wereld. Ook andere kustplaatsen rondom Odessa zijn aangevallen. Vandaag werden beelden vrijgegeven van Zatoka, zo'n zestig kilometer ten zuiden van Odessa: De aanval wordt internationaal gezien als een actie om de graanexport te saboteren, maar volgens Rusland was het doel een Oekraïens oorlogsschip dat in de haven van Odessa lag. Ook lagen er volgens de Russen anti-scheepsraketten opgeslagen. Het Britse ministerie van Defensie meldt in zijn dagelijkse update van de ontwikkelingen in Oekraïne dat er geen aanwijzingen zijn dat er inderdaad een oorlogsschip in de haven van Odessa lag. Ook is niets gebleken van een opslag van raketten. De Russische inlichtingendiensten baseren zich op achterhaalde data, claimen de Britten. Intussen loopt het conflict over levering van Russisch gas aan de EU verder op. Het Russische staatsgasbedrijf Gazprom zegt dat het nogmaals de belangrijke gaspijpleiding Nord Stream 1 gaat dichtdraaien voor noodzakelijk onderhoud. Maar volgens Duitsland zijn er geen technische problemen. De Duitsers vrezen dat Rusland het onderhoud aangrijpt om de gastoevoer mogelijk helemaal te stoppen. Verder heeft Gazprom volgens Oekraïne de druk in de gaspijpleiding zonder vooraankondiging flink opgevoerd. Dat kan schade aan de gasinfrastructuur veroorzaken. Gasbedrijven zijn daarom verplicht zulke drukverhogingen van tevoren aan te kondigen, maar dat zou Gazprom niet hebben gedaan. De Oekraïense president Zelensky heeft gisteravond in een videoboodschap opnieuw hard uitgehaald naar Rusland. Hij zegt dat de verdere beperking van de gasleveringen aan Europa een "terreurdaad" van Moskou is. "Het is een gasoorlog van Rusland tegen het verenigd Europa." Volgens hem laten de Russen mensen kou lijden. En door blokkades van graantransporten hebben veel mensen ook al honger. Het laat volgens Zelensky zien dat Moskou zich niet bekommert om mensenlevens. In zijn videoboodschap zei Zelensky verder dat hij bevelhebber Halahan in het oosten van het land heeft vervangen. Het Oekraïense leger heeft de controle over de oostelijke regio Loegansk verloren en verliest ook terrein in de regio Donetsk. Halahan was de verantwoordelijke commandant in die regio's. Hij gaat terug naar Kiev, zegt Zelensky, en wordt daar chef bij de veiligheidsdienst SBU. Halan wordt opgevolgd door commandant Horenko.||https://nos.nl/artikel/2438355-burgemeester-mykolajiv-opnieuw-grote-aanval-op-haven
2022-07-26||Unilever verkocht minder producten, maar verdiende meer|| Unilever verkocht afgelopen half jaar minder producten, maar verdiende meer. Door de prijzen zelf te verhogen had de Londense levensmiddelengigant weinig last van de inflatie. "Unilever heeft een half jaar neergezet dat voortbouwt op ons momentum van 2021, ondanks de uitdagingen van hoge inflatie en lagere mondiale groei", zegt Unilevertopman Alan Jope. De Londense levensmiddelengigant zag met name de verkopen op de Amerikaanse en Indiase markt stijgen. Ook de internetverkopen namen fors toe. De verkoop in een derde belangrijke markt, China, bleef achter, met name door coronalockdowns in dat land. Het verkoopvolume nam 1,6 procent af, terwijl de prijzen met 9,8 procent stegen. De omzet nam met 14,9 procent toe tot 29,6 miljard euro. Waarvan na aftrek van de kosten een operationele winst van 4,5 miljard euro overbleef. Die winst lag daarmee 1,7 procent hoger dan in de eerste helft van 2021.||https://nos.nl/artikel/2438353-unilever-verkocht-minder-producten-maar-verdiende-meer
2022-07-26||Woning Barendrecht onder vuur genomen, ook explosief afgegaan|| Een appartement in Barendrecht is afgelopen nacht beschoten. Op foto's zijn in een ruit een stuk of acht kogelgaten te zien. Eerder op de avond was er ook al een explosie bij dezelfde woning aan de Avenue Carré, meldt Rijnmond. Er was toen nog iemand thuis, zegt een woordvoerder van de politie. Agenten zagen een gat in de ruit, wat erop kan wijzen dat er ook al was geschoten. "Of het om een kogelgat gaat, moet nog blijken uit onderzoek", zegt de woordvoerder. Een paar uur later, rond 01.15 uur, werd de woning onder vuur genomen. De bewoner was toen niet meer thuis vanwege de eerdere explosie. Er vielen geen gewonden bij de aanvallen. Bewoners van het naastgelegen appartement hebben de nacht ergens anders doorgebracht. De politie meldt vanochtend dat er ook een onderzoek loopt naar een vermoedelijke schietpartij bij een pand aan de Poolvosweg in Capelle aan den IJssel afgelopen nacht. Er wordt buurt- en forensisch onderzoek gedaan en camerabeelden worden gecontroleerd. Het is volgens Rijnmond al de veertiende keer deze maand dat woningen in en om Rotterdam worden beschoten. Of de beschietingen verband met elkaar hebben, is nog niet duidelijk.||https://nos.nl/artikel/2438351-woning-barendrecht-onder-vuur-genomen-ook-explosief-afgegaan
2022-07-26||'Lidstaten EU eens met gasnoodplan: 15 procent minder verbruik tot april'|| De lidstaten van de Europese Unie zijn het eens met een noodplan om het gasverbruik te verminderen. Anonieme diplomaten zeggen tegen internationale persbureaus dat de energieministers vandaag zullen afspreken om tussen augustus en eind maart 15 procent minder gas te verbruiken, zoals de Europese Commissie vorige week al voorstelde. Ook EU-energiecommissaris Simson verwacht dat de ministers een akkoord sluiten. Het gaat dan wel om een vrijwillige vermindering. Bij een dreigend gastekort wilde de Europese Commissie de besparingsdoelen kunnen omzetten tot een verplichting. Maar in het aangepaste plan zouden veel uitzonderingen staan, waardoor landen onder zulke verplichte besparingen uit kunnen komen en hun eigen plan om energie te besparen kunnen volgen. De Spaanse energieminister Ribera verwacht dat de lidstaten het eens zullen worden over een vrijwillige besparing van minder dan 15 procent. Met het noodplan willen de EU-landen voorkomen dat huishoudens en essentiële voorzieningen als ziekenhuizen zonder gas komen te zitten als Rusland besluit minder of helemaal geen gas meer te leveren. De lidstaten hebben elk een eigen plan om te besparen op gas. In Nederland is de afgelopen maanden gewerkt aan alternatieven voor Russisch gas. Gasnetbeheerder Gasunie verwacht daarom dat er komende winter zonder Russisch gas in Nederland geen gastekort zal zijn, als er aan een aantal voorwaarden wordt voldaan. Energieminister Jetten zegt dat Nederland inmiddels al 25 procent minder gas verbruikt. Maar, voegde hij daar vorige week aan toe, dat is geen reden om achterover te gaan leunen. "Ook de Gasunie geeft aan dat energie besparen de crux is bij het voorkomen van een gastekort in de winter." Daarbovenop heeft een Russische gasboycot wel grote gevolgen voor bijvoorbeeld Duitsland, dat meer afhankelijk is van gas uit Rusland. De Duitse regering wil daarom besparen door minder gas te verbruiken voor de opwekking van andere energie, zoals elektriciteit. Ook moeten kolencentrales harder draaien om tekorten op te vangen. Een land als Polen zegt juist niet te hoeven besparen op gas. De energieminister van het land zegt dat de gasvoorraden voor komende winter voldoende gevuld zijn. Het Russische staatsgasbedrijf Gazprom kondigde al aan dat het vanaf morgen de gastoevoer via de Nord Stream 1 terugschroeft. Door de gaspijpleiding, die van Rusland naar Duitsland loopt, stroomt dan nog 20 procent van wat er maximaal door de leiding aan gas getransporteerd kan worden. Dat komt neer op zo'n 33 miljoen kubieke meter gas per dag. Gazprom zei dat de oorzaak ligt bij problemen met de invoer van een turbine, veroorzaakt door de sancties van de EU en het VK tegen Rusland. Duitsland denkt dat Rusland om politieke redenen minder gas aan de EU levert. Het kabinet wil af van Russisch gas. Maar hoe gaan we dat doen? NOS op 3 legt het uit:||https://nos.nl/artikel/2438349-lidstaten-eu-eens-met-gasnoodplan-15-procent-minder-verbruik-tot-april
2022-07-26||Recordomzet voor uitzender Randstad door krappe arbeidsmarkt|| Uitzender Randstad heeft in het tweede kwartaal een recordomzet geboekt. Door de krappe arbeidsmarkt is het voor werkgevers steeds moeilijker voldoende personeel te vinden. Ze nemen daardoor steeds vaker hun toevlucht tot uitzenders als Randstad om het gehele wervingsproces voor hen te doen, zegt ceo Sander van 't Noordende in een toelichting op de cijfers. De flinke omzetgroei is met name in andere werelddelen en Zuid-Europa te zien. Voor het hele bedrijf geldt dat de omzet 13 procent groeide tot 6,9 miljard euro. "De wereldwijde arbeidsmarkt blijft dynamisch, met een combinatie van grote vraag en schaarste aan talent", zegt Van 't Noordende. In Nederland zette Randstad het afgelopen kwartaal 1 procent meer om dan hetzelfde kwartaal vorig jaar. Dat de groei in Nederland lager uitviel, komt volgens Dominique Hermans, ceo van Randstad Nederland, door de grote groep die vorig jaar werd bemiddeld om corona gerelateerd werk te doen, bijvoorbeeld bij de GGD. Meer vaste contracten Vanwege de onzekere economische tijden is het bedrijf voorzichtig met vooruitkijken. De hoge inflatie en de verder escalerende gascrisis kunnen tot een recessie leiden. Uitzenders als Randstad hebben daar snel last van, omdat zij voor de zogeheten flexibele schil van arbeidskrachten zorgen. Die flexkrachten moeten in de regel ook als eersten vertrekken als bedrijven gaan bezuinigen. Op dit moment ziet Hermans juist nog werkgevers die meer vaste contracten aanbieden. "Daaruit blijkt eigenlijk nog helemaal niet dat ze zich aan het voorbereiden zijn op veel minder. En ik neem aan dat als dat gebeurt, we op dat moment wel gaan zien hoe erg het is en in welke sector het toeslaat." Volgens Hermans is een belangrijk verschil met de financiële crisis van tien jaar geleden dat de schaarste aan werknemers op de arbeidsmarkt veel groter is.||https://nos.nl/artikel/2438347-recordomzet-voor-uitzender-randstad-door-krappe-arbeidsmarkt
2022-07-26||Wekdienst 26/7: Onderscheiding voor Zelensky • Eerste halve finale EK voetbal|| Goedemorgen! Vandaag neemt de Oekraïense ambassadeur een onderscheiding in ontvangst voor president Zelensky. En op het EK voetbal in Engeland wordt de eerste halve finale gespeeld. Eerst het weer: in het oosten en zuiden nog lokaal een bui. Vanuit het westen vanmiddag meer zon. Er waait een matige noordwestenwind en het wordt 19 tot 22 graden. De komende dagen is het droog. Er zijn perioden met zon en de temperatuur gaat geleidelijk omhoog. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De Britse premierskandidaten Sunak en Truss zijn in een tv-debat over de opvolging van Boris Johnson hard met elkaar in botsing gekomen over hun belastingplannen en de uitgaven van de Britse regering. Het was het eerste tv-debat, dat werd georganiseerd door de BBC. Het felle debat onderstreept de grote verdeeldheid die er binnen de Conservatieve Partij is over de opvolging van Johnson, die eerder deze maand onder grote druk zijn vertrek aankondigde. Intern wordt gevreesd dat vooral Labour zal profiteren van de leiderschapsverkiezing. Zo'n 200.000 leden door het hele land mogen hun stem per brief uitbrengen. De politie in Tsjechië zet een in beslag genomen Ferrari 458 Italia in om snelheidsduivels te achtervolgen. De bolide is afgepakt van criminelen en bestickerd in de kleuren van het korps. Het ombouwen tot een politiewagen kostte omgerekend 14.000 euro. Altijd nog goedkoper dan een nieuwe Skoda, zegt de politie. Prettige dinsdag!||https://nos.nl/artikel/2438345-wekdienst-26-7-onderscheiding-voor-zelensky-eerste-halve-finale-ek-voetbal
2022-07-26||Onderzoek naar mogelijke misstanden bij zorgboerderij Groningen|| De GGD Groningen is een onderzoek gestart naar mogelijke misstanden bij een zorgboerderij in Holwierde. Medewerkers van de zorginstelling slaan bij RTV Noord alarm over de omstandigheden binnen het bedrijf. De mede-eigenaar van de zorgboerderij ontkent dat er problemen zijn. Zorgboerderij Oldenbosch heeft een woongroep voor jongeren die niet meer thuis kunnen wonen. Ook is er een woonzorggroep op een tweede locatie, waar ouderen met dementie wonen. Medewerkers vertellen aan RTV Noord dat de problemen zich op die locatie afspelen. Ze zeggen dat er onder meer sprake is van een angstcultuur, personeelsleden met corona die moesten doorwerken, de inzet van ongeschoold personeel, gesjoemel met zorggeld en een onveilige werkplek. Daarnaast zeggen meerdere medewerkers zich seksueel geïntimideerd te voelen door een van de eigenaren van de zorgboerderij, Gerrie Stuut. "Seksueel getinte opmerkingen waren heel normaal", laat een vrouwelijke medewerker weten. Ook tegen bewoners zou hij dergelijke opmerkingen maken, aldus de medewerkers. Een opmerkelijk voorbeeld van het wangedrag was een voorval rond Kerst vorig jaar, zeggen de medewerkers. In gezelschap van allerlei collega's kreeg een vrouwelijke medewerker als kerstpakket een doos met dildo's en andere seksartikelen. "Gerrie had hier de grootste lol om, maar dit voelde vernederend", zegt het betreffende personeelslid. Medewerkers merkten dat er na verloop van tijd steeds vaker bezuinigd moest worden, zelfs op eten en drinken. "Van de Jumbo kwam regelmatig een groene klikobak met eten dat over datum was, maar nog wel geschikt voor de varkens", zegt een medewerker. "De moeder van Gerrie haalde daar eens een zak witlof uit voor cliënten. We mogen onze handen dichtknijpen dat niemand ziek is geworden." Verder zijn er vermoedens dat er is gesjoemeld met zorgbonussen. Uit cijfers van het ministerie van Volksgezondheid, Welzijn en Sport blijkt dat de zorgboerderij in 2020 14.400 euro ontving als bonus voor het personeel. Meerdere medewerkers geven aan deze bonus niet te hebben gekregen. De medewerkers zeggen ook dat ze door de twee eigenaren van de zorginstelling in de gaten worden gehouden via camera's die in het pand hangen. "Er hangen in totaal 32 camera's", zegt een werkneemster. "Als ik tijdens een nachtdienst in slaap zou vallen, zou hij (eigenaar Stuut, red.) dat zien." Ook spreekt Stuut volgens een andere medewerker mensen aan op handelingen die hij via de camera's heeft gezien. "We zijn heel bang. Soms bellen we elkaar op, dan huilen we om wat we meegemaakt hebben", zegt een van de medewerkers. Stuut wil in eerste instantie niet uitgebreid reageren op vragen van RTV Noord, maar doet dat later op advies van zijn advocaat alsnog. Hij zegt dat de camera's in het pand hangen voor de veiligheid van cliënten en werknemers. Hij spreekt tegen dat er ongeschoold personeel werkt. "'Al onze personeelsleden zijn geschoold om te werken met de doelgroepen die wij in zorg hebben." Op de vraag of hij de toegekende zorgbonus heeft uitgekeerd aan personeel, zegt Stuut: "Die bonus is aangevraagd en uitgekeerd aan de personeelsleden die destijds intensief werkzaam zijn geweest met cliënten". Gevraagd naar seksuele intimidatie, reageert Stuut kort: "Daar klopt helemaal niets van". Volgens hem gaat het om verhalen van teleurgestelde werknemers. "Ze vinden het jammer dat we de deuren moeten sluiten." De woonzorggroep stopt per 1 augustus. De Groningse GGD heeft inmiddels een onderzoek ingesteld naar de mogelijke problemen bij de zorgboerderij. Dat is gebeurd nadat de gemeente Eemsdelta daar signalen over binnenkreeg. Over de inhoud van het onderzoek kan een woordvoerder van de gemeente niets zeggen. Ook de Inspectie Gezondheidszorg en Jeugd laat aan RTV Noord weten meldingen te hebben ontvangen over de zorgboerderij. Over de inhoud daarvan kan een woordvoerder geen mededelingen doen. Naar aanleiding van de meldingen kan het zijn dat de inspectie een eigen onderzoek start.||https://nos.nl/artikel/2438344-onderzoek-naar-mogelijke-misstanden-bij-zorgboerderij-groningen
2022-07-26||Speuren naar 'stego': criminele informatie in verborgen boodschap|| Een foto met daarin een andere, geheime boodschap waarop staat waar drugs verstopt liggen of waar wapens te vinden zijn. Criminelen kunnen door zogenoemde steganografie informatie uitwisselen die niet met het blote oog te zien is. Steganografie, ook wel 'stego' genoemd, is tegenwoordig uiterst technisch, bijvoorbeeld door geheimschrift te verstoppen in de kleurwaardes van een digitale foto. De bezorgdheid over deze manier van communiceren in het criminele circuit neemt toe. Het Nederlands Forensisch Instituut (NFI) doet daarom mee aan Uncover: een Europees project waarin opsporingsdiensten en bedrijven in Europa samenwerken om steganografie die wordt gebruikt door criminelen te detecteren. Meike Kombrink van het NFI omschrijft stego als de kunst en wetenschap van verborgen berichten. ''Het is kunst omdat het creatief is, maar het is wetenschap omdat je moet weten hoe je het kan verstoppen in digitale afbeeldingen of video's. Je moet snappen hoe het werkt.'' Het versturen van versleutelde berichten met cryptotelefoons is overigens niet hetzelfde als stego. ''Crypto en stego liggen dicht bij elkaar. Met crypto verstop je de inhoud van de boodschap en met stego verstop je het bestaan van de boodschap'', zegt Kombrink. Stego op zichzelf is niet nieuw. In de Tweede Wereldoorlog hebben zowel de Duitsers als de geallieerden hard gewerkt aan het ontwikkelen van geheimschrift, door op zoek te gaan naar de beste onzichtbare inkt. Ook leden van terreurorganisatie al-Qaida zouden met behulp van stego onderling hebben gecommuniceerd in de voorbereiding van de aanslagen op 11 september 2001. Maar het gaat nog veel verder terug in de tijd. Hoogleraar forensische data-analyse Zeno Geradts wijst op een voorbeeld uit 440 voor Christus. ''Het verhaal gaat dat een vorst in die tijd het hoofd van een slaaf kaal liet scheren waarna er een tatoeage op het hoofd werd aangebracht. In die tattoo zat een boodschap met een waarschuwing voor Griekenland over de geplande invasie door Perzië. Toen het haar weer terug groeide, was de tattoo en daarmee de boodschap verborgen en kon deze persoon door de verdediging heen zonder dat mensen dit door hadden." In het project Uncover gaat het NFI samen met Europese partners investeren in geautomatiseerde systemen die stego kunnen herkennen. "In de detectie van steganografie moet echt een stap worden gemaakt", zegt Kombrink. "We moeten voor elkaar krijgen dat we het niveau van de criminelen wel kunnen blijven bijbenen." Volgens Geradts is dit een onderzoeksgebied waar je scherp de ontwikkelingen moet volgen. ''Er zijn zo veel verschillende technieken, die ook nog eens continu veranderen of gecombineerd worden met andere technieken, zoals bijvoorbeeld kunstmatige intelligentie. De speurtocht naar middelen die criminelen gebruiken om met elkaar te communiceren, is altijd in beweging."||https://nos.nl/artikel/2438342-speuren-naar-stego-criminele-informatie-in-verborgen-boodschap
2022-07-26||Doden bij aanval op hoofdkwartier VN-missie in Congo|| In de Democratische Republiek Congo hebben honderden mensen met geweld gedemonstreerd bij het VN-hoofdkwartier in het land. Daarbij zijn zes mensen om het leven gekomen, meldt persbureau DPA. Een groep drong het gebouw in de oostelijk gelegen stad Goma met geweld binnen. Daarbij werden meubels vernield of meegenomen. Beveiligers wisten de bestormers terug te dringen met traangas en vuurwapens. Ook zijn er arrestaties verricht. De Congolese regering en de VN-missie Monusco hebben de aanvallen veroordeeld. De oproep voor het protest kwam van de jongerenafdeling van de partij van president Tshisekedi. Die afdeling wil dat de VN-troepen Congo onmiddellijk verlaten, omdat de troepenmacht niet effectief zou zijn. De VN-missie Monusco is al ruim twintig jaar actief in het noordoosten van Congo en is de grootste vredesmissie ter wereld. Volgens de VN en westerse onderzoekers zijn in het land meer dan honderd gewapende groeperingen actief. Velen zijn uit op de waardevolle grondstoffen die Congo heeft, zoals koper, kobalt, goud en diamanten. In het gebied zijn ook gewelddadigheden tussen het Congolese leger en de beruchte rebellengroep M23, waardoor zeker 200.000 mensen zijn gevlucht. Er zijn aanwijzingen dat Rwanda en Uganda de groep steunen, maar zij ontkennen dat.||https://nos.nl/artikel/2438341-doden-bij-aanval-op-hoofdkwartier-vn-missie-in-congo
2022-07-26||Debat over opvolging Johnson laat vooral grote verdeeldheid zien|| De Britse premierskandidaten Sunak en Truss zijn in een tv-debat over de opvolging van Boris Johnson hard met elkaar in botsing gekomen over hun belastingplannen en de uitgaven van de Britse regering. Het was het eerste tv-debat, dat werd georganiseerd door de BBC. Het felle debat onderstreept de grote verdeeldheid die er binnen de Conservatieve Partij is over de opvolging van Johnson, die eerder deze maand onder grote druk zijn vertrek aankondigde. Intern wordt gevreesd dat vooral Labour zal profiteren van de leiderschapsverkiezing. Voormalig partijvoorzitter Milling noemt de gang van zaken bijvoorbeeld "giftiger dan ik ooit heb gezien". Zo'n 200.000 leden door het hele land mogen hun stem per brief uitbrengen. Beide kandidaten zaten tot drie weken geleden nog met elkaar in het kabinet van Johnson. Maar Rishi Sunak had geen vertrouwen meer in Johnson en stapte op. Liz Truss bleef wel aan en is minister van Buitenlandse Zaken in het interim-kabinet. Truss lijkt de favoriet om op 5 september te winnen. Ze beloofde dat ze na haar aantreden direct de belastingen wil verlagen. Dat zou onder meer betaald moeten worden met leningen. Oud-minister van Financiën Sunak noemde haar plannen "niet Conservatief" en zei dat Truss voor 40 miljard pond aan plannen heeft, waarvoor fors geleend moet worden. Bovendien zijn er nog grote schulden van de coronapandemie. "Dan zetten we de creditcard van het land in. Het zijn onze kinderen en kleinkinderen die daarvoor moeten opdraaien", zei hij. Maar Truss zei over drie jaar met het terugbetalen te willen starten. Sunak wil juist eerst de inflatie aanpakken en is niet van plan de belastingen te verlagen. Volgens hem is het verlagen ervan niets meer dan een 'sugar rush' en volgt daarna onherroepelijk een crash van de economie. "Als de inflatie niet meer onder controle is te brengen, dan gaan de rentes omhoog." Truss vindt het verdedigbaar om veel geld te lenen na de coronapandemie, omdat het "een gebeurtenis is die maar eens in de honderd jaar plaatsvindt". Johnson had vorige week zijn laatste vragenuurtje. Dat sloot hij af met een uitspraak uit één van de Terminator-films van Arnold Schwarzenegger: De twee kandidaten kwamen ook met elkaar in botsing over China. Sunak zegt dat hij de dertig zogeheten Britse Confucius-instituten, die op kosten van Peking de Chinese taal en cultuur promoten, wil sluiten. "Maar een maand geleden pleitte je nog voor een intensievere handelsrelatie met China", wierp Truss tegen. Beide kandidaten stellen dat Johnson geen rol meer zal hebben in een nieuw kabinet. "Genoeg is genoeg", zei Sunak. Truss was milder gestemd en zei dat Johnson toe is aan welverdiende rust. Aan het einde van het debat was er toch nog enige vriendelijkheid. Zo zei Truss dat ze Sunak "met liefde" in haar team heeft als zij wint. Sunak zei "vanzelfsprekend" met Truss te willen samenwerken in een nieuwe regering. "Er is veel meer dat ons bindt dan waarover we van mening verschillen", zei hij.||https://nos.nl/artikel/2438340-debat-over-opvolging-johnson-laat-vooral-grote-verdeeldheid-zien
2022-07-26||Nieuwe grondwet in Tunesië aangenomen, maar meeste kiezers bleven thuis|| Bij het referendum over de grondwetswijziging in Tunesië is slechts 27,5 procent van de kiezers komen opdagen, blijkt uit de eerste gegevens van de Tunesische kiesraad. Zij stemden wel massaal in met het referendum. Volgens een exitpoll van Sigma Conseil stemde 92,3 procent van de kiezers voor het aannemen van de grondwet, die president Kais Saied veel meer macht geeft. Voor de opkomst van het referendum is geen minimumpercentage vastgesteld, waardoor de grondwet ook daadwerkelijk wordt ingevoerd. Ruim negen miljoen mensen waren stemgerechtigd. President Saied wil de nieuwe grondwet gebruiken om onder meer op eigen houtje wetten in te voeren en de premier te benoemen. Sinds vorig jaar geldt in het land al een noodtoestand en sindsdien regeert hij per decreet. Mensenrechtenorganisaties als Amnesty waarschuwen dat de situatie met de nieuwe grondwet verder verslechtert. Oppositieleden hadden de stembusgang geboycot en beschuldigen de president van een coup. Volgens de oppositie duwt de nieuwe grondwet het land terug naar de autocratie onder leiding van Zine El-Abidine Ben Ali. Hij werd in 2011 afgezet na vijftig jaar onderdrukking. Ben Ali overleed in 2019 in Saudi-Arabië, waar hij in ballingschap leefde.||https://nos.nl/artikel/2438339-nieuwe-grondwet-in-tunesie-aangenomen-maar-meeste-kiezers-bleven-thuis
2022-07-26||Brandweer krijgt langzaam maar zeker controle over grote bosbrand in Californië|| Amerikaanse brandweerlieden krijgen langzaam maar zeker grip op een grote bosbrand in de staat Californië. Het is de brandweer gelukt om de verspreiding van de brand richting het oosten te stoppen. Dat komt onder meer door de inzet van 2500 brandweerlieden. Ook is de wind afgenomen, waardoor blusvliegtuigen hun werk beter kunnen doen. Volgens de brandweer was de activiteit van de brand "niet zo extreem als in voorgaande dagen" en boeken de brandbestrijdingsploegen "goede vooruitgang": De Oak Fire bij het Yosemite National Park is de grootste bosbrand in Californië van dit jaar; bijna 6800 hectare stond gisterochtend in brand. Volgens de autoriteiten zijn 6000 mensen in het gebied geëvacueerd vanwege de vlammenzee. Een deel van de mensen weigert echter weg te gaan, zegt de Amerikaanse bosbeheerder US Forest Service. Zeven woningen zijn door het vuur verwoest. De brand brak vrijdagmiddag uit en kon zich snel verspreiden door de hoge temperaturen, de droogte en de lage luchtvochtigheid in het gebied. In het gebied is de noodtoestand uitgeroepen. Ook de komende dagen blijft het in de regio naar verwachting warm, met temperaturen die kunnen oplopen tot zo'n 40 graden. Californië heeft de afgelopen jaren te maken gehad met steeds grotere bosbranden. Het westen van de Verenigde Staten is door de klimaatverandering de afgelopen tientallen jaren veel warmer en droger geworden. Wetenschappers waarschuwen dat het weer extremer zal worden en dat er vaker bosbranden zullen voorkomen, die ook verwoestender en onvoorspelbaarder zijn. De vlammenzee is ook vanuit de ruimte te zien:||https://nos.nl/artikel/2438338-brandweer-krijgt-langzaam-maar-zeker-controle-over-grote-bosbrand-in-californie
