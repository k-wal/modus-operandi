2022-07-19||Poetin ziet op top in Teheran vooruitgang bij graan, leiders willen diplomatie voor Syrië|| De Russische president Poetin ziet vooruitgang in de onderhandelingen over graantransporten via de Zwarte Zee. Tegen de Turkse president Erdogan zei Poetin op een top dat nog niet alle hobbels zijn weggenomen, maar dat er wel voortgang is geboekt. Hij bedankte Erdogan voor zijn bemiddelende rol daarin. Concreet gaat het om het toestaan van graantransporten uit Oekraïense havens over de Zwarte Zee. Die liggen nu stil, wat wereldwijd tot problemen leidt. Schepen moeten na de Zwarte Zee door Turkse wateren om verder te kunnen varen. Vorige week spraken vertegenwoordigers van Rusland, Oekraïne, Turkije en de Verenigde Naties in Istanbul over een manier om de transporten en controles mogelijk te maken. Daar werden toen eerste afspraken gemaakt. Erdogan sprak nu zijn waardering uit voor Poetins "zeer positieve benadering" van de gesprekken. De Russische president herhaalde wel zijn eis dat handelsbeperkingen voor Russisch graan moeten worden opgeheven. Poetin en Erdogan ontmoetten elkaar in Teheran. Daar spraken ze allebei ook met de Iraanse president Raisi. Poetin had verder een ontmoeting met de hoogste Iraanse leider, Khamenei. Die zegde Rusland steun toe in de oorlog met Oekraïne. Khamenei keerde zich opnieuw tegen het Westen vanwege de uitbreiding van de invloed van de NAVO naar het oosten. Als Rusland Oekraïne niet was binnengevallen, was het wel op een andere manier tot een conflict gekomen, zei hij. Verder noemde Khamenei de onderlinge banden goed voor zowel Rusland als Iran, omdat beide landen worden getroffen door Amerikaanse sancties. Hoog op de agenda bij de top van Poetin, Erdogan en Raisi stond verder de burgeroorlog in Syrië, waarin de landen tegengestelde belangen hebben. Poetin zei na afloop dat Rusland, Iran en Turkije vastbesloten zijn hun inspanningen om de situatie in het land te normaliseren voort te zetten. Daarbij moet de territoriale integriteit van Syrië worden gewaarborgd. Ze hebben afgesproken dat ze besprekingen daarover nog dit jaar in Rusland voortzetten. In de slotverklaring van de top in Teheran staat dat ze streven naar een diplomatieke oplossing met bemiddeling van de Verenigde Naties. Ankara kondigt al weken een nieuw offensief in Syrië aan tegen Koerdische YPG-milities, die vechten tegen het regeringsleger van president Assad. Rusland en Iran steunen Assad juist. Tijdens het gesprek eiste Poetin meer eenheid in het Syrië-beleid en verweet hij het Westen dat het uit is op verscheuring van het land. Daar moeten Rusland, Iran en Turkije zich gezamenlijk tegen verzetten, zei hij. "Vooral in de gebieden die niet door de Syrische overheid worden gecontroleerd, is de situatie verontrustend. Daarvan gaat een verhoogde extremisme- en separatismedreiging uit." Het Westen zou dit aanmoedigen, aangevoerd door de Verenigde Staten. Met de eis zich gezamenlijk daartegen te verzetten, gaat Poetin nadrukkelijk in tegen de Turkse belangen om meer invloed te krijgen in het noorden van Syrië. President Erdogan zei: "Onze strijd tegen terroristische organisaties zal altijd doorgaan, ongeacht waar of door wie die wordt gesteund." Volgens Erdogan gaat de strijd door ondanks tegenstand van Rusland en Iran. Hij beschouwt de YPG als een terroristische groepering en verwacht dat Iran en Rusland de antiterrorisme-inspanningen van Turkije steunen. Turkije heeft sinds 2016 vier operaties uitgevoerd in Syrië, waarbij honderden kilometers land zijn bezet. Iran zei nu dat het een politieke oplossing wil van het conflict in Syrië en dat het Syrische volk zelf moet kunnen beslissen over zijn toekomst, zonder buitenlandse inmenging. Khamenei zei: "Elke aanval door Turkije in Noord-Syrië zou de terroristen in Syrië alleen maar helpen. We zien de veiligheid in Syrië als onze eigen veiligheid en Turkije zou hetzelfde moeten doen."||https://nos.nl/artikel/2437494-poetin-ziet-op-top-in-teheran-vooruitgang-bij-graan-leiders-willen-diplomatie-voor-syrie
2022-07-19||Netflix verliest bijna miljoen abonnees, daling minder groot dan verwacht|| Het aantal abonnees van Netflix is voor het tweede kwartaal op rij gedaald, blijkt uit cijfers van de streamingsdienst. In totaal gaat het om een verlies van 970.000 abonnees. Niet eerder verloor het bedrijf zo veel abonnees. In april meldde Netflix voor het eerst in tien jaar een dalend abonneebestand. In het eerste kwartaal van dit jaar nam het aantal met 200.000 af, terwijl de streaminggigant juist een groei van 2,5 miljoen had verwacht. Sinds 2011 nam het aantal abonnees alleen maar toe. Netflix hield na het tegenvallende eerste kwartaal rekening met een verdere daling van nog eens 2 miljoen klanten. Een voorspelling die tot opluchting van de streamingsdienst niet is uitgekomen. Hoewel de daling volgens Netflix meevalt, zou 2022 wel eens het slechtste jaar voor het bedrijf ooit kunnen worden. Toen de slechte cijfers van het eerste kwartaal bekend werden gemaakt, kelderde het aandeel in de nabeurshandel met 23 procent. Omdat de daling nu meevalt, is het aandeel juist gestegen. Op dit moment hebben 220,7 miljoen mensen een abonnement bij Netflix, waarmee het nog altijd het grootste streamingsplatform in de wereld is. In kwartaal drie verwacht het bedrijf weer een stijging van een miljoen abonnees. Het dalende aantal abonnees heeft verschillende oorzaken. De concurrentie van andere platformen zoals HBO Max en Disney+ groeit. Ook delen steeds meer mensen hun account met anderen. In totaal zou het gaan om zo'n 100 miljoen kijkers. In de toekomst gaat Netflix het delen van accounts aanpakken door mensen die meeliften te laten betalen. Een proef daarmee is volgens het bedrijf succesvol. De verwachting is dat de nieuwe betaalconstructie volgend jaar uitgerold wordt. Er komt ook een goedkoper abonnement waarop reclame te zien is.||https://nos.nl/artikel/2437493-netflix-verliest-bijna-miljoen-abonnees-daling-minder-groot-dan-verwacht
2022-07-19||Code oranje voorbij • Hoogste temperatuur vandaag: 39,5 graden in Maastricht|| Nederland kijkt terug op de warmste 19 juli ooit gemeten. In Maastricht werd het aan het einde van de middag 39,5 graden. Het oude record op 19 juli was 37,1 graden. Die temperatuur werd in Westdorpe (Zeeland) geregistreerd. In het midden en noorden van het land is de temperatuur inmiddels gedaald naar (ver) onder de 30 graden. In het zuiden is het op veel plekken nog wel warmer dan 30 graden. Hiermee sluiten we het liveblog. Het KNMI heeft code oranje voor het zuiden en oosten van het land beëindigd. Net als in het noorden van het land geldt nu code geel, omdat het nog warm is en blijft. Het Nationaal Hitteplan blijft tot en met morgen actief. Het advies blijft om goed te drinken, niet te veel in te spannen, de schaduw op te zoeken en naar anderen om te kijken.  Door een eerdere storing op het spoor bij Rotterdam is het internationale treinverkeer naar België en Frankrijk ontregeld. Ten noorden van Parijs zitten een aantal Nederlanders vast in een gestrande Thalys-trein. In Parijs en Brussel worden treinen opengesteld om de nacht in door te brengen, laat Thalys weten. "Morgen kunnen zij de reis voortzetten." Een gestrande reiziger meldt op Twitter dat een passagier onwel is geworden, doordat de airco niet werkt. Thalys laat weten dat hulp onderweg is. Vanaf een perron worden flesjes water naar de gestrande passagiers gegooid: In vrijwel het hele land is de luchtkwaliteit onvoldoende tot slecht, meldt persbureau ANP op basis van de ozonmeetpunten van het RIVM. Wel lijkt de smog over zijn piek heen. Smog ontstaat door hoge temperaturen, vervuilende stoffen en weinig wind en kan leiden tot kortademigheid, hoesten en irritatie. Morgen worden regenbuien verwacht, waardoor de smogwaardes omlaag zullen gaan, verwacht het RIVM. De brand in het natuurgebied in Oudsbergen (Belgisch-Limburg) is onder controle, meldt de gemeente. Het blussen zal uiteindelijk nog wel uren duren.  De hittegolf heeft in Portugal tot ruim duizend extra doden geleid, melden de Portugese gezondheidsautoriteiten. Het gaat om de oversterfte in de afgelopen anderhalve week ten opzichte van het verwachte aantal doden in dezelfde periode. "We moeten ons nog meer voorbereiden op periodes van extreme temperaturen", zegt het hoofd van de gezondheidsdienst DGS. Vorige week steeg het kwik in het land tot 47 graden, inmiddels is het iets afgekoeld. Portugal werd de afgelopen dagen ook geteisterd door meerdere natuurbranden: Op Rotterdam Centraal staan reizigers vast vanwege een storing tussen het station en Rotterdam-Zuid. Vanwege de hitte zijn er uit voorzorg een aantal ambulances naar het station geroepen, meldt Rijnmond. Naar verwachting rijden de treinen rond 20.00 uur weer normaal. De hitte van vandaag past in een trend. In onderstaand artikel lees je in drie diagrammen wat er aan de hand is met ons weer en waarom we deze hitte in de toekomst vaker kunnen verwachten. In de Belgische gemeente Oudsbergen (Belgisch-Limburg) woedt al uren een natuurbrand. Een gebied van vijf hectare staat in brand. "De brandweer is nog volop aan het blussen", zegt burgemeester Goossens tegen Belgische media. Een jeugdkamp in het gebied is geëvacueerd. De duinbrand in badplaats De Haan is wel onder controle. In totaal zijn vijf aldaar geparkeerde auto's uitgebrand en zes andere zwaar beschadigd, meldt de VRT. De piek van de hitte in Nederland lijkt voorbij. Heel geleidelijk daalt de temperatuur, blijkt uit de cijfers van de KNMI-meetstations. De warmste temperatuur werd in Maastricht gemeten: 39,5 graden. Bij het meetstation van Westdorpe in Zeeuws-Vlaanderen werd 39,1 graden gemeten. De komende uren blijft het tropisch warm, met name in het zuiden. In het midden en het zuiden van het land blijft vanavond code oranje gelden vanwege de zeer hoge temperaturen. In de noordelijke provincies geldt code geel. Het Nationaal Hitteplan blijft tot met en morgen actief.||https://nos.nl/liveblog/2437367-code-oranje-voorbij-hoogste-temperatuur-vandaag-39-5-graden-in-maastricht
2022-07-19||Vier vragen over het 'verraad' in geheime dienst Oekraïne|| De Oekraïense president Zelensky verdenkt tientallen medewerkers van zijn veiligheidsdienst van corruptie of samenwerking met de Russen. Veel van hen zijn uit voorzorg al uit hun functie ontheven. Het lijkt voor een breder probleem te staan. Vier vragen en antwoorden over de mogelijke collaboratie in Oekraïne. Zelensky heeft zondag twee van zijn belangrijkste ambtenaren uit hun functie gezet. Het hoofd van de veiligheidsdienst SBU en de topvrouw van het Openbaar Ministerie zijn allebei op non-actief gesteld vanwege 'onbevredigende werkresultaten'. De president zegde - via een stemming in het parlement - het vertrouwen in de twee op vanwege instabiliteit in het Oekraiense veiligheidsapparaat. Kiev zegt dat er onlangs nieuwe informatie aan het licht is gekomen waaruit blijkt dat SBU-agenten samenwerkten met de Russen. Zo zou er geheime informatie zijn gedeeld en lieten medewerkers het na om acties uit te voeren die de Russische opmars hadden kunnen stuiten. Volgens Zelensky heeft de collaboratie onder meer tot gevolg gehad dat de stad Cherson aan het begin van de oorlog snel werd verloren. Er zouden volgens Kiev op dit moment meer dan zestig voormalige SBU-agenten werken aan Russische zijde in bezet gebied. In totaal worden er nu 651 medewerkers van de veiligheidsdienst en het OM verdacht van hoogverraad. Het Oekraïense veiligheidsapparaat is van oudsher sterk verbonden met dat van de Russen. De Sovjet-Unie had een centraal geleide geheime dienst, die bij het uiteenvallen begin jaren 90 is opgeknipt in verschillende landelijke geheime diensten, waaronder de Oekraïense SBU. "Een groot deel van het SBU-personeel is dan ook opgeleid in of door Moskou, waardoor de Oekraïense veiligheidsdienst tegenwoordig nog nauwe contacten heeft met zijn Russische tegenhanger", weet Oost-Europadeskundige Hubert Smeets. "Dit maakt dat er binnen het veiligheidslichaam van de Oekraïners nog een zeker pro-Russisch-sentiment aanwezig is." Maar deze nauwe contacten hebben ook voordelen voor de Oekraïners, zegt Laura Starink van kenniscentrum Raam op Rusland. "Zo werd er aan het begin van de invasie een Russische moordaanslag op president Zelensky door de SBU verijdeld omdat de dienst informatie ontving van de Russische collega's. Die nauwe banden werken dus twee kanten op." Wat de precieze invloed van deze problemen binnen de SBU op de oorlog in Oekraïne zal zijn, is niet met zekerheid te zeggen. Kiev wil niet prijsgeven tegen welke agenten een onderzoek loopt. Of zij op hoge posities binnen het apparaat zitten en dus cruciale informatie kunnen doorspelen, is onduidelijk. Hoewel ook een handvol dubbelagenten al grote schade aan Oekraïne kan toebrengen, is het wel belangrijk om de aantallen in perspectief te blijven zien. "De SBU telt zo'n 30.000 medewerkers", zegt Starink. "Het gaat nu om een fractie van enkele honderden mensen die verdacht worden te heulen met de vijand." Deze schorsingen en verdenkingen passen binnen een decennialange strijd tegen corruptie en vriendjespolitiek in Oekraïne. Met de komst van de oorlog is die strijd alleen maar belangrijker geworden. Want corruptie en vriendjespolitiek - in dit geval met de Russen - betekent in tijden van oorlog al snel landverraad en kan grote gevolgen hebben voor het verloop van de oorlog. Volgens Smeets is corruptie een diepgeworteld probleem in het land. Die corruptieproblematiek dreigt in sommige gevallen nu een barrière te vormen voor het krijgen van hulp van de internationale gemeenschap. Daar bestaat de vrees dat de (militaire) noodhulp door corruptie niet op de juiste plek zal belanden. Daarnaast is het EU-lidmaatschap in deze oorlog voor Oekraïne dichterbij dan ooit gekomen. Maar daarvoor geldt wel als belangrijke voorwaarde dat Kiev de corruptie in het land hard aanpakt. "Zelensky laat nu aan zowel zijn bevolking als het buitenland zien dat hij het corruptieprobleem serieus neemt en dus ook hard wil aanpakken", stelt Smeets. Dat Zelensky nu hoge ambtenaren uit hun functie zet en honderden anderen laat onderzoeken is een begin, maar zal slechts het topje van de ijsberg zijn.||https://nos.nl/artikel/2437487-vier-vragen-over-het-verraad-in-geheime-dienst-oekraine
2022-07-19||Rechtbank gaat mee in verzoek Twitter: versnelde zaak tegen Elon Musk|| Twitter heeft een eerste overwinning geboekt in de rechtszaak tegen Elon Musk over diens afgezegde overname: de inhoudelijke behandeling begint in oktober. Musk wilde de zaak pas februari volgend jaar laten starten, terwijl het platform wilde dat het proces zo snel mogelijk zou beginnen. Het bedrijf had ingezet op september. Twitter heeft er belang bij de onzekerheid die de zaak met zich meebrengt zo kort mogelijk te laten duren. Ook de rechter wees hierop. Zolang de overname onzeker blijft, des te groter wordt de wolk van onzekerheid die over het bedrijf hangt." Het team van Musk stelt dat het maanden de tijd nodig heeft om informatie in te winnen over de hoeveelheid nep-accounts die op Twitter actief zijn. Ook wil het team experts horen. De rechtbank in de Amerikaanse staat Delaware, waar Twitter als bedrijf staat geregistreerd, trekt in oktober vijf dagen uit voor de zaak. Die draait uiteindelijk om de vraag hoeveel nep-accounts er op het platform actief zijn. Het bedrijf meldt al jaren in officiële documenten dat het aantal actieve bots minder dan 5 procent is van het aantal dagelijks actieve gebruikers en benadrukt daarnaast dat dit een schatting is. Musk gelooft Twitter niet, hij denkt dat het werkelijke aantal nep-accounts eerder rond de 20 procent zit. Bewijs hiervoor heeft hij niet gegeven. Nep-accounts waren eerst juist een belangrijke reden dat hij het platform wilde kopen, om ze vervolgens op te ruimen. De miljardair en topman van Tesla deed in april een bod op Twitter en kwam nog dezelfde maand tot een overeenkomst met het bedrijf. Dit gebeurde onder grote druk; het Twitterbestuur wilde het eerst eigenlijk niet, maar gaf al snel toch toe. In mei liet Musk voor het eerst blijken te twijfelen over de overname vanwege de nep-accounts. Begin deze maand liet hij weten er definitief van af te zien. Een mogelijkheid die hij in principe niet heeft, er ligt immers een overeenkomst. Het socialemediabedrijf wil hem dan ook houden aan de gemaakte afspraken en besloot een zaak aan te spannen. Hoe die rechtszaak uiteindelijk gaat verlopen, is afwachten. Er zijn meerdere uitkomsten mogelijk. Vier mogelijke scenario's waarin de zaak kan eindigen:||https://nos.nl/artikel/2437485-rechtbank-gaat-mee-in-verzoek-twitter-versnelde-zaak-tegen-elon-musk
2022-07-19||Hitterecords in West-Europa, ook branden op diverse plekken|| West-Europa heeft een uitzonderlijk hete dag achter de rug. In het Verenigd Koninkrijk steeg de temperatuur voor het eerst sinds de metingen tot boven de 40 graden. Ook in Frankrijk sneuvelden talloze lokale hitterecords. In buurlanden België en Duitsland was het eveneens tropisch. In en om Londen waren meerdere branden, onder meer in huizen, restaurants en in bermen. Ook stond een park ten zuiden van Londen enige tijd in lichterlaaie. Vanwege de hoge druk op de brandweer riep burgemeester Khan een "groot incident" uit, een term die wordt gebruikt wanneer er grote rampen of terroristische aanslagen plaatsvinden. Deze plaats net buiten Londen wordt getroffen door het vuur: Ook in Frankrijk was het - opnieuw - uitzonderlijk warm. In Parijs steeg de temperatuur tot 40,5 graden. Het is de derde keer dat het zo warm is in de Franse hoofdstad sinds de temperatuur officieel wordt bijgehouden. Volgens Météo France zijn in 64 Franse gemeenten hitterecords gebroken, met name in gebieden langs de westkust. In de Gironde, de regio rond Bordeaux, is inmiddels 19.300 hectare bos verwoest door branden. Zo'n 2000 brandweerlieden zijn uitgerukt om de bosbranden tegen te gaan. In totaal zijn al 34.000 mensen geëvacueerd. President Macron bezoekt het rampgebied morgen, meldt BFMTV. Een man is opgepakt vanwege zijn mogelijke betrokkenheid bij een van de branden. Ook in België moest de brandweer uitrukken voor twee natuurbranden. In de duinen van badplaats De Haan woedde korte tijd een brand, waardoor vijf geparkeerde auto's uitbrandden. Zes andere voertuigen zijn zwaar beschadigd geraakt. In de gemeente Oudsbergen (Belgisch-Limburg) had de brandweer de handen vol aan een natuurbrand. Een gebied van vijf hectare stond in brand, waardoor een jeugdkamp moest worden geëvacueerd. Inmiddels is de brand onder controle. Op een ander kamp raakten tien kinderen bevangen door de hitte, van wie vier naar het ziekenhuis moesten worden overgebracht. Bekijk hier dronebeelden van de natuurbrand: Nabij het stadje Sundern, ten oosten van Dortmund, is een bosbrand uitgebroken in een gebied met een oppervlakte van 4 hectare. Het lukt de brandweer niet om het vuur onder controle te krijgen, schrijft de Sauerland Kurier. "De wind komt uit alle richtingen, de vlammen laaien steeds weer op." De komende dagen wordt het iets minder warm in West-Europa. De warmte trekt oostwaarts en zal voor tropische dagen in Centraal-Europa zorgen. Het VK zet zich schrap voor ander heftig weer: vanwege verwachte onweersbuien is voor morgen code geel afgegeven.||https://nos.nl/artikel/2437484-hitterecords-in-west-europa-ook-branden-op-diverse-plekken
2022-07-19||Explosie van gasflessen op balkon in Bergen op Zoom|| Op een balkon van een flat in Bergen op Zoom is vanmiddag een aantal gasflessen ontploft. Dat gebeurde nadat er in de flat brand was ontstaan. Voor zover bekend raakte niemand gewond. Het vuur was na de explosies snel onder controle, meldt Omroep Brabant. Meerdere flats hebben schade opgelopen. Een aantal appartementen werd ontruimd, voornamelijk vanwege de rookontwikkeling. De bewoners zijn korte tijd opgevangen in een nabijgelegen sporthal. De bewoners van de flat waar de brand uitbrak kunnen vannacht niet thuis slapen, zegt een woordvoerder van de brandweer. Bewoners van omliggende woningen konden vanavond wel weer terug naar huis.||https://nos.nl/artikel/2437483-explosie-van-gasflessen-op-balkon-in-bergen-op-zoom
2022-07-19||Geweld Sudan houdt aan, dodental loopt op|| Bij aanhoudende gevechten tussen twee etnische groepen in het zuidoosten van Sudan zijn meer dan honderd doden gevallen. Ook vielen er zo'n 250 gewonden, meldt de regionale minister van Volksgezondheid. Vorige week ontstonden er in de staat Blauwe Nijl gevechten tussen leden van de Hausa- en Birta-volken na de dood van een boer. Achterliggende oorzaak was een conflict tussen de etnische groepen over land. Zondag stond het dodental op 65. Het zijn veelal jonge mannen, die omkwamen door vuurwapengeweld of messteken, zeggen de autoriteiten. Ruim 17.000 mensen zijn voor het geweld gevlucht. De regionale minister van Volksgezondheid heeft de Verenigde Naties en andere internationale organisaties om hulp gevraagd. Er is vooral voedsel en medische hulp nodig. Begin deze week heeft de regering het leger en paramilitaire groeperingen naar de regio gestuurd om het geweld te stoppen. Ook is er in de plaatsen Roseires, Damazin en de oostelijke stad Kassala een avondklok ingesteld om de rust te laten terugkeren. Demonstranten die vandaag in de hoofdstad Khartoem de straat op gingen vanwege het geweld in Blauwe Nijl zijn door veiligheidstroepen uit elkaar gedreven met traangas. Sinds het geweld uitbarstte zijn er meerdere demonstraties geweest. De demonstranten vinden dat de militaire regering, die vorig jaar aan de macht kwam met een staatsgreep, etnische conflicten opstookt. Het land kent een lange geschiedenis van etnisch geweld. "Dit zijn niet zomaar protesten, we willen naar het presidentiële paleis gaan en ervoor zorgen dat het onrecht tegen de Hausa stopt", zegt een 22-jarige betoger tegen persbureau Reuters. Anderen hielden borden vast en eisten dat de regering een einde maakt aan de onderdrukking van het Hausa-volk.||https://nos.nl/artikel/2437482-geweld-sudan-houdt-aan-dodental-loopt-op
2022-07-19||Zandvoortse badgasten behoeden walvis voor aanspoelen|| In Zandvoort zijn badgasten vanmiddag een spitssnuitdolfijn te hulp geschoten. Het dier, eigenlijk een walvissoort, spoelde bijna aan op het strand. "Wat dat betreft was het mazzel dat het vandaag druk was", zegt een woordvoerder van hulporganisatie SOS Dolfijn. "Het zal niet gemakkelijk zijn geweest om het dier terug te duwen: volwassen spitssnuitdolfijnen zijn rond de 4,5 meter lang en wegen een paar ton", zegt woordvoerder Annemarie van den Berg bij NH Nieuws. Er zijn zeker twee spitssnuitdolfijnen gezien voor de kust vandaag, mogelijk meer. Van den Berg maakt zich zorgen over de dieren. "Het is verontrustend omdat dit echte diepzeedieren zijn die niet goed weten te overleven in de Noordzee." SOS Dolfijn is samen met de KNRM en de reddingsbrigade bezig met een grote actie om de dieren te redden. Eerst worden ze gelokaliseerd waarna boten tussen de walvissen en de kust in varen. "Zo willen we voorkomen dat ze nog een keer richting de kust zwemmen." Het dier dreigde vanmiddag te stranden:||https://nos.nl/artikel/2437479-zandvoortse-badgasten-behoeden-walvis-voor-aanspoelen
2022-07-19||Meer dan twintig doden en tientallen gewonden bij botsing in Egypte|| In het zuiden van Egypte zijn 23 mensen om het leven gekomen toen hun bus tegen een aan de kant geparkeerde vrachtwagen botste. Het ongeval vond plaats op een snelweg richting hoofdstad Caïro. Zeker dertig andere passagiers raakten gewond. De vrachtwagenchauffeur had zijn voertuig aan de kant gezet om een lekke band te repareren, melden plaatselijke autoriteiten. De bus reed in volle vaart tegen de achterkant van de vrachtwagen aan. Op foto's is te zien dat de voorkant en een zijkant van de bus door de botsing volledig zijn verwoest. Alle gewonden zijn per ambulance naar het ziekenhuis gebracht. Verkeersongevallen komen vaak voor in Egypte. Volgens de Wereldgezondheidsorganisatie sterven elk jaar ongeveer 10.000 mensen door het verkeer in het land, dat 102 miljoen inwoners telt. De meeste incidenten worden veroorzaakt door chauffeurs die te hard rijden of zich niet aan de juiste rijbaan houden.||https://nos.nl/artikel/2437476-meer-dan-twintig-doden-en-tientallen-gewonden-bij-botsing-in-egypte
2022-07-19||Extreme hitte past in trend, laten deze drie diagrammen zien|| In het hele land is het tropisch warm vandaag. De hoogste temperatuur werd aan het eind van de middag in Maastricht gemeten: maar liefst 39,5 graden. Daarmee behoort 19 juli 2022 tot de warmste dagen sinds het begin van de metingen. Lange tijd was de 38,6 graden in 1944 het hitterecord. In juli 2019 werd dat record drie dagen op rij gebroken, vandaag gebeurde dat voor de vierde keer. Deze temperaturen passen in een trend. Aan de hand van drie afbeeldingen laten we zien wat er aan de hand is met ons weer en waarom we deze hitte in de toekomst vaker kunnen verwachten. "Zulke temperaturen zijn nu echt nog wel uitzonderlijk", zegt Karin van der Wiel, klimaatwetenschapper bij het KNMI. Sinds het begin van de metingen van het KNMI, in 1901, kwam het in De Bilt maar negen keer voor dat het meer dan 35 graden werd. Vandaag was het met 35,5 graden de tiende keer. Het weerstation van het KNMI in De Bilt ligt in het midden van Nederland en wordt vaak gebruikt als graadmeter voor het weer in het hele land. Extreme hitte in De Bilt tot vandaag: De kans op warme dagen en zulke temperaturen wordt door klimaatverandering steeds groter, zegt Van der Wiel. Dat kun je volgens haar mooi zien op de 'klimaatstreepjescode'. Van der Wiel leverde daarvoor de data van 120 jaar temperatuur in Nederland. Elk streepje staat voor een jaar. In jaren met een blauw streepje was het kouder dan het toenmalige klimaatgemiddelde. De rode streepjes staan voor jaren waarin het warmer was dan het langjarig gemiddelde. "De trend is duidelijk: het wordt steeds warmer", zegt Van der Wiel. "Aan deze streepjescode zie je goed dat klimaatverandering nu al plaatsvindt." Ook stijgt de temperatuur van warme dagen relatief sneller dan het gemiddelde. "Wereldwijd is de gemiddelde temperatuurstijging (ten opzichte van 1850) nu ruim 1 graad, maar als we specifiek kijken naar die warme dagen, dan zien we dat die nu al 4 graden warmer zijn dan dat ze vroeger waren." Ook een heldere trend: de gemiddelde zomertemperatuur. Die loopt gestaag op. Hoe de trend zich in de komende tientallen jaren ontwikkelt, is afhankelijk van verschillende scenario's van CO2-reductie. Van der Wiel: "Als we de uitstoot van broeikasgassen weten te verminderen, in lijn met het klimaatakkoord van Parijs, dan heb je een kleinere toename van de kans op extreme warmte. Maar als de klimaatverandering ongehinderd doorzet dan wordt die kans echt significant hoger." In de warmste scenario's zitten we in 2050 gemiddeld op 19,2 graden, ruim 1 graad hoger dan nu. Weten we de uitstoot te beperken dan blijft de zomertemperatuur steken tussen de 18,0 en 18,4 graden. Betekent dit nu dat in de komende decennia 35 graden in de zomer normaal wordt? "Nee, dat blijft een uitzondering. Verwacht niet wekenlang achter elkaar elke dag 35 graden", zegt Van der Wiel. Maar hete dagen krijgen we wel meer. En ook meer weerextremen. NOS-weerman Peter Kuipers Munneke omschrijft het zo: "Sommige mensen vragen zich af of dit met klimaatverandering te maken heeft. Maar wat er nu in Nederland en Europa gebeurt, ís klimaatverandering. We krijgen met steeds kortere tussenpozen, steeds extremere weersomstandigheden: hitte, droogte, maar ook overstromingen." Weerman Gerrit Hiemstra noemt het "een blik op het weer van de toekomst". "Dit weer is nu extreem, maar zal binnen enkele decennia gemiddeld zomerweer zijn. Tegelijkertijd komen er nieuwe extremen." Hiemstra wijst erop dat we op den duur ook hier de 41 of 42 graden kunnen halen.||https://nos.nl/artikel/2437473-extreme-hitte-past-in-trend-laten-deze-drie-diagrammen-zien
2022-07-19||Nieuwe VN-prijs voor Nederlandse vinding om water te besparen|| Het Nederlandse bedrijf Hydraloop voor waterrecycling heeft een VN-prijs voor innovatie gewonnen. Het is voor het eerst dat de WIPO-prijs is uitgereikt. Er wordt gekeken naar de manier waarop personen en bedrijven innovatieve oplossingen en creativiteit gebruiken om een verschil te maken. Hydraloop, met het hoofdkantoor in Leeuwarden, ontwierp een systeem dat badwater, water van de wasmachine of van de airconditioning hergebruikt. Het water wordt opgevangen en gereinigd en kan daarna worden gebruikt om de wc door te spoelen, de tuin te besproeien of een zwembad bij te vullen. Het zuiveren gebeurt zonder filters of chemische middelen. Met het systeem kan tot 45 procent water worden bespaard. WIPO staat voor World Intellectual Property Organization. De VN-organisatie die wereldwijd patentaanvragen registreert bestaat sinds 1967. Het WIPO Global Awards Program reikte ook prijzen uit aan ondernemers uit China, Japan en Singapore. Zij kregen de prijs voor het in een vroeg stadium ontdekken van kanker, energiebesparende verlichting, de diagnose van dementie en een verbeterde medische beeldvorming.   De winnaars werden geselecteerd uit 272 inzendingen uit 62 landen. "Ze werken alle vijf aan het verbeteren van de wereld", zei directeur-generaal Daren Tang bij de prijsuitreiking. "Ze krijgen steun van WIPO om hun bedrijf te helpen groeien." Tang is trots dat de nieuwe VN-prijs personen en bedrijven kan helpen bij het inzetten van hun patenten voor positieve veranderingen. "Zo ontstaat een gemeenschap van rolmodellen die onze visie delen dat intellectueel eigendom iedereen, overal kan helpen."||https://nos.nl/artikel/2437471-nieuwe-vn-prijs-voor-nederlandse-vinding-om-water-te-besparen
2022-07-19||Rotterdam eert Jules Deelder met pleintje|| Rotterdam eert de in 2019 overleden dichter en nachtburgemeester van de stad, Jules Deelder. Hij krijgt krijgt vlak bij zijn oude stamcafé een eigen pleintje. De nu nog naamloze plek ligt tussen de Nieuwe Binnenweg, de Van Speykstraat en de Josephstraat en gaat het J.A. Deelderplein heten. Het idee voor een straatnaam voor de ras-Rotterdammer kwam van zijn weduwe en zijn dochter, zegt Jantje Steenhuis, voorzitter van de straatnamencommissie, bij Rijnmond. De plek die straks het J.A. Deelderplein gaat heten, ligt in de omgeving waar Deelder altijd was. Vlak bij zijn huis, zijn stamcafé Ari en naast het bekende gevelgedicht 'De omgeving van de mens is de medemens', vertelt Steenhuis. "Die plek ademt Deelder." Eind volgend jaar moet het naambordje worden onthuld. Het plein wordt eerst opgeknapt.||https://nos.nl/artikel/2437467-rotterdam-eert-jules-deelder-met-pleintje
2022-07-19||Weer Queerfestival in Seoul, 'maar de rechten gaan achteruit' || Voor het eerst sinds corona mogen lhbti'ers en sympathisanten in Seoul weer de straat op voor het Queerfestival. Toch valt er weinig te vieren; rechten van seksuele minderheden staan onder druk in Zuid-Korea. Discriminatie van homo's, lesbiennes en trans personen is aan de orde van de dag, zeggen belangenorganisaties. Gedanst wordt er door de duizenden deelnemers aan het festival, ook wel de Pride genoemd. Veelal onder paraplu's, het regent pijpenstelen. Het is voor eerst in drie jaar dat er weer een vergunning wordt verleend voor het festival. Vanwege corona werden grotere evenementen in Korea lange tijd in de ban gedaan. Dat het evenement in zijn huidige vorm kon doorgaan, is geen vanzelfsprekendheid. Een week eerder stelde burgemeester van Seoul Oh Se-hoon dat de gemeente zijn terrein mogelijk niet meer beschikbaar stelt als er tijdens de Pride 'te veel bloot' te zien zou zijn. Het is de stem van de conservatievere stroom in Korea, die onder de nieuwe president Yoon verder aan zichtbaarheid heeft gewonnen. Tijdens een tegendemonstratie rond het festival scandeert een grote groep Koreanen anti-homoleuzen. "Korea wordt door de buitenwereld in veel opzichten misschien gezien als ware een ontwikkeld land op het gebied van mensenrechten", zegt Shim Ki-Yong. Hij is oprichter van Dawoom, een organisatie die zich inzet voor betere rechten van seksuele minderheden. "Waar het gaat om de rechten van de lhbti-gemeenschap gaat het hier achteruit, of is er sprake van stilstand." Ondanks een tegendemonstratie genoten de deelnemers van het festival: In 2002 oordeelde de rechter in Zuid-Korea dat actrice en trans persoon Harisu het recht had om haar geslacht te veranderen. Daarmee was ze een van de eersten in het land. Maar twintig jaar later zijn trans personen in het leger niet welkom. Zo werd militair Byun Hee-soo, kort na haar geslachtsverandering, ontslagen uit het leger. De rechter noemde dat ontslag later onwettig, maar dat maakte Byun zelf niet meer mee. Afgelopen jaar overleed ze, ze zou zelfmoord hebben gepleegd. Volgens onderzoek van belangenclub Dawoom hebben vier op de tien jonge lhbti'ers in het afgelopen jaar aan zelfmoord gedacht, fors hoger dan gemiddeld in Zuid-Korea. "Elke dag weer haatzaaiende uitlatingen, elke dag weer discriminatie", zegt Shim. "Van familie, van vrienden, op school en op het werk. Veel jongeren komen liever niet uit de kast." Veel Koreaanse beroemdheden doen hetzelfde, zegt hij, uit angst dat een coming-out gevolgen heeft voor hun carrière. Shim is, als activist, open over zijn seksuele voorkeuren. Dat was niet altijd zo. "Tijdens mijn diensttijd kon ik er niet over praten", zegt hij. "Seks tussen twee mannen in het leger is bij wet nog altijd strafbaar." Ook buiten werktijd, en buiten de militaire bases. Meerdere Koreaanse mannen zijn daar recentelijk nog voor vervolgd en veroordeeld, al stelt een oordeel van de hoogste rechter eerder dit jaar die omstreden wet wel opnieuw ter discussie. "We moeten van die wet af", zegt Shim duidelijk. En de Koreaanse lhbti-gemeenschap wil meer. Zo wordt er geregeld gedemonstreerd voor de invoering van een anti-discriminatiewet. "Niet alleen voor de rechten van seksuele minderheden, maar om alle minderheden in de samenleving beter te beschermen", zegt Shim over de wet, waarvan de eerste versie vijftien jaar geleden al naar voren werd geschoven. Ondanks brede steun onder de bevolking voor zo'n wet wil of durft de politiek er nog niet aan. "Een handvol mensen houdt het tegen", wijst Shim naar de veelal oudere, conservatievere garde in Korea, en de oppositie onder religieuze groepen in het land. Uit de wet zou kunnen voortvloeien dat het niet accepteren van het homohuwelijk ook discriminatie is, en alsnog toegestaan moet worden. "Het is duidelijk dat er wat moet veranderen, maar dat kan alleen als iedereen zich laat horen", besluit de activist. NOS Stories sprak twee jaar geleden uitgebreid met 'Holland', een van de weinige, openlijk homoseksuele K-pop-artiesten. Hij vertelt hoe lastig dat kan zijn in Zuid-Korea en de populaire K-pop-scene:||https://nos.nl/artikel/2437459-weer-queerfestival-in-seoul-maar-de-rechten-gaan-achteruit
2022-07-19||Man uit Zuidlaren overleden na mishandeling, verdachte aangehouden|| Een man uit Zuidlaren (Drenthe) is overleden nadat hij gisteravond was mishandeld, meldt de politie. Vanochtend werd in verband met de zaak een 32-jarige man uit dezelfde plaats aangehouden. Het 48-jarige slachtoffer werd gevonden in een pand op het terrein van Dennenoord in Zuidlaren. Daar is onder meer een grote ggz-organisatie gevestigd, meldt RTV Drenthe. In het pand wordt onderzoek gedaan naar de achtergrond van de mishandeling.||https://nos.nl/artikel/2437453-man-uit-zuidlaren-overleden-na-mishandeling-verdachte-aangehouden
2022-07-19||Woningcorporaties zien huurachterstanden toenemen|| Na een jarenlange afname zien woningcorporaties dat het aantal huurders met een huurachterstand toeneemt. Dat blijkt uit een enquête die koepelorganisatie Aedes heeft gehouden onder bijna 150 corporaties. De helft krijgt signalen dat huurders de huur niet meer te kunnen betalen. In de eerste vijf maanden van dit jaar zien veel corporaties dat niet alleen de huurachterstand toeneemt, maar ook dat de omvang van de achterstand groter wordt. Huurders vragen vaker om betalingsregelingen en geven aan de huur of de energierekening niet te kunnen betalen. Vier op de tien woningcorporaties zien een stijging in het aantal betalingsregelingen. Naar schatting 112.600 huishoudens hebben in 2021 een verzoek tot een betalingsregeling gedaan. In de eerste vijf maanden van dit jaar is met 49.200 huishoudens een betalingsregeling afgesproken. Tijdens corona nam het aantal huishoudens met huurschulden af en waren er ook minder huisuitzettingen. Mogelijk hielden huishoudens volgens Aedes geld over omdat veel uitgaven niet gedaan werden, zoals verre vakanties. Nu er hoge inflatie is en de energiekosten oplopen, breken er voor veel huishoudens onzekere tijden aan. Corporaties proberen grote problemen te voorkomen door in een vroeg stadium persoonlijke gesprekken met huurders aan te gaan en hulp te bieden via budget- en energiecoaches. "Wat uit de enquête blijkt, is dat er zorgen zijn dat de huurachterstanden verder toenemen in de tweede helft van dit jaar", zegt een woordvoerder van Aedes. "Het is een trendbreuk ten opzichte van voorgaande jaren, waar er juist een daling te zien was." Dat blijkt uit de cijfers. In de 'coronajaren' 2020 en 2021 daalden de huurachterstanden. Het totale bedrag aan huurachterstand was in 2019 nog 244 miljoen euro. In 2020 was dit bedrag 226 miljoen en in 2021 daalde dit verder naar 205 miljoen. De omvang van de huurachterstand tot nu toe dit jaar is nog niet bekend.||https://nos.nl/artikel/2437447-woningcorporaties-zien-huurachterstanden-toenemen
2022-07-19||Minder besmettingen: zomerpiek corona lijkt over hoogtepunt heen|| De afgelopen week zijn voor het eerst sinds eind mei minder coronabesmettingen gemeld. Daarmee lijkt de zomerpiek over zijn hoogtepunt heen. Het RIVM heeft 11 procent minder positieve coronatests geregistreerd dan een week eerder, 38.470 tegen 43.220. Twee weken geleden stelde het RIVM al dat de piek in zicht was. Het aantal mensen dat zich liet testen, daalde afgelopen week ook, met 6 procent. Het R-getal van 4 juli staat op 0,99, wat betekent dat mensen die het virus hebben niet meer dan één ander besmetten. Het aantal ziekenhuisopnamen is afgelopen week wel gestegen, met 29 procent. Er werden 721 mensen in het ziekenhuis opgenomen, waarvan 638 puur vanwege de gevolgen van een coronabesmetting, dus niet in combinatie met andere aandoeningen. Een week eerder waren er 561 ziekenhuisopnamen, waarvan 495 met alleen covid. Het aantal coronapatiënten op de IC bleef relatief laag en stabiel (-7 procent), er waren 40 nieuwe IC-opnamen. De afgelopen week overleden 30 mensen aan de gevolgen van corona, tegen 17 de week ervoor. De aanwezigheid van het virus in het rioolwater was in de week van 4 tot en met 10 juli vrijwel gelijk aan de week ervoor, maar steeg in de drie dagen erna weer met 14,6 procent. Het was opnieuw het hoogst in en om de grote steden, met name in Amsterdam en omstreken. De variant die het meest werd gesignaleerd in het rioolwater was de omikronvariant BA.5. Andere varianten komen in veel mindere mate voor of lijken te verdwijnen. De centaurusvariant van omikron, BA.2.75, wordt nog niet genoemd in de weekcijfers van het RIVM. Deze nieuwe subvariant kan volgens wetenschappers in het najaar dominant worden. Tot en met afgelopen zondag zijn er 2,4 miljoen herhaalprikken gezet. Die zijn voor mensen boven de 60, mensen met een ernstig verminderde weerstand en bewoners van verpleeghuizen. Van die groep heeft bijna de helft (49,3 procent) een herhaalprik gehaald.||https://nos.nl/artikel/2437445-minder-besmettingen-zomerpiek-corona-lijkt-over-hoogtepunt-heen
2022-07-19||Methanol gevonden in lichamen slachtoffers Zuid-Afrikaanse club|| In het bloed van de 21 tieners die ruim drie weken geleden dood werden gevonden in een club in de Zuid-Afrikaanse plaats East London, is de giftige stof methanol gevonden. Dat hebben de autoriteiten in de provincie Oost-Kaap laten weten na sectie op de lichamen. Onderzocht wordt nog of het gehalte methanol zo hoog was dat het ook tot de dood heeft kunnen leiden, zei de adjunct-topman van de provinciale gezondheidsdienst op een persconferentie. De onderzoeken worden gedaan in een laboratorium in Kaapstad. Methanol is een zeer giftige vorm van alcohol die in de industrie gebruikt wordt als onder meer bestrijdingsmiddel, oplosmiddel of als brandstof. Het wordt niet gebruikt bij de productie van alcoholhoudende dranken. Niet duidelijk is hoe de jongeren de methanol binnenkregen. De afgelopen tijd zijn alcoholvergiftiging en koolmonoxidevergiftiging al uitgesloten als doodsoorzaken, ook al werden de stoffen wel gevonden in de lichamen van alle slachtoffers. De vondst van de lichamen op 26 juni veroorzaakte een grote schok in Zuid-Afrika. Veel lichamen lagen op tafels en banken. Anderen stierven op weg naar of in ziekenhuizen. De jongeren vierden het begin van de vakantie. De eigenaar van de horecazaak en verschillende medewerkers werden opgepakt, onder meer vanwege de verkoop van alcohol aan minderjarigen. Ze zijn inmiddels vrijgelaten, maar nog wel verdacht.||https://nos.nl/artikel/2437441-methanol-gevonden-in-lichamen-slachtoffers-zuid-afrikaanse-club
2022-07-19||Oud-minister Dijsselbloem voorgedragen als burgemeester van Eindhoven|| Jeroen Dijsselbloem (PvdA) wordt de nieuwe burgemeester van Eindhoven. Hij wordt de opvolger van VVD'er John Jorritsma, die vorig jaar aankondigde zijn termijn van zes jaar als burgemeester niet te willen verlengen. De voormalige minister Financiën is een geboren Eindhovenaar en voldoet volgens Omroep Brabant daarom uitstekend aan de functieomschrijving. De nieuwe burgemeester moest vooral korte lijntjes hebben met zowel Brussel en Den Haag als de wijken in de stad. Daarnaast moest hij of zij charisma en zelfvertrouwen hebben. De voordracht wordt nu voorgelegd aan de minister van Binnenlandse Zaken, die deze vervolgens adviseert aan de Kroon. Uiteindelijk zet de koning zijn handtekening onder de benoeming. Naar de functie solliciteerden elf mannen en zeven vrouwen, onder wie vijftien (voormalige) wethouders of burgemeesters.||https://nos.nl/artikel/2437438-oud-minister-dijsselbloem-voorgedragen-als-burgemeester-van-eindhoven
2022-07-19||Medewerker Gelders ziekenhuis ontslagen die in dossiers naar borstenfoto's keek|| Het Rijnstateziekenhuis in Zevenaar heeft onlangs een medewerker ontslagen die zonder doel en toestemming foto's van borsten uit patiëntendossiers bekeek. Het ging bijvoorbeeld om foto's van mensen die een borstverkleining hadden ondergaan. Het ziekenhuis stuurde patiëntes die het aangaat onlangs een brief, waarin ze van het feit op de hoogte werden gebracht, schrijft Omroep Gelderland. De regiozender sprak met een meisje van 17, dat vorig jaar een borstverkleining onderging. "In de brief staat alleen dat iemand twee keer in mijn dossier heeft gekeken die dat eigenlijk niet mocht doen", zegt ze. "Maar dan denk je meteen, hoe kan dat? Wat heeft hij ermee gedaan? Mijn hoofd staat niet op de foto's, maar mijn gegevens staan wel allemaal in dat dossier. Ik vind het echt een heel naar idee." Rijnstate bevestigt op de eigen website dat het gaat om inzage in 164 dossiers. Of dit alleen gaat om patiënten die net als dit meisje behandeld zijn op de locatie in Zevenaar is niet duidelijk. Ook wil het ziekenhuis niet kwijt of het allemaal dossiers zijn van vrouwen die een borstoperatie ondergingen. Het ziekenhuis meldt vanavond, na de berichtgeving van de regionale omroep, aangifte te gaan doen tegen de medewerker. Ook hebben meerdere gedupeerden zich inmiddels bij Omroep Gelderland gemeld. Eén van hen weet te vertellen dat de medewerker geen medische functie zou hebben gehad, maar wel afdelingshoofd was. ||https://nos.nl/artikel/2437436-medewerker-gelders-ziekenhuis-ontslagen-die-in-dossiers-naar-borstenfoto-s-keek
2022-07-19||Tweede verdachte aangehouden voor dodelijke schietpartij Rotterdam|| In het onderzoek naar een dodelijke schietpartij in Rotterdam is gisteravond een tweede verdachte aangehouden. De politie meldt dat het gaat om een 31-jarige man uit Rotterdam, die is opgepakt in Spijkenisse. Er werd al een week naar hem gezocht. Vorige week maandag werd een man van 31 doodgeschoten bij metrostation Coolhaven.  Een dag later werd de eerste verdachte aangehouden, een 34-jarige man uit Steenbergen. Hij wordt verdacht van poging tot doodslag en vuurwapenbezit. Beide verdachten zitten in volledige beperkingen en mogen alleen contact hebben met hun advocaat. Het Openbaar Ministerie zegt dat er bij de schietpartij over en weer werd geschoten. Van het incident zijn camerabeelden gemaakt, die zijn onderzocht door de politie. Daaruit bleek dat de vandaag opgepakte man waarschijnlijk aanwezig was bij het schietincident. Getuigen zeiden tegen de politie dat er een donkere auto wegreed na de schietpartij. Vorige week werd die auto gevonden in Rotterdam-Ommoord. Er zaten kogelgaten in. Volgens verschillende media is het slachtoffer de dj en producer Siki Martina. Hij werkte als producer aan nummers van Frenna en Rich Kalashh en was de dj van rapper SXTEEN. Ook was hij de vriend van zangeres Sarita Lorena, die dit seizoen deelnemer is van het programma Beste Zangers, meldde RTV Rijnmond. Waarom de man werd doodgeschoten, is volgens de politie nog niet duidelijk. Het is niet uitgesloten dat er nog meer mensen worden opgepakt.||https://nos.nl/artikel/2437434-tweede-verdachte-aangehouden-voor-dodelijke-schietpartij-rotterdam
2022-07-19||Bestuurder jetski komt om bij ongeluk in Friesland|| In Friesland is vanmiddag iemand overleden bij een ongeluk met twee jetski's. Het ongeval vond rond 14.00 uur plaats op het water bij IJlst, meldt Omrop Fryslân. Onduidelijk is wat er precies is gebeurd. Ook is niet bekend hoe het met de bestuurder van de andere waterscooter gaat.||https://nos.nl/artikel/2437430-bestuurder-jetski-komt-om-bij-ongeluk-in-friesland
2022-07-19||Man krijgt vijf maanden cel voor 'needle spiking' op Haags festival|| Een 31-jarige man uit Georgië zonder vaste woon- of verblijfplaats is veroordeeld tot vijf maanden celstraf voor 'needle spiking' op een dancefestival in Den Haag. Volgens de rechtbank is bewezen dat de man een vrouw met een drugsnaald in haar been heeft geprikt tijdens het festival vorige maand. De straf is zwaarder dan de eis van drie maanden van het Openbaar Ministerie, meldt Omroep West. "Het is werkelijk vreselijk wat u gedaan heeft, dat kan echt niet", aldus de rechter. "En het moet duidelijk zijn voor iedereen dat dit niet kan en niet wordt getolereerd. Dit moet stoppen." Tijdens het dancefestival Den Haag Outdoor op 18 juni heeft de man het slachtoffer in haar been geprikt met een injectienaald waarop sporen van heroïne en cocaïne werden aangetroffen. Drie andere bezoekers deden ook aangifte, maar er is te weinig bewijs tegen de man om hem daarvoor te veroordelen. In onderstaande video spreekt NOS Stories met slachtoffers van drogeringen: Volgens getuigen liep Levan V. met een injectienaald in de technotent in het Zuiderpark. Ze zagen hem in het bovenbeen van een vrouw met rood haar prikken. Vervolgens zagen ze de man ook andere mensen prikken. Ze spraken de vrouw aan, zij had niets in de gaten gehad. Toch werd even later bij de ehbo-post een prikgaatje in haar bovenbeen gevonden. De man ontkende tijdens de zitting. Dat hij tijdens het festival een injectienaald in de zak van zijn korte broek had zitten, 'was hij vergeten'. Hij gebruikte de naald tegen zijn kiespijn, zegt hij. "Ik heb een drugsmiddel gebruikt om de pijn te stillen, voor mijn kies. Crack en heroïne." Behalve de celstraf moet de man uit Georgië ook een vergoeding betalen voor de geleden immateriële schade. Hij gaat in hoger beroep.||https://nos.nl/artikel/2437417-man-krijgt-vijf-maanden-cel-voor-needle-spiking-op-haags-festival
2022-07-19||Nederlander opgepakt voor betrokkenheid bij dood verdronken man in Gent|| De Nederlandse politie heeft een man opgepakt die verdacht wordt van betrokkenheid bij de dood van een 53-jarige man in Gent. Het slachtoffer werd zondag door twee mannen in het water gegooid en verdronk. De 25-jarige verdachte is afkomstig uit Goes, laat het Nederlandse Openbaar Ministerie weten. Het OM Oost-Vlaanderen sprak eerder van een man van 19. Hij werd gisteren in Breda opgepakt en is inmiddels verhoord. Het OM Oost-Vlaanderen heeft om zijn overlevering gevraagd. Hij wordt vanmiddag voorgeleid bij de rechtbank in Amsterdam die over alle overleveringen besluit. Naar een tweede verdachte wordt nog gezocht. Uit onder meer camerabeelden zou blijken dat het 53-jarige slachtoffer zondagmorgen het water was ingegooid op de Lousbergsbrug in het oosten van de Gentse binnenstad. Hij werd volgens getuigen aan zijn handen en voeten vastgehouden en het water in 'gejonast'. Het Belgische Openbaar Ministerie houdt het op 'duwen'. Volgens Belgische media is het slachtoffer een Ugandese man die in België woonde. Getuigen belden de hulpdiensten, die de man uit het water haalden. Hij werd gereanimeerd, maar kon niet meer gered worden. De brug was een groot deel van de dag afgesloten vanwege politieonderzoek.||https://nos.nl/artikel/2437412-nederlander-opgepakt-voor-betrokkenheid-bij-dood-verdronken-man-in-gent
2022-07-19||Golven van 6 meter spoelen over huizen, bedrijven en bruiloft in Hawaï|| In Hawaï zijn enorme golven over huizen en bedrijfspanden gespoeld. Een bruiloft in Kailua-Kona, op het meest zuidelijke eiland, viel bijna in het water. De golven van afgelopen weekend waren meer dan 6 meter hoog en kwamen door een combinatie van sterke zuidelijke deining, vloed en stijgende zeespiegels door klimaatverandering, zegt de meteorologische dienst.  De enorme golven zijn vastgelegd op beeld: Op de bruiloft in Kailua-Kona spoelden de golven de gedekte tafels en stoelen weg. Een gast die het filmde, zegt tegen persbureau AP dat dit zo'n vijf minuten voordat de ceremonie begon gebeurde. "Het was totaal geen levensbedreigende situatie. Het was gewoon van, o mijn god, wat gaan we doen? Waar gaan we de tafels neerzetten?", zegt de Hawaïaanse gast. De ceremonie ging door en na afloop ruimden de gasten de rommel op. Reddingswerkers zijn zaterdag en zondag bijna 2000 keer in actie gekomen op het eiland Oahu, waar hoofdstad Honolulu op ligt. Eén iemand raakte zwaargewond, een surfer die een scheur in zijn achterhoofd opliep.||https://nos.nl/artikel/2437406-golven-van-6-meter-spoelen-over-huizen-bedrijven-en-bruiloft-in-hawai
2022-07-19||Veiligheidsexperts: bodyguards hadden leven oud-premier Abe kunnen redden|| Bodyguards hadden het leven van de voormalige premier van Japan Abe kunnen redden als ze hem na een eerste gemist schot hadden beschermd. Dat zeggen acht veiligheidsexperts aan persbureau Reuters na bestudering van beelden van de aanslag van anderhalve week geleden.  Tussen een eerste gemist schot en het tweede schot, zaten 2,5 seconden. In die tijd had Abe in veiligheid gebracht kunnen worden of hadden beveiligers voor hem kunnen springen. Abe werd op 8 juli onder vuur genomen tijdens een verkiezingstoespraak in de stad Nara. Een 41-jarige oud-militair schoot hem neer met een zelfgemaakt wapen. De 67-jarige oud-premier werd naar het ziekenhuis vervoerd waar hij stierf aan zijn verwondingen. De Japanse autoriteiten hebben toegegeven dat er fouten zijn gemaakt in de aanloop naar de aanslag. Zo kon de dader zonder veel problemen in de buurt van Abe komen. Dit is het moment waarop Abe wordt neergeschoten: "Ze hadden moeten zien hoe de aanslagpleger zeer doelgericht naar de rug van Abe toeloopt en moeten ingrijpen", zegt ook Kenneth Bombace aan het persbureau. Zijn bedrijf beveiligde de huidige Amerikaanse president Joe Biden voordat hij werd beëdigd. Volgens een ander groot Amerikaans beveiligingsbedrijf ontbrak een "veiligheidsring" rond de oud-premier en werd er nauwelijks gelet op het publiek. De politie van Nara laat op antwoord van vragen van Reuters weten dat het "zeer toegewijd is om de beveiligingsproblemen te onderzoeken". De nationale politie zegt dat de dood van Abe het resultaat is van een politiemacht die zijn taak niet goed uit heeft gevoerd. "We erkennen dat er problemen waren met hoe er op de locatie werd gereageerd. Bijvoorbeeld de manier waarop hij werd beschermd, maar ook de manier waarop de nationale politie betrokken was." Tot de moord op Abe was het gebruikelijk dat politici dicht bij de kiezers konden komen. "Het was altijd veilig tijdens dit soort toespraken, er was simpelweg geen gevoel van gevaar", zei Paul Nadeau, universitair docent aan Temple Universiteit in Tokio daar al eerder over.||https://nos.nl/artikel/2437400-veiligheidsexperts-bodyguards-hadden-leven-oud-premier-abe-kunnen-redden
2022-07-19||Prijswinnende Iraanse filmmaker Jafar Panahi moet gevangenis in|| De Iraanse filmmaker Jafar Panahi moet zes jaar de gevangenis in. Hij werd in 2010 al tot die straf veroordeeld en mocht sindsdien Iran niet verlaten. Hij werd vorige week opgepakt toen hij het proces wilde bijwonen tegen collega-filmmaker Mohammad Rasoulof. Die was opgepakt voor opruiing. Panahi won in 2015 op het filmfestival van Berlijn de Gouden Beer voor zijn film Taxi. Die had hij stiekem in Iran gedraaid en naar Berlijn laten smokkelen. Zijn nichtje nam de Gouden Beer in ontvangst. Panahi kreeg in 2012 de Sacharovprijs, een van de belangrijkste Europese mensenrechtenonderscheidingen. De 62-jarige filmmaker is veroordeeld voor "het maken van propaganda tegen de Islamitische Republiek". Ook Rasoulof werd daarvoor in 2010 veroordeeld, maar zijn straf werd teruggebracht naar een jaar cel. De zes jaar voor Panahi bleef overeind.||https://nos.nl/artikel/2437396-prijswinnende-iraanse-filmmaker-jafar-panahi-moet-gevangenis-in
2022-07-19||Chinees zero-covidbeleid dwingt ook toeristen in quarantaine|| In de Zuid-Chinese stad Beihai zitten ruim 2000 toeristen in lockdown nu het coronavirus daar weer is opgelaaid. In de stad, een populaire vakantiebestemming in de regio Guangxi, zijn de afgelopen week meer dan 500 besmettingen geteld. Naar Chinese maatstaven is er dan sprake van een grote uitbraak. Zaterdag stelde de lokale overheid een lockdown in voor dichtbevolkte delen van de stad, waaronder resorts en toeristische attracties. Mensen worden daar massaal getest en inwoners mogen hun woning niet meer verlaten. De maatregelen gelden ook voor het eiland Weizhou, nog een toeristische trekpleister. Het eiland ligt op een uur varen van Beihai en staat bekend om zijn stranden en mooie kustlijn. Vrijdag werden toeristen opgeroepen Weizhou te verlaten. Hotels werden opgedragen om hun gasten een vergoeding te betalen. Sinds zondag zijn alle uitgaansgelegenheden gesloten. Het stadsbestuur van Beihai laat nu bepalen welke regels zullen gelden voor de 2000 toeristen die vastzitten. De zero-covidstrategie van de Chinese regering staat bekend als streng en dat blijkt ook uit de situatie in Beihai. Het gaat waarschijnlijk vooral om Chinezen; de grenzen zijn voor buitenlandse toeristen overwegend gesloten. Diegenen die niet in een gemiddeld- of hoogrisicogebied zijn geweest, mogen vertrekken als ze een negatieve test kunnen tonen. Een negatieve test volstaat ook voor mensen die in contact zijn geweest met iemand die positief getest is of mensen die in contact zijn geweest met iemand anders die bij een besmet persoon is geweest. De rest moet in de stad blijven en moet in quarantaine. De strenge lockdowns leiden er ook toe dat de toerismesector in China klappen blijft krijgen. Op de Dag van de Arbeid in mei zijn er volgens het ministerie van Toerisme slechts 160 miljoen binnenlandse reizen gemaakt, een derde minder ten opzichte van dezelfde periode vorig jaar. Vorige week werd bekend dat de Chinese economie zijn slechtste kwartaal in twee jaar tijd heeft gedraaid. Niet alleen het vasteland heeft last van corona, ook het bekende gokeiland Macau heeft te maken met een lockdown. Casino's zijn daar al ruim een week dicht en mensen moeten thuisblijven. Sinds half juni zijn er daar zo'n 1700 besmettingen geteld. De afgelopen tijd zijn er op sociale media ook meldingen gemaakt van medewerkers van hulpdiensten die voordeuren intrappen en huissleutels opeisen om mensen op te sluiten. Ook werden er barrières voor appartementencomplexen neergezet om mensen binnen te houden en werden metalen stangen over deuren heen gelast. Verder zijn er meldingen van mensen die woningen binnendringen om te controleren of de coronamaatregelen worden nageleefd. Dat gebeurde onder meer in de miljoenenstad Guangzhou. Daar werd ingebroken in de huizen van mensen die al positief waren afgevoerd naar quarantainehotels. De autoriteiten waren op zoek naar hun nauwe contacten, omdat die het virus ook zouden kunnen verspreiden. Het lokale stadsbestuur heeft inmiddels excuses aangeboden daarvoor en noemt het gewelddadig gedrag. Er zou een onderzoek ingesteld zijn en de betrokken mensen zouden zwaar gestraft worden.||https://nos.nl/artikel/2437394-chinees-zero-covidbeleid-dwingt-ook-toeristen-in-quarantaine
2022-07-19||Man uit Lelystad voor achtste keer betrapt op rijden zonder rijbewijs|| Een 27-jarige man uit Lelystad is gisteravond aangehouden omdat hij voor de achtste keer achter het stuur werd betrapt zonder geldig rijbewijs. Volgens de politie had de man ook harddrugs gebruikt, meldt Omroep Flevoland. De auto reed in de buurt van Harderwijk richting Lelystad. Het kentekenherkenningsysteem van de politie gaf aan dat eigenaar geen rijbewijs had. De auto kreeg een stopteken, maar de bestuurder ging ervandoor. Na een korte achtervolging werd de auto alsnog aan de kant gezet. Agenten zagen hoe de bestuurder snel van plek wisselde met de bijrijder. Die had trouwens ook geen rijbewijs. De auto is in beslag genomen.||https://nos.nl/artikel/2437389-man-uit-lelystad-voor-achtste-keer-betrapt-op-rijden-zonder-rijbewijs
2022-07-19||Nieuw rapport: milieu in Australië verkeert in verontrustende staat|| Een vandaag gepresenteerd rapport schetst een verontrustend beeld van de staat van het Australische milieu. Nergens ter wereld sterven diersoorten sneller uit dan down under. "De balans van onze ecosystemen kantelt, waardoor ze onherkenbaar worden", zei milieuminister Tanya Plibersek bij de presentatie van het State of the Environment-rapport 2021. Verschillende Australische ecosystemen vertonen zelfs "tekenen van instorting". Dat stellen de vooraanstaande wetenschappers die hebben bijgedragen aan het onderzoek, dat elke vijf jaar wordt uitgevoerd in opdracht van de Australische regering. Het milieu staat onder druk door klimaatverandering, verlies van leefomgeving van inheemse dieren en planten, invasieve soorten, vervuiling en mijnbouw. "Dit is een noodsituatie, zowel voor de biodiversiteit als het klimaat", zei Emma Johnston, hoofdauteur van het rapport. Bij de presentatie zei minister Tanya Plibersek dat het een schokkend document is. Ze wees op de allesomvattende rol van klimaatverandering. "Het veroorzaakt warmere oceanen, intensere periodes van droogte, meer ziektes, het verwoest de leefomgeving van onze inheemse dieren en het verergert extreme weersomstandigheden die zorgen voor bosbranden en overstromingen. De gevolgen van de bosbranden van twee jaar geleden worden nog steeds gevoeld. Dat was een ecologische bom voor het oosten van Australië." Momenteel worden 1918 Australische inheemse diersoorten bedreigd met uitsterven. Dat is 8 procent meer dan in 2016. Meer dan 80 procent van de bijna 400 zoogdiersoorten die in Australië leven, komen nergens anders ter wereld voor. Wetenschappers schatten dat sinds Australië in 1788 gekoloniseerd werd door de Britten zeker 39 zoogdiersoorten zijn uitgestorven. Het bosbrandseizoen in de deelstaat new South Wales, waar miljoenenstad Sydney ligt, duurt volgens de deskundigen inmiddels acht maanden lang. De bosbranden in 2019 en 2020 hebben catastrofale gevolgen gehad voor dieren en hun leefgebied. Tijdens de zogenoemde 'Zwarte Zomer' zijn naar schatting tussen de één en drie miljard dieren omgekomen of ernstig gewond geraakt. De bosbranden zijn daarmee de zwaarste natuurramp voor Australische dieren uit de recente geschiedenis. Tijdens de bosbranden werd zo'n negen procent van het leefgebied van koala's verwoest. Afgelopen februari werd het iconische dier op de lijst zeer bedreigde diersoorten gezet. "Deze slaperige beesten hebben al meer dan 25 miljoen jaar lang kunnen overleven in onze eucalyptusbomen. Pas dit jaar staan ze op de lijst bedreigde diersoorten", zei Plibersek. Daarnaast veroorzaken invasieve soorten grote problemen; Australië kent inmiddels meer uitheemse dan inheemse plantensoorten. Ook wordt gekeken naar de gezondheid van het leven onder water. Hittegolven in de oceaan veroorzaken massale verbleking van het koraal op het Great Barrier Reef. Het gedetailleerde onderzoek, waaraan tientallen wetenschappers hebben bijgedragen, is eind 2021 al afgerond. Ondanks de alarmerende resultaten besloot de vorige regering om de publicatie uit te stellen tot na de federale verkiezingen van afgelopen mei. Labor won de verkiezingen, waardoor de sociaaldemocraten voor het eerst in tien jaar weer aan de macht zijn in Australië. "Dit is een van de belangrijkste documenten uit de Australische wetenschap. De vorige regering ontving het rapport nog voor Kerst, maar besloot het maandenlang te verbergen. En als je het leest, begrijp je waarom", zei Plibersek. In het rapport staat dat er vanwege een gebrek aan leiderschap te weinig geïnvesteerd is om de milieuschade te beperken. Er is een gebrek aan actie op het gebied van klimaatverandering, ontbossing, invasieve soorten, vervuiling en ongebreidelde stadsuitbreiding. Plibersek verwijt de voorgaande conservatieve regeringen "tien jaar passiviteit en opzettelijke onwetendheid". Volgens de auteurs van het rapport is er nog hoop. Er is meer aandacht voor de kennis van de inheemse bevolking van het land, zoals het traditionele bosbeheer waarbij de Aboriginal gemeenschap het land gecontroleerd verbrandt. Dit kan volgens de onderzoekers bijdragen aan beter natuurmanagement. De onderzoekers zijn ook positief over de investeringen van particulieren en milieuorganisaties, die de laatste jaren grote stukken land hebben gekocht om de natuur te beschermen. Maar daarbij is steun van en samenwerking met de overheid en het bedrijfsleven cruciaal. Het is nu aan de Labor-regering om de milieuregels te hervormen en verder verlies van inheemse soorten tegen te gaan. De nieuwe Australische regering beloofde na de verkiezingsoverwinning om klimaatverandering aan te pakken. Maar hoe dit er in de praktijk uit ziet, is nog niet duidelijk. Er is nu al kritiek, omdat de regering niet van plan is nieuwe steenkolenmijnen en aardgasprojecten te stoppen.||https://nos.nl/artikel/2437388-nieuw-rapport-milieu-in-australie-verkeert-in-verontrustende-staat
2022-07-19||Supermarkten stunten voor 't eerst minder met vlees, ziet Wakker Dier|| Het aantal aanbiedingen voor vleesproducten in supermarkten is voor het eerst sinds 2015 gedaald, blijkt uit onderzoek naar supermarktfolders door dierenwelzijnsorganisatie Wakker Dier. Het aantal vleesaanbiedingen is terug op het niveau van 2020, na een recordhoogte te hebben bereikt in de eerste helft van 2021. "Hoopvol, want de overconsumptie van vlees stoppen, kan alleen als supermarkten minder vlees in de uitverkoop zetten", zegt Anne Hilhorst van Wakker Dier. De grootste dalingen waren te zien bij Albert Heijn (-366), Hoogvliet (-249) en Dirk (-203). Bij drie van de twaalf onderzochte supermarktketens waren er juist meer vleesaanbiedingen: Plus (+110), Aldi (+75) en Vomar (+18). De dalingen in aanbiedingen zijn bij zowel kip (-279), rundvlees (-365) als varkensvlees (-598). Het aantal aanbiedingen voor vleesvervangers bleef bijna gelijk (+29). Hilhorst noemt dat opvallend. "Het lijkt erop dat supermarkten vooral vlees uitkiezen om minder mee te stunten." De organisatie denkt dat de ontwikkeling te maken kan hebben met het ondertekenen van het klimaatakkoord door supermarkten, waarin staat dat we meer plantaardige en minder dierlijke eiwitten moeten gaan eten. "Supermarkten kunnen deze belofte alleen waarmaken door deze vleesdaling snel voort te zetten", zegt Hilhorst. "Dat is voor het klimaat én de dieren het beste." Het Centraal Bureau Levensmiddelenhandel (CBL) noemt inderdaad de klimaatafspraken als reden. "In lijn met het klimaatakkoord zetten supermarkten in op het verhogen van het aandeel plantaardige eiwitten in het consumentendieet." Het CBL verwacht dat het plantaardige assortiment de komende jaren steeds meer zal toenemen en zegt dat ook communicatie een belangrijke rol speelt bij het stimuleren alternatieven voor vleesproducten. "Denk aan het onder de aandacht brengen van vegetarische of veganistische maaltijden in de supermarktbladen en meer aandacht voor deze alternatieven in de supermarktapps of op de websites."||https://nos.nl/artikel/2437381-supermarkten-stunten-voor-t-eerst-minder-met-vlees-ziet-wakker-dier
2022-07-19||Grote demonstratie in Suriname tegen regering-Santokhi|| In Suriname zijn gisteren tussen de duizend en tweeduizend mensen de straat op gegaan om te protesteren tegen de regering van president Santokhi. Aanleiding is onder meer een financieel schandaal waarbij bijna 1,8 miljoen euro van een rekening van het ministerie van Financiën verdween. De demonstranten liepen onder meer naar het ministerie van Economische Zaken, Ondernemerschap en Technologische Innovatie. De betogers hebben een lijst opgesteld met elf eisen. Zo willen ze onder meer dat Santokhi de minister van Financiën Achaibersing op non-actief stelt. Ook willen zij dat hij de benoeming van familieleden op belangrijke posten terugdraait. Zo is er grote kritiek op de benoeming van de vrouw van Santokhi en de broer van vice-president Brunswijk als lid van de raad van commissarissen van het bedrijf Staatsolie Maatschappij Suriname. Santokhi heeft naar aanleiding van de demonstratie een geplande driedaagse reis naar Paraguay geannuleerd. Hij zou daar onder meer deelnemen aan een top van Mercosur, een douane-unie van Brazilië, Argentinië, Uruguay, Paraguay en Venezuela, waar ook Suriname aan gelieerd is. De president liet gisteravond in een verklaring weten dat hij met vertegenwoordigers van de demonstranten, die zich Team Organic noemen, in gesprek wil. Dat neemt de onrust echter niet weg. Demonstranten hebben aangekondigd ook vandaag weer de straat op te gaan. Het verdwijnen van de 1,8 miljoen euro is niet het eerste financiële schandaal dat Suriname bezighoudt. In 2020 werd bekend dat uit de kasreserve van de Centrale Bank van Suriname spaargeld ter waarde van 100 miljoen Amerikaanse dollar was verdwenen. Ook werd in februari de ex-baas van de Surinaamse Centrale Bank, Robert van Trik, veroordeeld tot acht jaar gevangenisstraf vanwege grootschalige corruptie.||https://nos.nl/artikel/2437378-grote-demonstratie-in-suriname-tegen-regering-santokhi
2022-07-19||Enkele honderden wandelaars lopen toch eerste etappe Vierdaagse|| In Nijmegen zijn wandelaars toch aan de eerste etappe van de Vierdaagse begonnen. De eerste dag is vanwege de hitte geschrapt en de marsleiding deed een beroep op de deelnemers om niet zelfstandig te gaan lopen. Enkele honderden deelnemers gingen vannacht op de Nijmeegse Wedren van start met de wandeling van maximaal 50 kilometer. De 70-jarige Pieter uit Berg en Dal begon vanochtend in alle vroegte aan de 50 kilometer. Niet lopen was voor hem geen optie. "Ik ben er helemaal op ingesteld. Ik kan ook helemaal niet slapen", vertelt de wandelaar tegen Omroep Gelderland. De eerste pijntjes beginnen al op te spelen. "Ik heb een pijnscheut in mijn knie. Ik heb er net verkoelende gel opgesmeerd. Als ik meer last krijg, neem ik wel paracetamol." "Ik denk dat ik het wel kan", zegt deze wandelaar: Ook Marcel uit Lent heeft het dringende advies van de marsleiding om niet te gaan lopen naast zich neergelegd. "Ik ben om 03.00 uur gestart. Dat is een uur eerder dan de gebruikelijke tijd voor de 50 kilometer. Bewust vanwege de hitte." Ook gunt hij zichzelf vandaag een iets kortere tocht. "Ik loop de 40 kilometer. Ik hoop dan rond 11.00 uur weer terug te zijn op de Wedren in Nijmegen", zegt hij. "Het is nu nog heerlijk. Het is volgens mij nog geen 20 graden. Dus ik geniet zo nog even van een boterhammetje en ga dan weer door." "We snappen het sentiment, maar vinden het onverstandig", zegt Babs Rijke van de organisatie in het NOS Radio 1 Journaal. "Het gaat straks goed opwarmen en er zijn geen voorzieningen onderweg: geen medische hulp, geen routebeschrijving en geen watertappunten. Mensen lopen volledig voor eigen verantwoordelijkheid." Vanochtend komt de organisatie bij elkaar om de wandeldag van morgen te bespreken. "We hebben al gehoord dat morgen de omstandigheden beter zijn, dus we verwachten dat er regulier gewandeld kan gaan worden", zegt Rijke.||https://nos.nl/artikel/2437377-enkele-honderden-wandelaars-lopen-toch-eerste-etappe-vierdaagse
2022-07-19||Wekdienst 19/7: Spoedoverleg over opvang asielzoekers • Code oranje vanwege hitte|| Goedemorgen! Staatssecretaris Van der Burg overlegt met burgemeesters Bruls en Schuiling over een noodoplossing voor de opvang van asielzoekers, en Poetin en Erdogan brengen een bezoek aan president Raisi van Iran.  Eerst het weer: De temperatuur loopt razendsnel op op deze tweede tropische hittedag. De maxima komen uit op 35 graden in het noorden tot ruim 39 in het zuiden. Lokaal is zelfs 40 graden mogelijk en daarmee belooft het een van de heetste dagen ooit te worden. Het KNMI heeft vanwege de hoge temperaturen code oranje afgekondigd. De matige zuidoostenwind voelt aan als een warme föhn. Het weerbeeld laat verder veel zon zien en het blijft de hele dag droog. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Bekijk hieronder het overzicht van de 16de etappe: Anouk Vetter heeft op de WK atletiek in de Amerikaanse stad Eugene zilver veroverd op de meerkamp. De 29-jarige Nederlandse stond na zes van de zeven onderdelen nog aan de leiding in het klassement, maar op de afsluitende 800 meter moest ze het hoofd buigen voor de Belgische Nafissatou Thiam, die er met het goud vandoor ging. Vetter is de zesde Nederlandse atleet die op een WK een individuele zilveren medaille veroverde. Er werd gisteren volop genoten van het warme weer. Op stranden en in recreatiegebieden was het druk; tegelijk zochten veel mensen en dieren de schaduw op. Vandaag loopt de temperatuur nog verder op, lees hier hoe je je hoofd koel kan houden.  Bekijk hieronder een overzicht van de eerste tropische dag, met onder meer foto's die we binnenkregen via NOS Ooggetuige. Fijne dinsdag! ||https://nos.nl/artikel/2437364-wekdienst-19-7-spoedoverleg-over-opvang-asielzoekers-code-oranje-vanwege-hitte
2022-07-19||Vaker extreme hitte in Nederland: hoe ziet zomer er in toekomst uit?|| Vanochtend had de Nijmeegse Vierdaagse moeten beginnen, maar in de stad aan de Waal is het nu stil: het wordt te heet om te wandelen. Ook op andere plekken in Nederland leiden de verwachte temperaturen van 35 tot lokaal 40 graden tot afgelastingen, verkorte openingstijden of zelfs sluitingen, zoals bij een deel van de kinderopvang. Het is een voorproefje van hoe de zomers in Nederland er in de toekomst uit gaan zien: warmer en met meer uitschieters. En mogelijk minder geschikt voor activiteiten buiten. Wetenschappers zijn het erover eens dat elke hittegolf tegenwoordig verband houdt met de opwarming van de aarde. Ook extreme regenval en droogte zijn in sommige delen van de wereld duidelijk te linken aan de uitstoot van broeikasgassen. "Het is nu voelbaar wat we dertig jaar geleden hebben uitgestoten", zegt Madeleen Helmer, specialist in hitteadaptatie van het Klimaatverbond. "Ook als we nu aan de slag gaan, werken de huidige gevolgen nog decennia lang door en ze worden waarschijnlijk nog intenser." Niet alleen Nederland heeft te maken met extreme temperaturen. In delen van Groot-Brittannië geldt code rood vanwege verwachte recordtemperaturen. Het zuiden van Europa heeft al langere tijd te kampen met hitte en droogte, zoals in Frankrijk en Portugal. In Spanje volgden twee hittegolven elkaar op. Inmiddels zijn daar honderden doden gevallen als gevolg van de hoge temperaturen. Helmer, die overheden adviseert hoe ze zich aan klimaatverandering kunnen aanpassen, denkt dat door het veranderende klimaat de zomer er op termijn anders uit gaat zien. Bijvoorbeeld voor evenementen. "In de toekomst zal er nog meer afgelast worden", verwacht ze. "Het gaat niet alleen om de hitte, er kan ook een flinke hagelbui op Pinkpop terechtkomen." Toch is in de evenementenbranche nog geen sprake van paniek over extreem weer, nu of in de toekomst. "Weer is een heel grote factor bij buitenevenementen. Tegenwoordig weten we ver van tevoren wat de weersverwachting is en we zijn erg flexibel", zegt Willem Westermann van de Vereniging van Evenementen Makers (VVEM). Bij warmte volgt de branche de richtlijnen van het RIVM, dat adviseert om onder meer te zorgen voor zonnebrand, schaduwplekken en extra water. Dit gebeurde in juni op Pinkpop, toen de temperaturen boven de 30 graden kwamen. "Evenementen zullen altijd proberen zo lang mogelijk toch door te blijven gaan, maar wel met gezond verstand", zegt Westermann. "Je hebt altijd grensgevallen. Het lijkt me goed dat de Vierdaagse nu een dag niet doorgaat." Met het veranderende klimaat wordt vooralsnog geen rekening gehouden in de branche. Westermann ziet dan ook niet voor zich dat de zomer er in de toekomst anders uit gaat zien voor de festivalbezoeker. "We blijven evenementen in de zomer houden, alleen zal er een grotere vraag zijn naar verkoeling en airco's." Volgens Helmer is dit symptomatisch voor het klimaatbeleid in Nederland. "Of het nu gaat om overheden of bedrijven, we reageren in Nederland te laat. Slechts 20 gemeenten hebben een hitteplan liggen om kwetsbare mensen te beschermen." We weten al decennia dat dit eraan komt, zegt de klimaatspecialist verder. "Maar pas als het heel erg misgaat, met extreme droogte of hoosbuien in Zuid-Limburg, wordt er beleid gemaakt of een taakgroep aangesteld."||https://nos.nl/artikel/2437361-vaker-extreme-hitte-in-nederland-hoe-ziet-zomer-er-in-toekomst-uit
2022-07-19||Dertien doden bij rellen in Ecuadoraanse gevangenis|| Bij rellen in een gevangenis in het Ecuadoraanse Santo Domingo zijn zeker dertien doden en twee gewonden gevallen. Waarschijnlijk gaat het om geweld tussen verschillende drugsbendes, die banden hebben met Mexicaanse kartels. De politie en het leger zijn op de gevangenis afgestuurd om de orde te herstellen, zegt de Ecuadoraanse overheidsinstantie die over penitentiaire inrichtingen gaat. Zij zullen ook het definitieve aantal slachtoffers vaststellen. Familieleden wachten bij de gevangenis op meer informatie: Geweld in Ecuadoraanse gevangenissen is niet ongewoon. In mei kwamen er in dezelfde gevangenis in Santo Domingo nog ruim veertig gedetineerden om het leven. De politie vond toen explosieven en vuurwapens bij gevangenen. Vorig jaar stierven in totaal 316 gevangenen tijdens rellen in gevangenissen in Ecuador. Ook gevangenissen in andere Zuid-Amerikaanse landen gaan gebukt onder hevig bendegeweld. Het geweld wordt ook aangewakkerd door overvolle gevangenissen. In Ecuador zitten er 12,5 procent meer mensen in gevangenissen dan waar eigenlijk plek voor is. De Inter-Amerikaanse Commissie voor de Rechten van de Mens constateerde dat de Ecuadoraanse staat de gevangenissen nauwelijks maatregelen neemt om de omstandigheden in gevangenissen te verbeteren.||https://nos.nl/artikel/2437360-dertien-doden-bij-rellen-in-ecuadoraanse-gevangenis
2022-07-19||Russische toptennisster Kasatkina uit de kast, wil homofobie aanpakken || Darja Kasatkina, de beste Russische tennisster van het moment, heeft gezegd dat ze lesbisch is. In een interview op Youtube met de Russische blogger Vitja Kravtsjenko vertelde ze dat ze een vriendin heeft. Kasatkina is de eerste Russische toptennisster die uit de kast komt. In haar sport gingen grootheden uit andere landen haar voor, zoals de Tsjechische Martina Navratilova, de Franse Amelie Mauresmo en de Spaanse Conchita Martinez. Op homoseksualiteit rust in Rusland een sterk taboe. Volgens Kasatkina is het leven in Rusland veel moeilijker "als je ervoor kiest om als homo door het leven te gaan". Kasatkina staat twaalfde op de wereldranglijst. In juni haalde ze de halve finale van Roland Garros, haar beste prestatie ooit op een grandslam. Aan Wimbledon mocht ze vanwege haar Russische nationaliteit niet deelnemen. Korte tijd na het interview plaatste Kasatkina op haar Instagram-account en op Twitter een foto met Natalia Zabiako, een kunstschaatsster die in 2018 deel uitmaakte van het Russische team dat een zilveren olympische medaille won. Zabiako plaatste dezelfde foto op haar Instagram-pagina. In het interview zegt Kasatkina dat "in de kast leven onmogelijk is". Volgens haar is "in vrede leven met jezelf" het enige dat belangrijk is: "Alle anderen kunnen de klere krijgen". Kasatkina zegt in het gesprek dat ze geïnspireerd is door voetbalster Nadja Karpova. Die kwam in juni uit de kast, als eerste teamsporter die een nationale ploeg van Rusland vertegenwoordigd heeft. Karpova speelt tegenwoordig in Spanje. "Veel respect voor Nadja Karpova", zegt Kasatkina. "Niet alleen heeft Nadja zichzelf geholpen door deze last van haar schouders te halen, ze heeft ook anderen geholpen." Bekijk hier een fragment uit het interview: In 2013 werd in Rusland een wet aangenomen die het "promoten van niet-traditionele seksuele relaties" bij minderjarigen verbiedt. Kasatkina: "Er zijn zoveel onderwerpen taboe in Rusland. Het hele idee dat iemand er zelf voor zou kiezen om homoseksueel te zijn, is onzin. Niets is makkelijker dan heteroseksueel zijn in deze wereld." Op het moment dat het interview werd gepubliceerd, werd in het Russische parlement een voorstel ingediend om de anti-lhbti-wet uit 2013 aan te scherpen. Als het voorstel wordt aangenomen, worden alle positieve of zelfs neutrale uitingen over lhbti-relaties verboden, en mag er geen lhbti-content meer vertoond worden in bioscopen. Kasatkina ziet de situatie voor de lhbti-gemeenschap voorlopig niet vooruitgaan in Rusland, zegt ze. Op de vraag of mensen van hetzelfde geslacht ooit hand in hand over straat kunnen, zegt ze: "Nooit. Zoals het er nu voorstaat, zal het nooit geaccepteerd worden." Net als Karpova woont Kasatkina op dit moment in Spanje. Daar is het interview ook opgenomen. Als Kravtsjenko haar vraagt of ze door haar ontboezeming vreest niet meer terug te kunnen keren naar Rusland, moet Kasatkina huilen. In het interview spreekt Kasatkina zich, net als eerder Karpova, ook uit tegen de oorlog die Rusland voert in Oekraïne. Ze noemt het "een totale nachtmerrie" en zegt dat haar diepste wens is dat de oorlog beëindigd wordt.||https://nos.nl/artikel/2437358-russische-toptennisster-kasatkina-uit-de-kast-wil-homofobie-aanpakken
2022-07-19||Na chef stuurt Zelensky nog tientallen medewerkers veiligheidsdienst weg|| De Oekraïense president Zelensky heeft tientallen medewerkers van veiligheidsdienst SBU uit hun functie ontheven. De beslissing komt een dag nadat hij het hoofd van de SBU, Ivan Bakanov, had geschorst. In eerdere berichten werd gesproken van ontslag. Ook de Oekraïense hoofdaanklager Iryna Venediktova werd geschorst. Wie de 28 weggestuurde SBU-medewerkers zijn, is niet duidelijk. Volgens Zelensky gaat het om functionarissen van "verschillende niveaus en verschillende aandachtsgebieden". De reden is bij iedereen hetzelfde, zei hij in een videotoespraak: "Onbevredigende werkresultaten". Collaboratie met de Russische bezetter werd niet specifiek als reden genoemd bij de 28 functionarissen. Dat is wel een groot probleem onder ander SBU-personeel, zei Zelensky gisteren. Zeker zestig SBU-medewerkers en medewerkers van het openbaar ministerie werken in bezet gebied samen met de Russen, aldus de president. Dat was één van de redenen om Bakanov en Venediktova te schorsen. Ook verschillende gefaalde pogingen om Oekraïens grondgebied in handen te houden worden Bakanov aangewreven. Cherson viel zonder al te veel Oekraïense weerstand, onder meer omdat SBU-personeel er niet in slaagde een brug op te blazen. Daardoor konden Russen zo de stad in rijden. Inmiddels zijn er tijdelijke vervangers aangesteld voor het tweetal. De leiding van de SBU is overgenomen door Vasil Maljoek, die eerder het bestrijden van corruptie binnen de veiligheidsdiensten als taak had. Venediktova is vervangen door haar assistent Oleksiy Symonenko. Zowel Bakanov als Venediktova gelden als naaste getrouwen van Zelensky. Bakanov is een jeugdvriend en leidde zijn presidentiële verkiezingscampagne. Venediktova speelde ook een belangrijke rol in die campagne. De Verenigde Staten zeggen vooralsnog gewoon informatie te blijven delen met de SBU: "We investeren niet in personen, we investeren in instituties en president Zelensky heeft zijn redenen om deze personen te vervangen", aldus een woordvoerder van het Amerikaanse ministerie van Buitenlandse Zaken.||https://nos.nl/artikel/2437357-na-chef-stuurt-zelensky-nog-tientallen-medewerkers-veiligheidsdienst-weg
