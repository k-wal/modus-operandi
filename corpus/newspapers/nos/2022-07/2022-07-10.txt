2022-07-10||Man doodgeschoten bij metrostation in Rotterdam || In de buurt van het Rotterdamse metrostation Coolhaven is een man doodgeschoten. De politie zoekt nog naar de dader of daders en vraagt getuigen om zich te melden. Er zijn meerdere schoten gehoord. Getuigen zeggen tegen de politie dat een donkere auto na de schietpartij wegreed. Een woordvoerder van de politie kan nog niets zeggen over de identiteit van het slachtoffer of de aanleiding. De politie kreeg rond 21.30 uur een melding van een schietpartij bij het metrostation. Hulpverleners hebben nog geprobeerd de man te reanimeren, maar dat mocht niet baten. De politie was in groten getale aanwezig:||https://nos.nl/artikel/2436190-man-doodgeschoten-bij-metrostation-in-rotterdam
2022-07-10||Steve Bannon komt toch getuigen in onderzoek naar de Capitoolbestorming|| Voormalig adviseur Steve Bannon van oud-president Donald Trump wil toch verschijnen voor de commissie van het Congres die de bestorming van het Capitool op 6 januari 2021 onderzoekt. Het is nog niet duidelijk wanneer en onder welke omstandigheden Bannon komt getuigen. Hijzelf wil graag in het openbaar worden gehoord. Bannons advocaat heeft een brief gestuurd waarin staat dat de adviseur terugkomt van zijn eerdere weigering om te getuigen. Die weigering kwam hem in november op vervolging te staan wegens minachting van het parlement, waarvoor hij in juli moet voorkomen. De politiek strateeg had zich beroepen op immuniteit die adviseurs van de president genieten. Ze hoeven niet te spreken over vertrouwelijke besluitvorming. Maar Bannons advocaat heeft een brief van Trump openbaar gemaakt, waarin de oud-president schrijft dat de vertrouwelijkheid niet meer geldt voor Bannon, zodat die nu wel zijn visie op de gebeurtenissen mag geven. Trump is bezorgd over de in zijn ogen eenzijdige en vooringenomen manier van werken van de commissie. Bannon zou daar tegenwicht aan kunnen geven met zijn getuigenis. Een van de doelen van de onderzoekscommissie van het Congres is om te achterhalen in hoeverre toenmalig president Trump verantwoordelijk was voor de bestorming van het Capitool, waarbij vier mensen om het leven kwamen. Op 6 januari 2021 bestormden aanhangers van Trump het Capitool, waar politici bezig waren om de verkiezingsoverwinning van de Democraat Joe Biden te bekrachtigen. Tot op de dag van vandaag geloven grote groepen Republikeinse kiezers dat de presidentsverkiezingen van 2020 niet eerlijk zijn verlopen, een standpunt dat ook door Trump wordt verkondigd. Volgens de onderzoekers speelde Bannon op meerdere cruciale punten een rol bij de bestorming. Zo zei hij een dag van tevoren in een podcast dat de volgende dag "de hel zal losbarsten". Dat zou erop duiden dat hij voorkennis had over het verwachte geweld. De parlementaire commissie gaat dinsdag verder met hoorzittingen, waar degenen die zijn opgeroepen om te komen getuigen onder ede staan. ||https://nos.nl/artikel/2436189-steve-bannon-komt-toch-getuigen-in-onderzoek-naar-de-capitoolbestorming
2022-07-10||Nabestaanden Srebrenica willen nieuw onderzoek en excuses Nederland|| Minister Ollongren van Defensie woont vandaag de 27e herdenking van de genocide in Srebrenica bij. Op de begraafplaats in Potocari zal ze een toespraak houden. Het bezoek van de minister ligt gevoelig in Bosnië. Vorige maand maakte premier Rutte excuses aan Dutchbat-veteranen, en dat is veel nabestaanden in het verkeerde keelgat geschoten. "Ik heb er geen woorden voor. Bravo Nederland, voor deze misstap." Hava Avdic kon het niet geloven toen ze hoorde dat er excuses en een militaire onderscheiding werden uitgedeeld aan Dutchbat-veteranen. De ceremonie op 18 juni in Schaarsbergen leidde tot emotionele reacties, bij Avdic en andere nabestaanden. Ze vinden dat de Nederlandse regering eerst met excuses aan het adres van overlevenden had moeten komen, iets waar ze al jaren op wachten. Voor Avdic was het pijnlijk de beelden te zien waarop Dutchbat-militairen het Ereteken voor Verdienste krijgen opgespeld door minister Ollongren. "Ereteken?" vraagt ze met opgetrokken wenkbrauwen. "Ze worden onderscheiden voor werk dat ze niet goed hebben uitgevoerd. Daar is toch niks eervols aan?" De familie van Hava Avdic verloor alle mannen tussen de 18 en 60 jaar bij de genocide in Srebrenica. Haar broer was negentien, werkte voor het Rode Kruis en verzorgde gewonden in de compound van Dutchbat. Hoe en waar hij precies is vermoord, is niet bekend. Pas jaren later werden de eerste stoffelijke resten van hem geïdentificeerd, in 2013 was de eerste begrafenis. Nog steeds is zijn skelet niet compleet. Verschillende lichaamsdelen werden in verschillende massagraven gevonden doordat het Bosnisch-Servische leger na de genocide massagraven heeft verplaatst met bulldozers. Dutchbat had haar broer moeten beschermen, daar is ze stellig over. "Ik beschuldig individuele militairen niet. Zij konden niks beginnen tegen de Serviërs. Maar zij waren daar ter plekke. En zij hadden de taak onschuldige burgers te beschermen." Nabestaanden als Hava Avdic willen niet alleen excuses van de Nederlandse regering, ze willen ook dat er een diepgravend internationaal onderzoek komt naar wat er precies is gebeurd in die dagen in juli 1995. "Nederland was daar namens de Verenigde Naties. Laten we het stap voor stap onderzoeken. Met de militairen, met de Nederlandse regering en met de Verenigde Naties." Nabestaanden blijven vragen stellen over internationale besluitvorming rond bijvoorbeeld het niet geven van luchtsteun aan VN-militairen in Srebrenica. "Als er om hulp werd gevraagd, waarom kwam die niet? Dat is voor ons nooit opgehelderd." Dutchbat werd onder de voet gelopen en kon niet voorkomen dat een massamoord op de mannelijke bevolking plaatsvond. Onder toeziend oog van Nederlandse militairen werden op 12 en 13 juli 1995 duizenden mannen van vrouwen en kinderen gescheiden door troepen van de Bosnisch-Servische bevelhebber Ratko Mladic. De meeste van die mannen werden niet veel later vermoord. De genocide van Srebrenica is de grootste oorlogsmisdaad in Europa sinds de Tweede Wereldoorlog. In 2002 concludeerden onderzoekers van het NIOD Instituut voor Oorlogs-, Holocaust- en Genocidestudies dat Dutchbat slecht voorbereid, te lichtbewapend en met een onduidelijk mandaat op missie was gestuurd, en dat het onvoldoende steun kreeg van VN-bondgenoten. De regering van toenmalig premier Kok trad af naar aanleiding van dat rapport. Volgens Avdic is de tijd rijp voor een nieuw onderzoek, een internationaal onderzoek. "Laten we dat nu doen, 27 jaar later. Wij verdienen dat. De Nederlandse militairen verdienen dat ook. Dat we eindelijk zonder giswerk, de echte waarheid zwart op wit hebben. Waarom, hoe en wie er verantwoordelijk was." Na de boosheid over de excuses aan Dutchbat, verwachten nabestaanden ook dat minister Ollongren vandaag in Potocari een gebaar maakt. "Alle moeders, kinderen, alle mensen van Srebrenica verwachten excuses. Omdat wij mensen zijn. En het moet gebeuren na zoveel jaar. Het is nodig. Voor ons en voor Nederland." Bekijk hier het uitgebreide interview met nabestaande Hava Avdic. ||https://nos.nl/artikel/2436185-nabestaanden-srebrenica-willen-nieuw-onderzoek-en-excuses-nederland
2022-07-10||'Neelie Kroes lobbyde heimelijk voor Uber, negeerde verbod Europese Commissie'|| Oud-Eurocommissaris en VVD-prominent Neelie Kroes heeft in 2015 en 2016 heimelijk voor het Amerikaanse bedrijf Uber gelobbyd. Tot die conclusie komt het Internationaal Consortium van Onderzoeksjournalisten (ICIJ) dat 124.000 interne documenten van het techbedrijf heeft onderzocht. In Nederland deden Platform Investico, Trouw en het Financieele Dagblad onderzoek naar de zogenoemde Uber Files. De documenten, die bestaan uit e-mails, notulen, memo's en chatberichten, werden in eerste instantie gelekt naar de Britse krant The Guardian, die ze doorspeelde aan het ICIJ. Kroes lobbyde voor Uber, hoewel de Europese Commissie haar expliciet had verboden om een functie bij het techbedrijf aan te nemen. Het bedrijf wilde via de oud-Eurocommissaris invloed uitoefenen op de taxiwetgeving en op een strafrechtelijk onderzoek van het Openbaar Ministerie. Kroes zocht uit naam van Uber contact met verschillende bestuurders en topambtenaren en met premier Rutte. In een reactie zegt Kroes tegen Investico dat er geen sprake was van een formele of informele rol bij Uber voor haar officiële aanstelling in 2016. Ze stelt dat ze vanaf begin 2015 toestemming had om als speciaal gezant op te treden voor een Nederlandse overheidsdienst, om in die rol start-ups naar Nederland te halen. Ze werd al als lid van de Europese Commissie gevraagd om toe te treden tot de adviesraad van Uber. Vrijwel direct nadat ze in november 2014 was gestopt als Eurocommissaris begon ze met het behartigen van de belangen van het bedrijf, zij het informeel. Eind 2015 vroeg ze toestemming aan de Europese Commissie om toe te treden tot het orgaan dat advies geeft aan de hoogste baas van Uber. Maar de ethische commissie wees dat verzoek af omdat het in strijd was met de gedragscode voor oud-Eurocommissarissen. Ook commissievoorzitter Juncker wees het verzoek van Kroes af, met het oog op haar eerdere verantwoordelijkheden. Hij droeg haar op om een afkoelperiode in acht te nemen, die is ingesteld om belangenverstrengeling te voorkomen van Eurocommissarissen die na hun Brusselse carrière lobbyen voor bedrijven. Kroes bleef na de afwijzing toch informeel lobbyen en kreeg rechtstreeks opdrachten van de leiding van Uber. Zo sprak ze in 2015 met onder anderen premier Rutte, de toenmalige VVD-ministers Kamp en Schultz, staatssecretaris Mansveld van Infrastructuur en Milieu en minister Dijsselbloem van Financiën. Direct nadat in 2016 de afkoelperiode was verstreken trad ze toe tot de adviesraad, tegen een vergoeding van twee ton per jaar. Hoogleraar Christoph Demmke, expert op het gebied van integriteit en adviseur van het Europees Parlement, vindt het een "duidelijk geval van belangenverstrengeling", zegt hij tegen Investico. Voor het schenden van Europese gedragscodes kan Kroes haar pensioen verliezen. Volgens emeritus-hoogleraar bestuurskunde Leo Huberts maakt het niet uit dat ze pas in 2016 formeel in dienst kwam bij Uber. Hij zegt dat er breder moet worden gekeken dan alleen naar formele dienstverbanden. Het ministerie van Economische Zaken, waar de dienst onder valt, zegt dat zo'n gezant helemaal geen ministers of ambtenaren hoort te benaderen uit naam van een bedrijf. Overigens werd Uber in 2014 al gewaardeerd op 51 miljard dollar en was het om die reden al geen start-up meer.||https://nos.nl/artikel/2436156-neelie-kroes-lobbyde-heimelijk-voor-uber-negeerde-verbod-europese-commissie
2022-07-10||Syrische brandweerman omarmd door korps Naarden: 'Onmisbaar voor het team'|| Van Aleppo tot Naarden: brandweerman Ayman Kashkash heeft een lange weg afgelegd. Na jarenlang in Syrië als brandweerman te hebben gewerkt, vluchtte hij in 2015 met zijn gezin naar Nederland. In 2018 meldde hij zich bij de brandweerpost in Naarden, waar hij als vrijwillige brandweerman meedraait. "Hij is inmiddels onmisbaar voor het team." De 36-jarige Kashkash bleef tijdens de oorlog nog ruim vier jaar in Aleppo werken. "Mijn vader was brandweerman, mijn broer was brandweerman en ikzelf werd ook brandweerman," vertelt hij aan NH Nieuws. "Het is een mooi beroep, ik vind het fijn om mensen te kunnen helpen." Nadat hij naar Nederland was gevlucht, miste hij zijn werk en meldde hij zich bij de brandweerpost in Naarden. "Ayman heeft eerst een jaar meegekeken", vertelt brandweerman René Worsteling, die hem de afgelopen jaren begeleidde. "Ik heb hem zien groeien van iemand die slecht Nederlands sprak tot volleerd brandweerman. Erg knap hoe hij zich staande heeft gehouden in een vreemde omgeving." Kashkash had natuurlijk al ervaring. "Hij is door de oorlog waarschijnlijk vaker uitgerukt dan wij allemaal bij elkaar", vertelt bevelvoerder Jacques Ruisendaal. "Helaas moest hij hier zijn opleiding weer helemaal opnieuw doen. Dat liep door corona ook nog vertraging op, maar nu is hij met vlag en wimpel geslaagd. Daar zijn we heel trots op." Bij de brandweer in Naarden waarderen ze zijn inzet enorm. "Vanaf zijn eerste aanmelding heeft Ayman heel actief meegedaan. Door zijn houding is hij ook heel snel opgenomen in de groep," zegt Ruisendaal. Van huisvesting tot examentraining: de brandweermannen helpen hem waar ze kunnen. "Ik krijg veel steun en ben mijn collega's heel erg dankbaar", zegt Kashkash dan ook. Behalve de taal - denk aan brandweerjargon op theorie-examens - moest Kashkash nog meer hobbels overwinnen. "In Nederland gaat het er heel anders aan toe bij de brandweer", vertelt hij. "In Syrië help je meteen het slachtoffer en denk je niet aan jezelf. Hier zijn meer regels en procedures voor je eigen veiligheid. En dat is goed, want er moet natuurlijk geen tweede slachtoffer vallen." Onlangs slaagde Kashkash voor zijn laatste Nederlandse brandweerexamen en nu is hij dus volledig inzetbaar als brandweerman. Hij is blij dat hij in Nederland zijn beroep weer kan uitoefenen. "Ik vind het fijn om weer mensen te kunnen helpen. En ik wil ook graag iets terugdoen voor waar ik woon."||https://nos.nl/artikel/2436153-syrische-brandweerman-omarmd-door-korps-naarden-onmisbaar-voor-het-team
2022-07-10||PvdA voor omstreden handelsverdrag met Canada, nu meerderheid in senaat|| De PvdA-fractie in de Eerste Kamer zal maandag instemmen met het omstreden handelsverdrag CETA tussen de Europese Unie en Canada. Dat heeft senator Koole bekendgemaakt via de Volkskrant. Canada kan als handelspartner niet worden afgewezen, gezien de huidige situatie in de wereldpolitiek, vindt de PvdA. De partij stemt na bezwaren toch voor het verdrag "omdat het de positie van Europa in een instabiele wereld verstevigt en grote stappen vooruit zet naar een duurzame economie", aldus Koole in een ingezonden artikel. Het verdrag is goed voor de internationale handel, het behalen van de klimaatdoelen en voor werknemersrechten, zegt de PvdA. "Als CETA verworpen wordt gaan de oude handelsverdragen tussen landen weer gelden", schrijft Koole. "En dan zeg je als Europa nee tegen een land dat net als wij de internationale rechtsorde wil bevorderen en de klimaatcrisis wel serieus neemt. Je verzwakt dan Europa, en dat is ­gewoon wat we nu niet kunnen hebben, gegeven de internationale verhoudingen." De partij is van een twijfelende voorstander tegenstander geworden, en nu voorstander. Voormalig minister Ploumen heeft het verdrag als minister verdedigd, maar de PvdA stemde begin 2020 onder leiding van fractievoorzitter Asscher als oppositiepartij tegen. Het verdrag werd daardoor met een krappe meerderheid van 72 stemmen voor - van de coalitiepartijen en Kamerlid Van Haga - en 69 stemmen tegen aangenomen. De verwachting was toen dat het in de Eerste Kamer zou sneuvelen, omdat de coalitiepartijen daar geen meerderheid hebben. Maar nu de PvdA dus van standpunt is veranderd komt die meerderheid toch in zicht. De coalitiepartijen VVD, D66, CDA en ChristenUnie hebben er 32, met de zes senaatszetels van de PvdA erbij zijn dat er 38 van de 75. Gisteren riepen de Partij voor de Dieren en BBB in het AD de PvdA en JA21 nog op tegen te stemmen. De politieke tegenstanders slaan op dit dossier de handen ineen. "Want er is één punt waar onze partijen juist schouder aan schouder staan", schrijven fractievoorzitters Ouwehand en Van der Plas. "Het is totaal oneerlijk om van Nederlandse boeren te verlangen te verduurzamen en strengere milieuregels op te leggen, maar ze tegelijkertijd wél bloot te stellen aan concurrentie van boeren van buiten Europa die nu al niet aan de Europese regels hoeven te voldoen." Dat leidt voor veel Nederlandse boeren tot "faillissement door oneerlijke concurrentie", stellen de twee partijen. Een groot deel van de agrarische sector keert zich al jaren tegen het verdrag. GroenLinks, de partij waar de PvdA juist mee wil samenwerken, is tegen. Ook JA21, in de Eerste Kamer vertegenwoordigd door de fractie-Nanninga, zal tegen stemmen. Maandag debatteert de Eerste Kamer de hele dag over CETA met minister Schreinemacher voor Buitenlandse Handel en Ontwikkelingssamenwerking. Schreinemacher (VVD) is na Ploumen (PvdA) en Kaag (D66) de derde minister voor Buitenlandse Handel die zich met het verdrag bezighoudt. Dinsdag wordt er hoofdelijk over gestemd.||https://nos.nl/artikel/2436139-pvda-voor-omstreden-handelsverdrag-met-canada-nu-meerderheid-in-senaat
2022-07-10||Expeditie naar snel opwarmend Noordpool-gebied|| De van oudsher witte wereld rond de Noordpool verandert snel. De opwarming van de aarde gaat nergens zo hard als in het Arctische gebied. Om de veranderingen te onderzoeken, vertrekt komende week een grote internationale wetenschappelijke expeditie, georganiseerd door Nederlandse onderzoekers, naar het hoge noorden. Een boot neemt de vijftig wetenschappers mee naar het onbewoonde eiland Edgeøya, gelegen aan de extra koude oostkant van de Spitsbergen archipel. Vooral de laatste tien jaar gaan de veranderingen snel. Gletsjers smelten, de permafrost dooit, het zee-ijs trekt zich steeds verder terug, en de gevolgen voor dier- en plantensoorten ter plekke zijn groot. Daarnaast zijn er zorgen over de gevolgen van de veranderingen op de Noordpool voor de rest van de wereld. Steeds meer dringt door dat veel ontwikkelingen boven de poolcirkel ook van invloed zijn op lagere breedtegraden. Zo worden weerpatronen beïnvloed door het smelten van het zee-ijs, hebben veranderingen in het zeeleven ook gevolgen elders in oceanen, en doordat het in het Noordpoolgebied nu vaker regent in de winter, wordt er ook meer waterdamp gevormd, dat fungeert als een sterk extra broeikasgas. Ook bijvoorbeeld trekvogels die heen en weer reizen tussen Spitsbergen en Nederland merken de veranderingen. De expeditie besteedt aandacht aan al deze facetten. Bekijk hier de ontwikkeling van de temperatuur wereldwijd van 1880 tot nu. Rood betekent warmer geworden ten opzichte van de periode ervoor, blauw staat voor koeler dan de periode ervoor. Voor het onderzoek kan worden teruggegrepen op het verleden; vijftig jaar geleden was er een klein Nederlands onderzoeksstation op Edgeøya. Er zijn veel data, foto's en filmpjes uit die tijd bewaard gebleven, dus kunnen er vergelijkingen met nu worden gemaakt. De reis is een initiatief van de Groningse wetenschapper Maarten Loonen, die sinds 1988 elk jaar maandenlang op Spitsbergen bivakkeert. Met eigen ogen ziet hij hoezeer het gebied een metamorfose ondergaat. De Noordpool zoals mensen die vroeger kenden, bestaat niet meer, zegt Loonen. Jaar na jaar kan hij dieper dezelfde baai in varen, omdat er minder ijs ligt. Steeds vaker ziet hij baardrobben en ijsberen op plekken waar die dieren eerst niet kwamen. Bekijk hier de verandering in de omvang van het zeeijs rond de Noordpool sinds 1979. "De veranderingen gaan zo hard, dat ik me daar ernstige zorgen over maak. Het is ontzettend belangrijk dat er door verschillende wetenschappers onderzoek naar wordt gedaan." Het complete landschap verandert, vertelt hij. "Er is veel minder ijs, en veel meer regen. De hele vallei is hier in beweging, omdat de bodem minder stabiel is. Met satellietkaarten kan je zien hoezeer de gletsjers zich terugtrekken en er scheuren ontstaan in de grond." In 2015 ging er een soortgelijke expeditie naar dit gebied, eveneens onder de naam SEES, Scientific Expedition Edgeøya Spitsbergen. De bedoeling is dat de veranderingen van de laatste zeven jaar worden onderzocht en vastgelegd. NOS-weerpresentator Peter Kuipers Munneke reisde zeven jaar geleden mee in zijn functie als klimaatwetenschapper. Hij plaatste er een weerstation. Daarmee zijn de afgelopen jaren gegevens verzameld. Nu moet het station eigenlijk weer worden opgehaald. Helaas kan dat niet tijdens deze reis, zegt Kuipers Munneke, want er is de afgelopen jaren op de gletsjer een smeltrivier ontstaan die niet meer kan worden overgestoken. "We zullen een andere keer van bovenaf met een sneeuwscooter naar het station moeten rijden." Komend jaar zullen de data van het weerstation gepubliceerd worden. Ook wordt dan geprobeerd een inschatting te maken van de hoeveelheid ijs die er de komende decennia nog gaat verdwijnen. Kuipers Munneke gaat niet mee met deze expeditie, maar is des te benieuwder waar z'n collega-wetenschappers mee thuis komen. "De opwarming in dit deel van de wereld gaat zó snel, dat ik benieuwd ben of je aan planten en dieren op land en in zee kunt zien hoe de natuur daarop reageert. En ik hoop dat deze reis kan bijdragen aan ons besef dat we maar één aarde hebben, met maar één landschap als het Noordpoolgebied. Ik vind het onze plicht als mensheid om dat niet te laten verdwijnen."||https://nos.nl/collectie/13871/artikel/2436136-expeditie-naar-snel-opwarmend-noordpool-gebied
2022-07-10||Schiedamse vrouw met kinderwagen slaat trambestuurster gebroken neus|| In Schiedam is gistermiddag een 49-jarige trambestuurster mishandeld. De vrouw liep daarbij een gebroken neus op. Een 22-jarige vrouw uit de plaats is aangehouden. De verdachte wilde bij de halte Schubertplein de tram in stappen met een kinderwagen. De trambestuurster vroeg haar dat te doen bij de ingang die hiervoor is bedoeld, meldt de regionale omroep Rijnmond. Hierop volgde een woordenwisseling, die uitliep op een vechtpartij waarbij de bestuurster volgens de politie meerdere keren in haar gezicht is geslagen. De Schiedamse liep na de vechtpartij weg, maar ze werd al snel aangehouden. Het Rotterdamse openbaarvervoerbedrijf RET laat op Twitter weten de mishandeling onacceptabel te vinden. "Blijf van onze collega's af."||https://nos.nl/artikel/2436129-schiedamse-vrouw-met-kinderwagen-slaat-trambestuurster-gebroken-neus
2022-07-10||Negen kandidaten in de race voor opvolging Boris Johnson|| Tot dusver hebben zich negen kandidaten gemeld om het stokje van Boris Johnson over te nemen als leider van de Conservatieve Partij, en daarmee als premier. Het gaat onder meer om Jeremy Hunt, die al eerder een gooi naar het partijleiderschap deed, en meerdere voormalige ministers. De laatste naam in het rijtje is die van Penny Mordaunt, die in 2019 de eerste vrouwelijke minister van Defensie werd. "Het leiderschap moet veranderen", schreef zij op Twitter. "Het moet minder gaan om de leider, en meer om het schip." Mordaunt, onderminister (staatssecretaris) van internationale handel, is overtuigd Brexiteer en in de peilingen bij de bookmakers gooit zij hoge ogen. Eerder maakten ook Jeremy Hunt en oud-minister Sajid Javid bekend dat ze zich verkiesbaar stellen. Beiden deden in 2019 ook al mee, nadat Theresa May de handdoek in de ring had gegooid. Minister van Volksgezondheid Javid was een van de bewindslieden die begin van de maand als eerste uit de regering stapten. Hij gaf daarmee indirect het startsein voor een uittocht van kabinetsleden. Ook de nieuwe minister van Financiën Nadhim Zahawi heeft zijn hand opgestoken, net als zijn voorganger, Rishi Sunak. Sunak lijkt eveneens een goede kanshebber, al kleeft er aan zijn naam ook een integriteitsaffaire. Zijn vrouw, die geen ingezetene is van het VK, wist miljoenen aan belastingen te ontwijken op het moment dat hij de belastingtarieven juist verhoogde. Gisteren liet minister van Defensie Ben Wallace weten dat hij zich niet verkiesbaar stelt voor het voorzitterschap. Hij gold als een van de favorieten, zeker onder partijgenoten. Conservatieve Lagerhuisleden kunnen zich aanmelden, zij hebben in eerste instantie steun nodig van acht collega-fractieleden. Daarna mogen de Conservatieve parlementariërs stemmen, vervolgens volgen alle leden van de partij in het land. Het tijdpad voor deze leiderschapsrace wordt bepaald door het zogenoemde 1922 committee. Maandag volgt hierover waarschijnlijk meer informatie. Afgelopen donderdag kondigde de door affaires geplaagde Johnson zijn vertrek als leider van de Tories aan. Hij deed dat nadat een recordaantal regeringsleden zich had teruggetrokken. Johnson wil waarnemend premier blijven tot een nieuwe partijleider is gekozen door het Conservatieve partijcongres in oktober. Zo kondigde Johnson zijn vertrek aan:||https://nos.nl/artikel/2436125-negen-kandidaten-in-de-race-voor-opvolging-boris-johnson
2022-07-10||Partij vermoorde oud-premier Abe lijkt ruime overwinning te behalen|| De coalitie van de Liberaal-Democratische Partij LDP en Komeito lijkt af te stevenen op een grote overwinning bij de verkiezingen voor het Japanse Hogerhuis. Na het sluiten van de stembureaus wezen de exitpolls er al op dat tussen de 69 en 83 van de 125 verkiesbare zetels in het Hogerhuis naar de coalitie zouden gaan (de senaat telt 248 zetels). Inmiddels wordt al gesproken over 87 zetels. De definitieve uitslag wordt morgen verwacht. De verkiezingen werden overschaduwd door de moord op oud-premier en prominent lid van de LDP Shinzo Abe. Hij werd vrijdag neergeschoten terwijl hij op campagne was voor de verkiezingen. Hij overleed enkele uren later in het ziekenhuis. Een dag later werd de campagne weer hervat. Politieke analisten verwachtten al dat de LDP met het oog op de moord veel stemmen zou binnenhalen. Ook daarvoor gingen ze er al van uit dat de coalitie zeker tussen de 59 en 69 zetels zou behalen. De coalitie wordt geleid door premier Fumio Kishida, die wordt gezien als een protegé van Abe. Dat het nu vrijwel zeker boven de 69 uitkomt, is historisch: niet eerder behaalde de coalitie zoveel zetels. Als dat gebeurt heeft de coalitie de absolute meerderheid in de senaat. Bij de vorige verkiezingen voor de Eerste Kamer behaalde ze 55 zetels. Wanneer de absolute meerderheid wordt behaald, wordt het makkelijker voor Kishida om zijn plannen door te voeren om meer geld aan defensie uit te geven. Het geeft de voormalige bankier uit Hiroshima de kans om de pacifistische grondwet van Japan te herzien, een lang gekoesterde wens van de LDP die Abe nooit heeft kunnen realiseren. Uit opiniepeilingen blijkt dat de meerderheid van de kiezers voorstander is van meer militaire kracht. De verkiezingen voor de Japanse senaat worden doorgaans gezien als een referendum over de zittende regering.||https://nos.nl/artikel/2436122-partij-vermoorde-oud-premier-abe-lijkt-ruime-overwinning-te-behalen
2022-07-10||Vijftien doden na Russische raketaanval op flat in Donetsk-regio|| Bij een Russische raketaanval in de Oekraïense regio Donetsk zijn zeker vijftien burgers om het leven gekomen. Een woonflat in de plaats Tsjasiv Jar stortte deels in, waardoor er nog tientallen mensen vastzitten onder het puin. Reddingswerkers hebben contact met drie mensen die nog vastzitten onder de overblijfselen van de flat. De gouverneur van Donetsk zegt dat het gebouw werd geraakt door raketten die waren afgevuurd vanaf een zogeheten Uragan, een truck die meerdere raketten vlak na elkaar afschiet. Kramatorsk ligt op zo'n 20 kilometer van het beschoten stadje. Voor Oekraïne is het een belangrijke plek voor de machinebouw. De stad is waarschijnlijk het nieuwste grote doelwit van de Russen terwijl ze langzaam oprukken in de Donbas-regio, het oosten van Oekraïne. Lyudmilla woont in het getroffen appartementencomplex: Ondertussen worden er aan beide kanten overwinningen geclaimd. Rusland zegt dat het in de Donetsk-regio twee hangars heeft gebombardeerd waar M777-houwitsers staan die zijn geleverd door de Verenigde Staten. Oekraïne zegt dat het meerdere munitiedepots en Russische legerbarakken in de regio Loegansk heeft vernietigd. De stafchef van de Oekraïense president Zelensky noemt de aanval op Tsjasiv Jar "een nieuwe terroristische aanslag". Rusland is volgens hem een land dat terrorisme steunt. In de VS hebben twee senatoren een wetsvoorstel ingediend om Rusland dat label te geven. Ze vertrouwen dat het voorstel aankomende donderdag wordt aangenomen. Onder meer Syrië, Noord-Korea en Iran hebben dit label al. Een land dat door de VS wordt aangemerkt als een land dat terrorisme steunt krijgt onder meer te maken met economische sancties. Het kan ook gevolgen hebben voor landen die zaken doen met zo'n land, vooral als dat op het gebied van defensie is. De gouverneur van Loegansk zegt dat de Russen de hel op aarde creëren in de Donbas. Drie dagen geleden werd een gevechtspauze ingelast door Rusland om de troepen rust te geven, maar de bombardementen gaan nog steeds door.||https://nos.nl/artikel/2436121-vijftien-doden-na-russische-raketaanval-op-flat-in-donetsk-regio
2022-07-10||Sri Lanka heeft vele problemen, betogers willen meer dan vertrek 'Gota' || Met het afsteken van vuurwerk kwamen gisteravond in Colombo maandenlange protesten tot een ontlading. Eindelijk werd geluisterd naar de eis die dagelijks in de slogan Gota Go Home te horen was: president Gotabaya Rajapaksa van Sri Lanka treedt later deze week officieel af, zo heeft hij aangekondigd. Toch betekent dit niet per se een dat er een einde komt aan de protesten. Want de betogers willen ook een hervorming van het politieke systeem, waarin de president veel macht heeft. Na de grondwetswijziging van 2020 is die macht nog toegenomen. De president kreeg bijvoorbeeld controle over organen die eerder onafhankelijk waren, zoals een commissie die corruptie onderzoekt. Daarop werden allerlei prominente mensen, onder wie broer Basil Rajapaksa, vrijgesproken van corruptieklachten. In juni keurde het kabinet van premier Ranil Wickremesinghe, die in mei aantrad, een wijziging goed die de veranderingen van 2020 ongedaan zal maken. Die moet nog door het parlement worden aangenomen, maar als het aan de betogers ligt, gaan de hervormingen verder. Zo willen ze dat het presidentschap van Sri Lanka een meer ceremoniële functie wordt, zoals in buurland India. Zolang deze eis niet wordt ingewilligd, zijn de betogers niet van plan zich terug te trekken uit het huis van de president. Daar houdt een groep zich op sinds de bestorming van gisteren. In video's is te zien hoe zij het zwembad gebruiken en ondergrondse gangen en ruimtes verkennen. Bekijk hier een overzicht van protest van gisteren: Te zien waren mannen, vrouwen en kinderen van alle leeftijden. Eerder lieten betogers in een permanent protestkamp in de hoofdstad al zien hoe breed de onvrede gedragen wordt. Niet alleen minderheden als moslims en Tamils doen mee, maar ook de Singalese boeddhistische meerderheid, waar de partij van Rajapaksa normaal veel steun van krijgt. Voor het bestrijden van de crisis is het heel belangrijk dat de rust terugkeert in de straten en de overgangsregering wordt geaccepteerd. Alleen dan kan het land verder onderhandelen met het IMF en internationale kredietverstrekkers. Het IMF zei zaterdag te hopen dat de politieke crisis snel wordt opgelost, zodat gesprekken over een reddingsplan hervat kunnen worden. Eind april bezocht een delegatie uit Sri Lanka het IMF in New York, voor een officieel hulpverzoek. Vorige week rondde het IMF een bezoek aan Sri Lanka af. Het liet weten dat de gesprekken vergevorderd waren en vanaf nu digitaal verder zullen gaan tot er een akkoord is. Het IMF wil dat in ruil voor financiële steun verregaande belastinghervormingen worden doorgevoerd. Ook moet Sri Lanka met een plan komen voor het terugbetalen van alle schulden, van meer dan 50 miljard dollar. Dit jaar alleen al moet nog 7 miljard terugbetaald worden, bijvoorbeeld aan banken in Japan en China. Vanwege de crisis liggen de aflossingen nu stil en het IMF wil dat er een plan komt voor de hervatting. Een dag na de bestorming van het presidentieel paleis in Sri Lanka is de schade goed te zien. Veel meubels zijn beschadigd of gesloopt: Het IMF wil verder hervormingen om de armen te beschermen, corruptie tegen te gaan en om economisch herstel in gang te zetten. De Verenigde Naties schatten dat 80 procent van alle mensen in Sri Lanka maaltijden overslaat, omdat ze niet genoeg geld voor eten hebben. Momenteel is er voedselhulp voor een veel kleinere groep, waaronder bijvoorbeeld zwangere vrouwen. Ook is er een ernstig tekort aan medicijnen, energie en brandstof. Sri Lanka had gehoopt de komende maanden nog brandstof op krediet te kunnen krijgen van India, maar dat land zou hebben laten weten dat de kredietkraan leeg is en dat het nu geld wil zien. India steunde Sri Lanka de afgelopen maanden met brandstof, voedsel en medicijnen voor een bedrag van 3,5 miljard dollar. Ook Japan heeft laten weten Sri Lanka geen geld te kunnen lenen, zolang het land er niet van overtuigd is dat het geld goed besteed zal worden. President Rajapaksa heeft zich afgelopen week tot Rusland gewend om olie op krediet te vragen. Een besluit daarover hebben de Russen voor zover bekend nog niet genomen. Hoe dan ook zijn de problemen waar Sri Lanka mee kampt voorlopig nog niet opgelost.||https://nos.nl/artikel/2436117-sri-lanka-heeft-vele-problemen-betogers-willen-meer-dan-vertrek-gota
2022-07-10||Twee doden en drie gewonden bij frontale botsing op N249 bij 't Zand|| Bij een frontale botsing vanochtend op de N249 bij 't Zand in Noord-Holland zijn twee mensen om het leven gekomen. Het gaat om een 21-jarige man uit Anna Paulowna en een 57-jarige man uit Warmenhuizen. Drie anderen raakten gewond. Zij zijn met onbekend letsel naar het ziekenhuis gebracht. Het ongeluk gebeurde rond 11.00 uur. Volgens de politie gaat het om een frontale aanrijding met drie voertuigen. De drie gewonden zijn een 59-jarige man en 58-jarige vrouw uit Petten en een 56-jarige vrouw uit Warmenhuizen. Hoe de aanrijding kon gebeuren, is nog onduidelijk. De politie doet onderzoek naar de toedracht, meldt NH Nieuws.||https://nos.nl/artikel/2436112-twee-doden-en-drie-gewonden-bij-frontale-botsing-op-n249-bij-t-zand
2022-07-10||Sinds invasie willen meer beroepsmilitairen het Russische leger uit|| Russische mensenrechtenorganisaties zien sinds het begin van de invasie van Oekraïne een toename van het aantal beroepsmilitairen dat niet meer wil dienen. Deze militairen zijn moegestreden na maanden aan het front, hebben geen vertrouwen in de legerleiding of hebben gewetensbezwaren gekregen. Tegelijkertijd probeert het Russische leger op verschillende manieren extra militairen te werven, nu de 'speciale militaire operatie' een lange uitputtingsslag lijkt te worden. "Wij spreken mensen die vier maanden hebben gevochten, zonder pauze, zonder vakantie", zegt mensenrechtenactivist Aleksej Tabalov tegen de NOS. "Ze willen hun contract beëindigen en naar huis." Tabalov is directeur van 'Sjkola Prizyvnika' - School voor dienstplichtigen - die juridische bijstand aan militairen geeft. In het eerste kwartaal kreeg de organisatie zo'n driehonderd verzoeken binnen van militairen die niet wilden vechten. In juni waren dat er vierhonderd in één maand. "De propaganda maakt van Oekraïne de vijand, maar militairen zien de fascisten waarover gesproken wordt niet", zegt Sergej Krivjenko van de mensenrechtenorganisatie 'Burger, leger, recht', die ook militairen bijstaat. "Ze zien vredige burgers en militairen die hun land verdedigen en constateren dat Rusland de agressor is. Daar willen ze niet meer aan meedoen." Volgens Krivjenko is er nog een tweede groep die niet meer wil. Dat zijn militairen die zien hoe slecht zaken aan het front logistiek geregeld zijn of niet tevreden zijn met hun commandant. "Zij willen zich geen kanonnenvlees voelen." Hoe breed de onvrede onder militairen leeft, is moeilijk te zeggen. Wel komen sinds het begin van de oorlog berichten naar buiten van eenheden die niet meer willen vechten omdat ze materieel missen. Dat eenheden in Oekraïne afgelost moeten worden, erkent president Poetin. Na de inname van Lysytsjansk - en daarmee de volledige bezetting van de Loegansk-regio - deed hij een onverwachte oproep. "De militairen moeten rusten zodat ze beter inzetbaar zijn." Eenheden in Oekraïne hebben een operationele pauze nodig, concludeerde het staatshoofd. Het Russische leger bestaat uit 400.000 dienstplichtigen en 300.000 beroepsmilitairen. Dienstplichtigen worden officieel niet ingezet, omdat het volgens Moskou geen oorlog is maar een 'speciale militaire operatie'. Toen aan het begin van de oorlog bleek dat er toch dienstplichtigen in Oekraïne zaten, bood het Kremlin daar excuses aan. Dat heeft volgens Krivjenko ook te maken met het trauma van de Tsjetsjeense oorlogen, waar zo'n 15.000 militairen - overwegend dienstplichtigen - omkwamen. Russen vinden het minder erg als beroepsmilitairen sneuvelen, concludeert de activist. "Omdat zij er vrijwillig voor hebben gekozen en ervoor betaald worden." Het Russische leger probeert zoveel mogelijk jonge dienstplichtigen en veteranen alsnog een contract te laten tekenen, wat Krivjenko omschrijft als een 'schaduwmobilisering'. De NOS sprak eerder met een naar Nederland gevluchte veteraan die was opgeroepen om langs te komen bij een rekruteringsbureau. Volgens Tabalov melden zich nog genoeg mannen om te vechten in Oekraïne. Zij zijn ideologisch gedreven en steunen de oorlog, of worden aangetrokken met aantrekkelijke contracten. "Ze motiveren mannen met een hoog salaris van tot wel 300.000 roebel (ongeveer 4.500 euro, red.) per maand. Voor Russische provincies met een slechte economische situatie is dat ongelooflijk veel geld." Ook schrapte het Russische parlement in mei de leeftijdslimiet van 40 jaar voor militairen om een contract te tekenen. Maar een militair kan ook weigeren. Dan moet hij aangeven dat hij gewetensbezwaren heeft, zegt Tabalov. Alleen worden soldaten dan onder druk gezet. "Commandanten bedreigen ze, zeggen dat ze tegen de muur worden gezet of voor een tribunaal komen. Dat ze 25 jaar cel krijgen voor verraad van het moederland", zegt de activist. Tabalov legt met zijn organisatie militairen uit dat die bedreigingen nergens op zijn gebaseerd, en dat ze vrij zijn om hun contract te verbreken. Al is dat niet altijd eenvoudig. Een contract gaat gepaard met voordelen die zeker mannen uit armere gebieden niet zomaar willen opgeven. Zo heeft een beroepsmilitair die 20 jaar in dienst is, recht op een appartement van de staat. Of Rusland genoeg aan beroepsmilitairen heeft om de strijd voort te zetten, hangt af van de doelstellingen, vult Tabalov aan. Momenteel lijkt het Russische leger de gaten te kunnen aanvullen. "Maar niet als Poetin heel Oekraïne wil innemen, dan zal hij een oorlog moeten uitroepen en moeten mobiliseren."||https://nos.nl/artikel/2436111-sinds-invasie-willen-meer-beroepsmilitairen-het-russische-leger-uit
2022-07-10||Griekenland alweer getroffen door bosbranden, dit jaar beter voorbereid?|| Een nachtmerriezomer, noemde de Griekse premier Mitsotakis de verwoestende bosbranden van vorig jaar. Terwijl de beelden van rode vuurzeeën en hectares zwartgeblakerde natuur nog vers in het geheugen staan, heeft de brandweer de afgelopen weken alweer honderden bosbranden moeten blussen. Hoe is Griekenland dit jaar voorbereid? Op hulp van andere Europese landen kunnen de Grieken in ieder geval rekenen. Onder meer uit Noorwegen, Finland en Frankrijk komen voor juli en augustus brandweerlieden over. Vorige week kwamen al tientallen brandweerlieden uit Roemenië en Bulgarije aan. In totaal worden zo'n 200 buitenlandse brandweerlieden gestationeerd in Griekenland. De landen schieten niet alleen te hulp met mankracht, ze leveren ook blusvliegtuigen en andere materieel. Dat alles gebeurt in het kader van een Europees project. De ingevlogen brandweerlieden konden meteen aan de slag. Donderdag sprak de Griekse brandweer al van 378 branden in een week. Onder meer bij de kustplaatsen Porto Germeno en Itea, beide ten westen van Athene, woedden branden. Ook vlakbij Kranidi, in het noorden van de Peloponnesos, was drie dagen lang een bosbrand. Volgens de krant Kathimerini werd de brand veroorzaakt door kortsluiting, ontstaan bij elektriciteitswerkzaamheden op een bouwplaats in de buurt. Twee mannen zijn aangehouden. Een hotel bij Kranidi moest ontruimd worden. Beelden van diverse bosbranden afgelopen week: Vorig jaar is ruim 120.000 hectare bos en landbouwgrond in vlammen opgegaan. Onder meer op de Peloponnesos en op het eiland Evia woedden grote branden, met grote schade aan huizen, bedrijven en natuur tot gevolg. De Grieken kregen ook toen assistentie van andere landen. Naar aanleiding van die heftige zomer is een minister voor Klimaatcrisis en Burgerbescherming aangesteld: de Cyprioot Christos Stylianides. Hij was eurocommissaris namens Cyprus voor humanitaire hulp en crisisbeheersing. Stylianides heeft zich de afgelopen maanden hard gemaakt voor het eerder genoemde Europese project. Hitte, harde wind en droogte leiden vaak tot bosbranden. Deze week gold in meerdere regio's een verhoogd risico. Mensen worden dan extra gewaarschuwd, er wordt een barbecueverbod ingesteld en mensen mogen geen vuur stoken, ook niet op hun eigen grond. Het ministerie van Klimaatcrisis en Burgerbescherming probeert via reclamespotjes op televisie en radio bewustwording te creëren, onder de slogan: 'We steken om geen enkele reden een vuur aan'. Reden voor de campagne is dat veel bosbranden ontstaan door menselijk handelen. Zo werden bewoners van het dorpje Limni, op Evia, vorig jaar geëvacueerd: De Nederlandse Daphne Timmers woont op het eiland Skopelos. Op Evia, dat tegenover Skopelos ligt, woont haar schoonfamilie. "Vorig jaar zagen we alles vanaf hier: 's avonds het vuur, overdag enorme rookwolken. En dat dagen achter elkaar. We hadden nauw contact met de familie daar. Zij hebben een boerenbedrijf. Het dorp waar ze wonen was omringd door vuur en dreigde platgebrand te worden", vertelt ze. "Op Evia zijn nog steeds veel mensen boos op de regering, zij hebben het gevoel dat de overheid ze heeft laten zitten. Premier Mitsotakis heeft excuses aangeboden voor het te laat en niet adequaat reageren op bosbranden", zegt Timmers. "Het leed en de schade zijn groot. Er is geld vrijgemaakt voor de wederopbouw, maar daar hebben de mensen op dit moment niet veel aan." Timmers hoort positieve geluiden over de komst van buitenlandse brandweerlieden en blusvliegtuigen. "Mensen zijn heel blij dat die hulp er komt. De branden zijn vaak verspreid over hele grote gebieden hier, die soms ook moeilijk bereikbaar zijn. Dat is ook geen makkelijke klus om die te bestrijden."||https://nos.nl/artikel/2436105-griekenland-alweer-getroffen-door-bosbranden-dit-jaar-beter-voorbereid
2022-07-10||Dode na schietpartij in binnenstad Groningen|| Bij een schietpartij in de Groningse binnenstad gisteravond is een dode gevallen. Het gaat om een 50-jarige man uit Leeuwarden. Hij werd met ernstige verwondingen naar het ziekenhuis gebracht, waar hij overleed. Twee andere mannen uit Leeuwarden raakten gewond. Ze zijn 47 en 58 jaar oud. Een van hen is naar het ziekenhuis gebracht, bij de ander was dat niet nodig. De verdachte is een 24-jarige man uit Groningen. Hij was even voortvluchtig maar werd kort na de schietpartij aangehouden. De politie gaat ervan uit dat de verdachte en de slachtoffers ruzie met elkaar hadden. "Uit onderzoek moet nog blijken wat de reden was voor dit conflict. De politie spreekt met zoveel mogelijk getuigen', schrijft de politie. De schietpartij was in de Haddingestraat. Op beelden is te zien dat de schutter wordt belaagd door meerdere mannen. Ook worden er bierflesjes naar hem gegooid. De verdachte pakt een wapen en schiet vijf keer op zijn belagers. Duidelijk is te zien hoe een van hen direct op de grond valt terwijl anderen proberen dekking te zoeken. Het is niet duidelijk of het om de man gaat die nu is overleden. De politie roept op om beelden van de schietpartij niet te delen: "Er is sprake van incident met een zeer ernstige afloop en het delen van deze beelden is confronterend en kwetsend voor de betrokkenen en familie van de slachtoffers." De melding van de schietpartij kwam rond 20.00 uur binnen bij de politie. Een traumateam landde met een helikopter op de Grote Markt om het ambulancepersoneel te assisteren bij de hulpverlening. Een buurtbewoner zegt tegen RTV Noord dat hij knallen hoorde en tegen zijn vrouw zei dat er werd geschoten. Hij hoorde dat er een ruzie op straat aan voorafging. "Wat ik heb gehoord, is dat tien mannen achter één man aangingen. Die voelde zich bedreigd, in het nauw gedreven. Toen pakte hij een pistool uit zijn auto en schoot hij op de groep." In de Haddingestraat is het vaker onrustig. Donderdag zijn er twee drugsdealers aangehouden in een café. Vlak daarvoor verkochten ze drugs op straat. "We hebben al jaren last van dealertjes hier. Het wordt tijd dat de buurt wordt opgeschoond, dat alle rommel wordt opgeruimd", vindt de buurtbewoner. Dit zijn beelden van de nasleep van de schietpartij:||https://nos.nl/artikel/2436097-dode-na-schietpartij-in-binnenstad-groningen
2022-07-10||Vijftien doden in bar in Johannesburg, motief schietpartij nog onduidelijk|| Bij een schietpartij in een bar in Soweto, een township van de Zuid-Afrikaanse stad Johannesburg, zijn vannacht vijftien mensen gedood. Dat heeft de politie van Soweto gezegd. Meerdere andere bezoekers raakten gewond, sommige van hen zijn in kritieke toestand in het ziekenhuis opgenomen. Volgens de politie meldden ooggetuigen dat een groep mannen gisteravond met een taxibusje bij de bar arriveerde en het vuur opende op bezoekers. "De bezoekers hoorden plotseling schoten, waarop mensen probeerden de bar uit te rennen", aldus de hoofdcommissaris tegen internationale persbureaus. Volgens lokale media werden 23 bezoekers door kogels geraakt. Lichamen van de slachtoffers werden vanmorgen uit het café gehaald. Het onderzoek is in volle gang. In de bar werden meerdere patronen aangetroffen, wat volgens de politie duidt op meerdere schutters. Volgens agenten is er willekeurig geschoten. Wat het motief van de schietpartij is, is nog niet bekend. Eind vorige maand werden in een café in de Zuid-Afrikaanse kustplaats East London 17 mensen dood aangetroffen. Onduidelijk is nog waardoor zij om het leven kwamen.||https://nos.nl/artikel/2436095-vijftien-doden-in-bar-in-johannesburg-motief-schietpartij-nog-onduidelijk
2022-07-10||Verdachte moord oud-premier Japan plande eerst bomaanslag|| De man die verdacht wordt van de moord op oud-premier Shinzo Abe van Japan overwoog eerst om een bomaanslag te plegen. Dat meldt het Japanse persbureau Kyodo op basis van bronnen dicht bij het onderzoek naar de moord. Het is niet duidelijk waarom hij daarvan afzag en ervoor koos om te schieten. De 41-jarige Tetsuya Yamagami schoot Abe vrijdag neer met een zelfgemaakt wapen tijdens de campagne voor de verkiezingen voor het Hogerhuis. De onderdelen voor het wapen had hij online gekocht, melden Japanse media. Het 40 centimeter lange wapen zag er provisorisch uit. Het bestond uit een aantal stalen pijpen die met tape aan elkaar vastzaten en vol zaten met explosieven. Bij een inval in zijn studio-appartement in Nara, de plaats waar de aanslag plaatsvond, iets ten oosten van Osaka, trof de politie meer zelfgemaakte wapens aan. Door de strenge wapenwetten in Japan kan lang niet iedereen zomaar aan een regulier wapen komen. De politie denkt dan ook dat de verdachte daarom zelf iets fabriceerde. Yamagami diende tussen 2002 en 2005 in de marine en wist dus hoe hij wapens in elkaar moest zetten. Hij had de aanslag maandenlang voorbereid en was daarvoor ook op andere bijeenkomsten van Abe aanwezig. Volgens lokale media was hij een dag eerder ook op een campagne-evenement van Abe, zo'n 200 kilometer verderop. Op de dag zelf benaderde Yamagami de 67-jarige oud-premier van achteren en vuurde het wapen af. Abe draaide zich naar hem toe en er klonk een tweede schot. Met een wond in zijn borst en een in zijn nek zakte de oud-premier in elkaar. Een paar meter verderop werd de verdachte gevloerd door een paar beveiligers. De langstzittende leider uit de recente geschiedenis van Japan overleed enkele uren later in het ziekenhuis. De dodelijke aanslag op Abe in beeld: Het motief van de verdachte is nog niet helemaal duidelijk. Eerder zei de politie dat hij kwaad was op een religieuze groepering waar zijn moeder al haar geld aan had gedoneerd. De schutter dacht dat Abe aan die groepering gelinkt was. Volgens verschillende media raakte de familie bankroet door de donaties van zijn moeder. "Mijn moeder raakte verwikkeld in een religieuze groep en daar had ik een hekel aan", zei hij volgens media tegen de politie. Over de naam van die groep is vooralsnog niets bekend. De politie heeft daarover, en over andere details, nog niets naar buiten gebracht. Zo is ook niet duidelijk of hij alleen handelde en waarom de oud-premier precies een doelwit was. Ondertussen zijn de verkiezingen voor het Hogerhuis vandaag van start gegaan. Gisteren, een dag na de aanslag, werd de campagne hervat. De verkiezingen voor de Japanse senaat worden doorgaans gezien als een referendum over de zittende regering. De partij van Abe, de Liberaal-Democratische Partij (LDP), stond in peilingen voor de moord al op winst. Volgens die peilingen zou de partij zeker 60 van de 125 zetels winnen. Op dit moment heeft de partij 55 zetels in het Hogerhuis. De huidige premier en leider van de LDP Fumio Kishida wordt gezien als een protegé van Abe. De verwachting is dat de LDP en coalitiepartner Komeito veel stemmen zullen binnenhalen als steunbetuiging. Rond 11.00 uur lokale tijd lag de opkomst op 10,4 procent, meldt het ministerie van Binnenlandse Zaken. Bij de laatste verkiezingen voor de Japanse Eerste Kamer, in 2019, lag het rond dezelfde tijd op 9,7 procent. De stembussen sluiten om 20.00 uur lokale tijd en dan worden meteen de exitpolls verwacht.||https://nos.nl/artikel/2436089-verdachte-moord-oud-premier-japan-plande-eerst-bomaanslag
2022-07-10||Bijna 2 miljoen kijkers zien Oranjevrouwen gelijkspelen tegen Zweden|| De eerste wedstrijd van de Nederlandse voetbalvrouwen op het EK is gisteren door bijna 2 miljoen mensen bekeken, meldt Stichting Kijkonderzoek (SKO). Bijna 4 miljoen mensen zagen minimaal een deel van de wedstrijd. De wedstrijd trok bijna evenveel kijkers als de eerste wedstrijd van de Oranjevrouwen op het vorige EK, dat in Nederland werd gehouden. De kijkcijfers liepen toen gedurende het toernooi op. Nederland werd Europees kampioen, de huldiging werd door 5,4 miljoen mensen bekeken. De wedstrijd van Oranje was gisteren het best bekeken programma. Het NOS Journaal van 20.00 uur, dat vanwege het voetbal op NPO2 werd uitgezonden, trok 1,5 miljoen kijkers. De Nederlandse vrouwen speelden met 1-1 gelijk tegen Zweden. Oranjefans reageren na de wedstijd voor de camera van de NOS op het gelijkspel tegen Zweden. Veel waren tevreden met het resultaat: 'Eén puntje!':||https://nos.nl/collectie/13906/artikel/2436087-bijna-2-miljoen-kijkers-zien-oranjevrouwen-gelijkspelen-tegen-zweden
2022-07-10||Wekdienst 10/07: Japan na moord op Abe naar de stembus • Finale Wimbledon|| Goedemorgen! Japan kiest vandaag een nieuwe senaat, na de moord op oud-premier Abe. Verder is er sport met de mannenfinale van Wimbledon en de Tour de France. Eerst het weer: vandaag wisselen zon en wolken elkaar af. Op een verdwaalde lichte bui na blijft het droog. De middagtemperatuur ligt tussen 19 graden op de Wadden tot 22 graden in het zuiden van het land. Daarbij waait een frisse noordelijke wind. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Oekraïne is volgens een rapport van het Bureau van de Hoge Commissaris voor de Mensenrechten van de Verenigde Naties mede schuldig aan de doden die vielen bij een aanval op een verzorgingstehuis in de regio Loegansk. Bij de aanval van begin maart vielen daar waarschijnlijk tientallen burgerdoden. Persbureau AP meldt dat de Oekraïense autoriteiten Russische troepen de schuld gaven van de aanval op het verzorgingstehuis in Stara Krasnyanka. Het zou daarbij gaan om een 'niet uitgelokte' aanval, maar de VN betwijfelt dat. Volgens het mensenrechtenbureau heeft het Oekraïense leger ook schuld aan de aanval omdat militairen enkele dagen ervoor hun intrek namen in het verzorgingstehuis, waardoor dat een doel werd. In het Limburgse Meijel vond zaterdag de Finale Oud Limburgs Schuttersfeest plaats. Schuttersverenigingen willen vooral de jeugd betrekken bij het evenement. "Verenigingen hebben jeugd nodig om te groeien, om in leven te blijven en die traditie in stand te houden", zegt lid van de schietcommissie Django Goffin. Volgens hem is het goed om de jeugd te stimuleren met een wedstrijd. Fijne zondag!||https://nos.nl/artikel/2436075-wekdienst-10-07-japan-na-moord-op-abe-naar-de-stembus-finale-wimbledon
2022-07-10||Het stikstofprobleem is echt Nederlands, uitgelegd in acht grafieken|| Het stikstofprobleem houdt Nederland stevig in zijn greep. Woningbouw die vertraging oploopt, maximaal honderd kilometer per uur rijden op de snelweg, en boeren voor wie bedrijfssluiting dreigt. Waar komt die stikstof vandaan, en waar veroorzaakt het de grootste problemen? En hoe doet Nederland het in vergelijking met het buitenland? Een uitleg in grafieken. 'Stikstofcrisis' is een wat verwarrende term. Stikstof is immers overal om ons heen, in de vorm van lucht. Die vorm van stikstof heeft geen effect op de natuur. Er zijn ook schadelijke vormen van stikstofverbindingen, voor mens en natuur. Die worden vooral door de mens geproduceerd: ammoniak en stikstofoxiden. Ammoniak is een chemische verbinding tussen stikstof en waterstof, die vooral vrijkomt in de veeteelt. Stikstofoxiden, een verbinding tussen stikstof en zuurstof, komen vooral vrij bij het stoken met brandstof in de industrie en het verkeer. De problemen met stikstof zijn niet iets van de afgelopen jaren. In de jaren vijftig en zestig van de vorige eeuw groeide de uitstoot ('emissie') van ammoniak en stikstofoxiden hard, en daarmee ook de neerslag ervan ('depositie') in de natuur. Veeteelt werd intensiever, kunstmest werd steeds vaker gebruikt, waardoor de voedselproductie en de export van landbouwproducten sterk groeiden. Ook de industrie en het verkeer groeiden na de Tweede Wereldoorlog snel. Sinds 1990 daalt de uitstoot van stikstof flink. Zo is de uitstoot van stikstofoxiden in de afgelopen dertig jaar met bijna drie kwart afgenomen. Dat komt door maatregelen bij fabrieken, de energiesector en in het verkeer, zoals de invoering van de katalysator. De uitstoot van ammoniak daalde ook. In 1991 werden strengere regels voor mest ingevoerd om de uitstoot terug te dringen. Maar tussen 2013 en 2017 nam de veestapel fors toe door de afschaffing van het melkquotum. En meer vee betekent meer ammoniak, waardoor de daling stagneerde. Twee derde van de stikstofdepositie wordt in Nederland zelf veroorzaakt, aldus schattingen van het RIVM: met name door landbouw, verkeer en industrie. Van die sectoren draagt de landbouw verreweg het meeste bij aan de hoeveelheid stikstof in de natuur. Het resterende derde deel gaat om stikstof uit het buitenland. Het is wel belangrijk te bedenken dat Nederland via de lucht vier maal zoveel stikstof exporteert als importeert, maar daarover later meer. Van deze categorieën verdwijnt 'ammoniak uit zee' dit najaar uit de overzichten, omdat de gevonden ammoniak in kustgebieden waarschijnlijk weinig met de zee te maken heeft. Die categorie zal vanaf dan 'meetcorrectie' worden genoemd. Overigens is het meten van stikstof moeilijk en duur. Het kost voor één boerderij al enkele honderdduizenden euro's. Daarom worden stikstofmetingen voor veelvoorkomende stallen gebruikt in modellen waarmee kan worden berekend welke plaatsen de meeste stikstof uitstoten. Die gegevens worden vervolgens gebruikt in een ander model, dat berekent hoeveel stikstof in de natuur terechtkomt, en waar die stikstof vandaan komt. Die berekeningen worden gecontroleerd met ongeveer driehonderd metingen voor ammoniak, en ruim zeventig metingen voor stikstofoxiden. Veel van de grafieken en kaarten op deze pagina bevatten gegevens uit die modellen. Waar zitten dan de grootste uitstoters van stikstofoxiden en ammoniak? Minister Christianne van der Wal (VVD, Natuur en Stikstof) publiceerde onlangs top100-lijsten met bedrijven. Helemaal vlekkeloos ging dat niet, maar inmiddels is de correcte lijst openbaar. De gegevens van bedrijven die veel stikstofoxiden uitstoten, zijn te vinden via een speciale website. Verreweg de grootste uitstoter is Tata Steel in IJmuiden, gevolgd door Schiphol en Dow Benelux in Hoek. Op de kaart staan de tien grootste bedrijven genoemd. Als het gaat om ammoniak, is de lijst minder eenvoudig te vinden. In de top honderd van uitstoters staan negentig veehouderijen. Vanwege de privacywet worden de namen en locaties van die bedrijven niet openbaar gemaakt. Wel is bekend dat veel van de uitstoot uit Noord-Brabant en Limburg komt. Overigens zijn de drie grootste uitstoters van ammoniak industriële bedrijven. Het gaat om Rockwool in Roermond, waar boeren zaterdag demonstreerden, YARA in Terneuzen en Chemelot in Sittard-Geleen. Binnen Europa behoort Nederland, gerekend per hectare, tot de koplopers in de uitstoot van stikstof. Gemiddeld stoten Europese landen 11,2 kilo stikstof per hectare uit. De Nederlandse waarde, 46 kilo, is ruim vier keer zo hoog. Hoewel er dus stikstof Nederland 'inwaait', is het effect andersom veel groter. De meeste stikstof die in ons land wordt uitgestoten, komt op buitenlandse bodem terecht. Netto is Nederland dus een exporteur van stikstof. Ja. Vooral het grote aantal varkens per hectare landbouwgrond valt op. Ook telt ons land relatief veel runderen. Volgens de laatste gegevens (uit 2020) is Nederland de grootste vleesexporteur van Europa; het veel grotere Spanje staat op de tweede plaats. De export is goed voor zo'n 60 procent van de inkomsten uit de verkoop van vlees. Overigens stammen de laatste Europese cijfers over de veestapel uit 2016. Het Europese statistiekbureau Eurostat heeft in 2020 een nieuwe telling van het aantal dieren uitgevoerd. Die cijfers worden dit najaar verwacht. Een deel van al die uitgestoten stikstof komt terecht in de natuur, wat tot verschraling en andere problemen leidt. Vooropgesteld: niet alle natuurgebieden hebben evenveel last van stikstof. Dat hangt vooral af van het type grond en de grondwaterstand in die gebieden. De overheid is verplicht natuurgebieden te beschermen, en daarom is het stikstofprobleem zo actueel. Nederland telt 161 Natura 2000-gebieden. Dat zijn natuurgebieden waarvan de Nederlandse overheid vindt dat ze beschermd moeten worden. De verplichte bescherming van die gebieden berust op Europese regels. Hoewel de uitstoot en depositie van stikstof in de afgelopen decennia fors gedaald zijn, hebben natuurgebieden er nog steeds last van. Stikstof die in een natuurgebied neerdaalt, verdwijnt niet zomaar, en 'stapelt' zich jarenlang op. Bargerveen, de Peel en de Brabantse Wal zijn voorbeelden van natuurgebieden waar de druk van stikstof erg hoog is. Op de Veluwe is de invloed van de intensieve veeteelt in de Gelderse Vallei, ten westen van het natuurgebied, duidelijk te zien. Maar soms zijn de problemen in natuurgebieden niet op te lossen met alleen Nederlandse maatregelen. Zo komt de stikstof in natuurgebied Bargerveen voor driekwart uit het buitenland, met name uit Duitsland.||https://nos.nl/collectie/13901/artikel/2436073-het-stikstofprobleem-is-echt-nederlands-uitgelegd-in-acht-grafieken
2022-07-10||Gemeente: explosie woning Huizen gevolg van conflict in drugsmilieu|| De explosie in een woning in Huizen, vannacht rond 02.00 uur, had hoogstwaarschijnlijk te maken met een ruzie in het drugsmilieu, meldt de gemeente. De woning, gelegen aan de Roef, werd tot voor kort beveiligd door de politie. De bewoner van het huis heeft uit veiligheidsoverwegingen een gebiedsverbod gekregen.  Door de explosie zijn de ramen aan de voorkant en aan de achterkant van het huis gesprongen. De politie heeft omwonenden opgeroepen mogelijke beelden van het incident te delen. Niemand is gewond geraakt. De Explosieven Opruimingsdienst Defensie heeft het huis onderzocht en geen andere explosieven gevonden. De bewoners van de vijf omliggende huizen zijn geëvacueerd, de bewoners van drie woningen kunnen weer terug naar huis. Een week geleden had de burgemeester van Huizen besloten dit en een ander huis in dezelfde straat te sluiten vanwege "ernstige veiligheidsoverwegingen". Er zou sprake zijn van onmiddellijk gevaar voor omwonenden. De buurt werd een aantal dagen door een speciale bewakingseenheid beveiligd. De politie was aanwezig met automatische wapens. Nadat een verdachte was aangehouden die mogelijk betrokken was bij de dreiging werd de beveiliging afgeschaald. Tijdens de explosie was de politie niet meer aanwezig omdat de dreiging minder zou zijn. Zondagavond hebben gemeente en politie met bewoners gesproken in de Thomaskerk. Dat waren volgens burgemeester Meijer "intense gesprekken", schrijft NH Nieuws. Wat er is besproken is niet naar buiten gebracht , wel is duidelijk dat de aard van dreiging nog altijd onbekend is.||https://nos.nl/artikel/2436072-gemeente-explosie-woning-huizen-gevolg-van-conflict-in-drugsmilieu
2022-07-10||Stembureaus Japan open voor verkiezingen hogerhuis, twee dagen na aanslag Abe|| In Japan zijn vanochtend de stembureaus geopend. Twee dagen na de aanslag op oud-premier Abe stemt het land in verkiezingen voor het hogerhuis. De Liberaal-Democratische Partij van Abe en zittend premier Kishida lijkt volgens de peilingen af te stevenen op een bescheiden winst. Het is mogelijk dat meer Japanse kiezers uit piëteit voor die partij zullen kiezen. Gisteren hervatten politieke partijen hun campagnes. De politici wilden duidelijk maken dat ze niet zwichten voor geweld. De 67-jarige Abe werd tijdens een toespraak op straat neergeschoten door een 41-jarige man. Hij overleed enkele uren later in het ziekenhuis aan zijn verwondingen. Volgens zijn artsen werd Abe in zijn hart geraakt en troffen kogels ook zijn halsslagader. Abe was voor de verkiezingen op pad, hij hield de toespraak voor een collega die verkiesbaar is in Nara. De dodelijke aanslag op Abe in beeld: De stembussen zijn 07.00 uur (lokale tijd) geopend, om 20.00 uur sluiten ze; dat is 13.00 uur in Nederland. ||https://nos.nl/artikel/2436071-stembureaus-japan-open-voor-verkiezingen-hogerhuis-twee-dagen-na-aanslag-abe
