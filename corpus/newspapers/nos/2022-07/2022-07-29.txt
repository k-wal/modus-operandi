2022-07-29||Huisarts vrijgesproken van moord schoonmoeder, wel taakstraf voor partner|| De rechtbank heeft een 62-jarige huisarts uit Maastricht vrijgesproken van het ombrengen van zijn schoonmoeder door toediening van medicijnen. Het Openbaar Ministerie had 12 jaar cel wegens moord tegen de arts geëist. De zaak speelt al sinds 2018, toen de huisarts werd aangehouden op verdenking van moord, meldt 1Limburg. Hij zou in 2016 zijn 76-jarige schoonmoeder een te hoge dosis medicijnen hebben gegeven met het overlijden van de vrouw tot gevolg. De zaak kwam aan het licht via een medewerker van het verpleeghuis waar de vrouw verbleef en twee meldingen bij de Inspectie voor de Gezondheidszorg. Die vond het overlijden verdacht en schakelde justitie in. De vrouw woonde tot eind 2015 in Frankrijk, waar zij was gediagnosticeerd met onder andere dementie, gedragsstoornissen en een hartaandoening. De vrouw kwam in november van dat jaar in een verpleeghuis in Maastricht te wonen. De verdachte werd vanaf dat moment haar behandelend huisarts. De toestand van de schoonmoeder verslechterde en in juli 2016 oordeelde huisarts dat zij stervende was. Daarna gaf hij haar palliatieve sedatie. Palliatieve sedatie is de medische term voor het verlagen van het bewustzijn van een patiënt in zijn of haar laatste levensfase met als doel het lijden te verlichten. Drie dagen later overleed de vrouw. Na onderzoek besloot justitie de man te vervolgen voor moord. Als motief zag het OM het testament van de schoonmoeder, dat een paar weken voor haar dood werd gewijzigd. De vrouw van de arts zou samen met een bevriende notaris het testament van haar moeder in haar eigen voordeel hebben aangepast. Volgens het OM had de huisarts de geneesmiddelen nooit mogen toedienen, omdat de vrouw niet terminaal was en dus niet elk moment kon overlijden. Volgens de rechtbank verslechterde de toestand van de vrouw snel in de dagen voor haar dood en was de handelwijze van de verdachte terecht. De rechters baseren zich daarbij op het oordeel van deskundigen. Bovendien is er volgens de rechtbank geen bewijs dat de dood van de vrouw veroorzaakt is door de toegediende medicijnen. Zij was al langer ernstig ziek, en leed aan hartfalen, aldus de rechtbank. De rechtbank ziet ook geen bewijs dat de huisarts zijn schoonmoeder bewust in een hulpeloze toestand heeft gebracht, zoals justitie stelde. Ook kan volgens de rechtbank niet worden vastgesteld dat de schoonmoeder is overleden door haar te laten uitdrogen. De 56-jarige vrouw van de arts is wel veroordeeld. Zij kreeg van de rechtbank 240 uur taakstraf en een voorwaardelijke celstraf van negen maanden wegens valsheid in geschrifte omdat zij het testament liet wijzigen. De notaris die daarbij had geholpen, is veroordeeld tot een voorwaardelijke celstraf van negen maanden. De rechtbank is van mening dat het strafproces onredelijk lang heeft geduurd. Ook kreeg de zaak veel aandacht van media, waardoor de verdachte ongewild bekendstond als de "van moord op zijn schoonmoeder verdachte huisarts". Volgens de rechtbank hing deze zaak als een zwaard van Damocles boven het hoofd van de verdachte. "Jaren van onzekerheid waarin hij niet wist of een veroordeling en daarmee een lange gevangenisstraf zou volgen."||https://nos.nl/artikel/2438792-huisarts-vrijgesproken-van-moord-schoonmoeder-wel-taakstraf-voor-partner
2022-07-29||Zangeres Kelis boos na lancering nieuw album Beyoncé: 'Mijn sample gebruikt'|| Zangeres Kelis is boos op haar collega-zangeres Beyoncé. Op het nieuwe album van de Amerikaanse wereldster, Renaissance, zou een sample van Kelis te horen zijn en dat was vooraf niet overlegd met haar. De sample in kwestie is een kort fragmentje uit het Kelis-nummer Get Along With You, dat te horen is in het nummer Energy op het nieuwe album van Beyoncé. Een fanpagina van Kelis deelde de observatie gisteren. Kelis zegt op Instagram geschokt te zijn "door het gebrek aan respect". Maar ze is vooral boos vanwege het feit dat Beyoncé haar niet eerder op de hoogte had gesteld, schrijft ze. "Ik kwam hier op hetzelfde moment achter als iedereen. We hebben elkaar ontmoet, we kennen elkaar. Het is niet zo moeilijk om contact met me te zoeken", zegt de zangeres. Het nummer waaruit een sample gebruikt zou zijn:  Renaissance is het zevende album van Beyoncé. Het duurde zes jaar voordat het werd uitgebracht. Vandaag is het officieel te beluisteren maar het album lekte woensdag al uit. Mogelijk is de te vroege verkoop van albums in Europa oorzaak van het lek. Beyoncé baalde dat haar album vroegtijdig te beluisteren was, maar zei wel blij te zijn met de eerste positieve feedback van haar fans: "Ik heb nog nooit zoiets meegemaakt". Columbia Records, distributeur van het album, heeft nog niet op het lek gereageerd. In 2011 lekte album 4 ook al uit, het vierde studioalbum van Beyoncé. In de VS kwam Renaissance direct bovenaan de verkoophitlijst van iTunes te staan.  I'm That Girl, het eerste nummer van het nieuwe album: ||https://nos.nl/artikel/2438790-zangeres-kelis-boos-na-lancering-nieuw-album-beyonce-mijn-sample-gebruikt
2022-07-29||Hongaarse premier Orbán vreest dichtdraaien EU-geldkraan, slaat wild om zich heen || In het buitenland deed de racistische toespraak die de Hongaarse premier Viktor Orbán in Roemenië hield veel stof opwaaien, in Hongarije zelf klonk slechts een zwak protest. Orbán sprak zich vorig weekend scherp uit tegen vermenging van Europese en niet-Europese 'rassen'. Gisteren werd de premier uitgefloten tijdens een officieel bezoek aan Wenen. Eerder deze week stapte een naaste adviseur van de premier op uit weerzin tegen zijn "nazitoespraak". Dit alles leidt niet tot grote ophef in het binnenland. "Daar is niet veel van te merken," zegt correspondent David Jan Godfroid. "De Hongaren zullen wel de berichtgeving hebben gezien over kritiek op Orbán in het buitenland. De Joodse gemeenschap heeft gereageerd, de oppositie ook. Maar de oppositie is zwak na de grote overwinning van de regerende Fidesz-partij bij de laatste verkiezingen, dus de gevolgen voor hem komen alleen op lange termijn." Ook gewone burgers zullen de premier zijn speech niet zwaar aanrekenen, verwacht Godfroid. "De opmerkingen over rassenvermenging waren extreem, ook voor zijn doen," zegt hij. "Maar ze liggen wel in lijn met het beleid van zijn regering. De strenge beperking op asielzoekers, het enorme hek dat is gebouwd aan de grens, dat alles weerhield de bevolking er niet van om hem opnieuw te kiezen. Orbán houdt de bevolking tevreden met subsidies, bijvoorbeeld voor grote gezinnen. Pas als burgers iets in de portemonnee gaan merken, zullen ze misschien tegen Orbán gaan protesteren." De Europese Commissie reageert officieel niet op individuele uitspraken van politici in de EU, ook niet op de racistische denkbeelden van Orbán. Maar op Twitter plaatste Eurocommissaris Timmermans een niet mis te verstane verwijzing naar Orbáns toespraak zonder diens naam te noemen: Diezelfde Europese Commissie wordt steeds vaker door Orbán als zondebok aangewezen. Volgens critici omdat hij er niet meer in slaagt om automatisch te profiteren van geldstromen uit Brussel, zoals dat eerder wel gebeurde. Hongarije krijgt geen toegang tot de miljarden uit het coronaherstelfonds, want het land voldoet niet aan de voorwaarden. Dat heeft volgens Oost-Europacorrespondent Tijn Sadée alles te maken met corruptie in de kring rond de premier. "EU-subsidies worden gelinkt aan de rechtstaat. Dat het geld uit Brussel niet zomaar blijft stromen, dat is nieuw voor Orbán", zegt Sadée. "De kliek rond de premier leeft op EU-geld. Alle grote projecten in dat land waar Europees geld voor beschikbaar is, deelt hij uit aan zijn kliek. Dat geld droogt op. Daarmee komt hij zwaar in de penarie." Een van de redenen dat de Europese Commissie zwijgt over de gewraakte toespraak van Orbán is dat er geen verband mag worden gelegd tussen het inhouden van EU-subsidies en individuele uitlatingen van een premier. Regeringsleiders kunnen zo niet gestraft worden voor hun meningen. EU-subsidies worden bepaald door formele instrumenten zoals het rechtstaatmechanisme. En Hongarije loopt geld van het coronaherstelfonds mis omdat het niet kan garanderen dat het belastinggeld van EU-burgers op de juiste plek terechtkomt. Als het politieke reces in Brussel voorbij is, eind augustus, verwacht Sadée dat er ook zal worden gesproken over het ingrijpen in de reguliere geldstroom van de EU naar Hongarije. Met andere woorden: over het ingrijpen in de subsidies die alle EU-landen normaal gesproken krijgen. Dat zou betekenen dat Boedapest nog minder geld krijgt uit Brussel. Dan wordt de situatie nijpend voor Orbán. "Hij had vroeger vrienden in de EU, maar raakt steeds verder geïsoleerd," zegt Sadée. "Voorlopig hoeft hij niet te vrezen voor massaprotesten. Daarom tettert hij zo vaak tegen Brussel. Hij kweekt een Robin Hoodimago, terwijl hij in feite EU-subsidies steelt."||https://nos.nl/artikel/2438786-hongaarse-premier-orban-vreest-dichtdraaien-eu-geldkraan-slaat-wild-om-zich-heen
2022-07-29||Eerste gesprek Blinken-Lavrov sinds Russische inval in Oekraïne|| Voor het eerst sinds het uitbreken van de oorlog in Oekraïne hebben de Verenigde Staten direct contact gehad met Rusland. De Amerikaanse minister van Buitenlandse Zaken Blinken sprak telefonisch met zijn ambtgenoot Lavrov, onder meer over die oorlog. Ook werd er gepraat over een mogelijke gevangenenruil. Volgens Blinken was het een "openhartig en direct gesprek." Persbureau AP schrijft dat Blinken tegen Lavrov heeft gezegd dat de wereld nooit enige Russische annexatie van Oekraïens grondgebied zal erkennen. Volgens het Russische staatspersbureau RIA Novosti benadrukte Lavrov dat Rusland alle doelen van de "speciale militaire operatie" zal behalen. Westerse wapenleveranties aan Oekraïne zullen het conflict volgens Lavrov alleen maar langer laten duren en tot meer slachtoffers leiden. Blinken benadrukte verder bij Lavrov dat Rusland zich aan de afspraken moet houden over de graandeal, die een week geleden werd gesloten. Door de oorlog konden lange tijd geen Oekraïense schepen met graan uitvaren. Wereldwijd is daardoor een tekort aan graan ontstaan. Volgens Lavrov zijn het juist de Amerikaanse sancties die een negatief effect hebben op de wereldwijde voedselvoorziening. Vandaag bracht de Oekraïense president Zelensky een onaangekondigd bezoek aan de haven van Tsjornomorsk. In die haven ligt een schip met graan klaar voor vertrek. Het moet de eerste lading graan worden die vertrekt sinds de graandeal werd gesloten. Zelensky benadrukte dat het voor Oekraïne belangrijk is dat het land garant staat voor de wereldwijde voedselvoorziening. Het gesprek tussen de twee ministers ging daarnaast over een mogelijke gevangenenruil. Eerder deze week vroeg de VS aan Rusland twee Amerikaanse gevangenen vrij te laten. Het gaat daarbij om basketbalspeelster Brittney Griner, die in februari werd aangehouden op verdenking van drugsbezit, en ex-marinier Paul Whelan, die werd veroordeeld voor spionage. In ruil voor hun vrijlating zou Amerika hebben voorgesteld om de veroordeelde Russische wapenhandelaar Viktor Bout vrij te laten. Hoe Lavrov heeft gereageerd op dit voorstel is niet bekend. Volgens het Russische staatspersbureau RIA Novosti heeft Lavrov Blinken wel opgedragen niet meer via de media te speculeren over een mogelijke gevangenenruil. In een verklaring in handen van het persbureau staat dat "van Russische zijde is aangeraden terug te keren naar een professionele modus, in de vorm van stille diplomatie".||https://nos.nl/artikel/2438780-eerste-gesprek-blinken-lavrov-sinds-russische-inval-in-oekraine
2022-07-29||Extra maatregelen op komst voor bescherming walvissen voor oostkust VS|| Om walvissen voor de oostkust van de VS te beschermen tegen aanvaringen met schepen, heeft de National Oceanic and Atmospheric Administration (NOAA) voorgesteld om de snelheidsbeperking voor schepen daar uit te breiden naar een veel groter gebied.  Het voorstel van het overheidsagentschap voor meteorologie en oceanografie is met name bedoeld om de noordkaper te beschermen. Deze walvissoort wordt ernstig met uitsterven bedreigd. Aanvaringen en los drijvende visnetten zijn de twee grootste doodsoorzaken bij noordkaperwalvissen. Naar verwachting leidt het voorstel binnenkort tot een aanscherping van de regels.  Voor sommige gebieden aan de oostkust geldt al een maximum vaarsnelheid van 19 kilometer per uur. Boten tussen de 10 en 20 meter hoeven zich daar nu nog niet aan te houden, maar als het aan de NOAA ligt moeten ook zij voortaan langzamer varen. En niet alleen moeten de zones waar de maximumsnelheid geldt worden uitgebreid; als de walvissen buiten die zones komen, dan moet de NOAA de mogelijkheid krijgen om de zones nog verder uit te breiden. Dat is "essentieel om de aanhoudende achteruitgang van de walvispopulatie te stoppen", stelt het agentschap.  Ooit waren er grote aantallen noordkapers in de oceaan voor de oostkust van de VS. Hun populatie kelderde als gevolg van de commerciële walvisvangst, generaties geleden. Hoewel ze al tientallen jaren worden beschermd onder de Endangered Species Act herstelt de populatie maar langzaam. Er leven nog zo'n 350 noordkapers in de oceanen. Door de opwarming van de aarde zwemmen de dieren naar nieuwe wateren op zoek naar voedsel, stelden wetenschappers vast. Ze zijn daardoor kwetsbaarder voor aanvaringen omdat in die gebieden op hoge snelheid wordt gevaren. ook milieuorganisaties zeggen dat het daarom juist nu belangrijk is dat de walvissen beter beschermd worden. Uit cijfers van de NOAA blijkt dat er in de afgelopen vijf jaar zeker 34 noordkapers zijn omgekomen. De meeste dieren stierven door aanvaringen met schepen, of omdat ze vastzaten in visnetten. In diezelfde periode zijn nog eens zeventien walvissen geteld met ernstige verwondingen door menselijk toedoen. "Dit voorstel is een stap in de goede richting, maar het zal geen enkele walvis helpen totdat het daadwerkelijk is doorgevoerd", zegt de advocaat van een Amerikaanse milieugroep tegen persbureau AP. De scheepvaartindustrie verwachtte de aanscherping van de regels al. Ook daar wordt zo veel mogelijk rekening gehouden met de bescherming van de dieren, zegt de International Chamber of Shipping, die een groot deel van de wereldwijde koopvaardijvloot vertegenwoordigt. "De scheepvaartindustrie neemt de bescherming van walvissen serieus en heeft maatregelen genomen zoals langzamer varen en de keuze voor afwijkende routes", zegt de directeur van de brancheorganisatie. Hij stelt dat schepen zich houden aan de snelheidsbeperkingen in de zones waar dat verplicht is. Wel erkent hij dat er altijd meer gedaan kan worden. Vorig jaar sleepte een Panamees schip een vinvis mee in de sluizen van Terneuzen: ||https://nos.nl/artikel/2438778-extra-maatregelen-op-komst-voor-bescherming-walvissen-voor-oostkust-vs
2022-07-29||'Sommige bedrijven slaan plank mis met campagnes rond Pride'|| In de aanloop naar Pride in Amsterdam, het grootste lhbti-evenement in Nederland dat morgen begint, prijken er weer regenboogvlaggen in etalages, hangt er regenboogkleding in de winkelrekken en steken bedrijven op sociale media de lhbti-gemeenschap een hart onder de riem. Lhbti'ers kijken kritisch naar de plotselinge sympathiebetuigingen. "Ongeveer twintig jaar geleden zag je in Nederland dat bedrijven en merken begonnen met het uitdragen van de regenboogvlag in reclame-uitingen tijdens Pride. Die bedrijven en merken staken toen echt hun nek uit", zegt Carolien Nieuweboer van reclamebureau Boomerang. Maar Nieuweboer vindt dat de tijd nu voorbij is om alleen met een regenbooglogo goede sier te maken. Het reclamebureau roept met de campagne #PrideIsNotAnAd bedrijven op om meer te doen en om te stoppen met het gebruiken van Pride als marketingmogelijkheid. "Je moet als bedrijf de daad bij het woord voegen", zegt ook COC-woordvoerder Philip Tijsma. Als goed voorbeeld noemt hij winkelketen Hema die regenbooglogo's op kleding zet, maar daarnaast ook een lhbti-vriendelijk beleid voert op de werkvloer en de winst van deze kledinglijn afdraagt aan lhbti-doelen. Zeker het feit dat sommige grote bedrijven winst maken op Pride- of regenboogproducten ligt bij veel leden van de lhbti-gemeenschap gevoelig. Daar is het sentiment onder meer dat er dan geld wordt verdiend over de rug van een minderheidsgroep. Op Instagram spreekt influencer Matt Bernstein zich er regelmatig over uit. De Amerikaan heeft meer dan 1 miljoen volgers en noemt in zijn posts bedrijven die het in zijn ogen fout doen. "Een regenbooglogo een keer per jaar op een product zetten is geen steunbetuiging, het is marketing", schrijft hij. Bernstein noemt bijvoorbeeld het Amerikaanse telecombedrijf AT&T. Dat bedrijf betuigt tijdens de jaarlijkse Pride Month in de VS steun aan de lhbti-gemeenschap. Op andere momenten doneert het bedrijf echter geld aan Amerikaanse politici die in hun staat achter wetgeving staan waarmee lhbti-rechten worden ingeperkt. Extreme voorbeelden zoals AT&T zijn er weinig in Nederland. Toch zijn er ook hier bedrijven die tijdens Pride in Amsterdam groot uitpakken, maar intern nauwelijks beleid voeren op het gebied van diversiteit en inclusiviteit, bevestigen onder meer het COC en kenniscentrum Movisie. Een voorbeeld is onder meer Zeeman, dat tijdens Pride in 2018 T-shirts uitdeelde in regenboogkleuren en daarbij ook regenboogtassen aanprees die te koop waren. Het bedrijf was geen sponsor van het evenement en droeg geen winst af aan lhbti-gerelateerde doelen. Ook in hun bedrijfsstrategie stond weinig over lhbti-beleid binnen het bedrijf. Marketingdeskundige Alfred Verhoeven doet al jaren onderzoek naar het gebruik van regenboogvlaggen bij bedrijven in hun marketinguitingen. Hij signaleerde dat het aantal zichtbare sympathie-uitingen tijdens Pride door bedrijven sinds 2015 enorm is toegenomen. "Toen werd in alle staten in de VS het 'homohuwelijk' legaal. Dat veranderde wereldwijd de marketing en ook in Nederland leidde dat tot een groei." Hoewel hij geen exacte cijfers heeft, schat Verhoeven dat zo'n 10 procent van de grote Nederlandse bedrijven "iets met Pride doet en dat goed doet", dus ook een inclusief personeelsbeleid voert en de winst aan lhbti-gerelateerde doelen doneert. Eveneens 10 procent van de grotere ondernemingen slaat volgens hem de plank mis. "En allebei die percentages groeien. Er is geen sprake van verbetering, maar van vermeerdering." Voorbeelden van bekritiseerde bedrijven zijn er genoeg, zoals het chocolademerk Tony's Chocolonely dat op de verpakking van een populair product een regenboogvlag had gezet, maar geen lhbti-gerelateerd doel steunde. Het merk besloot na de nodige kritiek de reep vanaf 2019 niet meer uit te brengen. Verhoeven zegt dat hij ondernemers niet wil aanzetten tot het verwerken van regenboogkleuren. "Een meerderheid van de bedrijven doet helemaal niets. Dat is ook goed. Als je als bedrijf iets op de markt brengt dat voor iedereen is, waarom zou je je dan in een campagne moeten richten op een bepaalde groep?" De bedrijven die wél doelgericht rondom Pride adverteren moeten hier goed over nadenken, vindt de marketingexpert. "Mocht zich een heel duidelijk voorbeeld voordoen van pinkwashing, dan zullen we dat zeker aan de kaak stellen", zegt COC-woordvoerder Tijsma. "Naming and shaming is toch het beste."||https://nos.nl/artikel/2438773-sommige-bedrijven-slaan-plank-mis-met-campagnes-rond-pride
2022-07-29||Slag om bruggen van Cherson: herovert Oekraïne cruciale stad?|| De ogen van militair deskundigen zijn dezer dagen gericht op de Zuid-Oekraïense stad Cherson, die in handen is van de Russen. Het Oekraïense leger heeft met behulp van westerse wapensystemen de bruggen over de Dnepr-rivier grotendeels vernietigd, waardoor de Russische troepen in de stad worden afgesloten van de rest van het bezette deel van Oekraïne. Daarmee lijkt het Oekraïense tegenoffensief in het zuiden vruchten af te werpen. Op 18 juli werd de brug bij Nova Kachovka, ten noordoosten van Cherson, onder vuur genomen. Kort daarop begonnen de aanvallen op de strategische Antonivsky-brug en naastgelegen spoorburg bij Cherson. Volgens het Britse ministerie van Defensie zijn alle bruggen inmiddels zo beschadigd dat ze niet meer gebruikt kunnen worden.  Dit is de huidige situatie bij Cherson: De brede Dnepr breekt het Oekraïense grondgebied in twee helften. Op de westoever hebben de Russen alleen Cherson weten te veroveren. De val van de stad was volgens Politico een van de redenen waarom onlangs het hoofd van de veiligheidsdienst SBU werd ontslagen. Aan het begin van de invasie had de Antonivsky-brug moeten worden opgeblazen, om de Russen op de oostoever te houden. Ten noorden van Nova Kochavka is de Dnepr kilometers breed, de rivier lijkt daar op een meer. Ter hoogte van Cherson is de rivier vergelijkbaar in breedte met de Nieuwe Maas in Rotterdam. De oostoever bestaat daar uit drassig natuurgebied. Zonder brug vormt de rivier dus een onneembare barrière. De eerstvolgende oeververbinding is de brug bij Zaporizja, 200 kilometer stroomopwaarts. De Russische troepen in Cherson zitten nu behoorlijk klem, zegt Han Bouwmeester, universitair hoofddocent militaire strategie aan de Nederlandse Defensie Academie. "Als de aanvoer wordt afgesneden, kunnen vooral brandstof en munitie opraken. Meestal is er maar voor enkele dagen aan rantsoen opgebouwd. Het kan dan dus snel gaan." De kolonel schat dat er maximaal 10.000 Russische troepen aan de westoever zijn gestationeerd. Daarom zal het Russisch leger er alles aan gelegen zijn de brug te herstellen, zegt Bouwmeester. "Dat kan met geniematerieel, bijvoorbeeld door platen over beschadigde delen heen te leggen. Maar als Oekraïne vaak genoeg de brug aanvalt, stort hij uiteindelijk in." Als alternatief voor de brug lijkt er te worden gewerkt aan een pontonverbinding, maar ook die kan doelwit worden van Oekraïense raketten. Aanvoer van voorraden en materieel per schip of door de lucht is eveneens kwetsbaar in oorlogstijd. Rusland wil naast de Donbas-regio's Donetsk en Loegansk ook de zuidelijke oblasten Cherson en Zaporizja in handen krijgen. Hoewel daar strijd werd gevoerd, slaagden beide partijen er maandenlang niet in terreinwinst te boeken. Door het Oekraïense tegenoffensief wordt het Russische leger nu gedwongen troepen uit de Donbas richting Cherson te verplaatsen. Zo werken de aanvallen op de bruggen in Cherson ook in het voordeel van de Oekraïense strijdkrachten aan het Donbasfront. Voor zowel de Oekraïners als de Russen is Cherson van cruciaal belang, onder meer vanwege het havengebied en de nabijheid van de havenstad Odessa. Rusland maakt vaart met de 'russificatie' van de regio door Russische paspoorten uit te delen en voorbereidingen te treffen voor een referendum over annexatie door Rusland. "Als dat mislukt, dan stapelt Rusland debacle na debacle op, nadat eerder de verovering van Kiev en Charkov mislukte", aldus Bouwmeester. Veel inwoners van Cherson hebben de stad de afgelopen maanden verlaten, ook uit vrees voor het naderende oorlogsgeweld. Achtergebleven bewoners laten via een tussenpersoon weten dat er veel militaire bewegingen zichtbaar zijn. In de grotendeels verlaten stad heerst veel angst, melden zij. De bruginslagen door Himars-raketten veroorzaken enorme klappen, laat iemand weten. Nóg een rivier die een belangrijke rol speelt is de Inhoelets, die ten westen van Cherson uitmondt in de Dnepr. De Inhoelets vormt al maanden de grens tussen Oekraïense en Russische strijdkrachten ten noorden van Cherson. De belangrijkste brug over deze rivier werd afgelopen week bestookt door het Oekraïense leger; het is onduidelijk of de brug volledig is verwoest. Maar belangrijker nog is dat Oekraïners er naar eigen zeggen in zijn geslaagd om noordelijk van die brug de rivier over te steken. Na de raketaanvallen op de bruggen moet de strijd om de herovering van de stad Cherson uiteindelijk immers op de grond plaatsvinden. "Een stad innemen is heel lastig", schetst kolonel Bouwmeester. "De Russen kunnen boobytraps achterlaten, of zelfs speciale eenheden voor straatgevechten." Voorzichtigheid is dus geboden. "En waar Russen er driftig op los schieten, speelt voor de Oekraïners mee dat het om hun eigen stad gaat. Je wil liever niet te veel nevenschade." Mocht de herovering slagen, dan zijn de vernietigde bruggen vervolgens in het nadeel van de Oekraïners bij de verdere bevrijding van Zuid-Oekraïne. Duitsland gaat daarom mobiele bruggen aan Oekraïne leveren, zodat rivieren weer snel overgestoken kunnen worden. President Zelensky heeft alvast toegezegd de Antonivsky-brug te zullen herbouwen zodra Cherson is bevrijd.||https://nos.nl/artikel/2438772-slag-om-bruggen-van-cherson-herovert-oekraine-cruciale-stad
2022-07-29||Zeker 16 doden door overstromingen in Amerikaanse staat Kentucky|| Overstromingen door aanhoudende regen in de Amerikaanse staat Kentucky hebben aan zeker zestien mensen het leven gekost. Onder de doden zijn ook kinderen. Naar verwachting loopt het dodental verder op. Er wordt nog meer regen voorspeld. De gouverneur van Kentucky heeft in delen van de staat de noodtoestand uitgeroepen. "Deze overstromingen zijn zo dodelijk en hebben ons zo hard geraakt, we hebben nog nooit eerder zoiets meegemaakt", zegt hij. Door het noodweer zijn rivieren buiten hun oevers getreden en staan hele dorpen onder water. Wegen zijn weggevaagd, bruggen zijn ingestort en auto's worden door de stroming meegenomen. Veel huishoudens hebben geen elektriciteit of telefoonverbinding meer, waardoor het moeilijk is het aantal slachtoffers in kaart te brengen. Op foto's is de schade goed te zien: Reddingsteams evacueren mensen uit het ondergelopen gebied. Met boten en helikopters zijn al honderden inwoners gered. De gouverneur zegt dat de reddingsoperatie nog lang niet klaar is: "Er is zoveel water en de stroming is zo sterk dat het onveilig is voor reddingswerkers om naar bepaalde gebieden te gaan."||https://nos.nl/artikel/2438770-zeker-16-doden-door-overstromingen-in-amerikaanse-staat-kentucky
2022-07-29||Nederlandse man (45) al dagen vermist op Curaçao|| Op Curaçao wordt sinds woensdag naar een Nederlandse toerist gezocht die niet terugkeerde van een wandeling. Volgens de politie gaat het om een 45-jarige man uit Leiden. De man ging dinsdag een wandeling maken in de buurt van Jeremi en de Christoffelberg, in het westelijke deel van het eiland. Toen hij niet terugkeerde werd er alarm geslagen. De politie maakt zich zorgen, omdat de wandelaar maar een liter water bij zich had. Er is geen telefoonsignaal gevonden van de vermiste man, aldus de politie. Zoektochten door politie, vrijwilligers en militairen hebben niets opgeleverd. Ook is een helikopter van de Kustwacht ingezet en hebben drones boven het gebied gevlogen. De man is samen met zijn gezin op vakantie op Curaçao, meldt Omroep West. Hij ging iedere ochtend wandelen met een van zijn kinderen. Dinsdag ging hij alleen op pad.||https://nos.nl/artikel/2438769-nederlandse-man-45-al-dagen-vermist-op-curacao
2022-07-29||Bouterse bij hoger beroep Decembermoorden: ontlastende verklaringen niet in dossier|| In de zaak rond de Decembermoorden in Suriname zijn een aantal voor Desi Bouterse ontlastende verklaringen niet meegewogen in het vonnis. Dat heeft oud-president Bouterse zelf verklaard in het hoger beroep in de zaak. Bouterse, opperbevelhebber ten tijde van de Decembermoorden, werd na een jarenlang proces in 2019 veroordeeld tot 20 jaar cel. Hij ging in verzet bij de krijgsraad, maar ook daar kreeg hij 20 jaar cel opgelegd. Bij het Hof van Justitie in Paramaribo diende vandaag de eerste dag in het hoger beroep. Volgens Bouterse zijn een aantal ontlastende verklaringen niet in het vonnis opgenomen en dus ook niet meegewogen. Ook ontkende hij voorbedachten rade bij de moorden: "Nimmer is daar sprake van geweest. Natuurlijk was het een militaire organisatie, maar het doden is nooit voorbereid." Bouterse heeft altijd erkend dat hij politiek verantwoordelijk is. Volgens de oud-leider waren de slachtoffers uit op een staatsgreep en werden ze op de vlucht door militairen doodgeschoten. Kroongetuige Ruben Rozendaal speelt een belangrijke rol in de rechtszaak. Hij was als militair direct betrokken bij de staatsgreep van Bouterse en stond jarenlang aan diens kant; in 2010 getuigde Rozendaal nog in het voordeel van de oud-president. Twee jaar later verklaarde hij echter dat Bouterse zelf twee van de slachtoffers had doodgeschoten. Bouterse trok vandaag in de rechtszaal de betrouwbaarheid van die verklaring in twijfel. Tegen Rozendaal, die zelf ook verdachte was in de Decembermoordenzaak, werd in 2017 tien jaar gevangenisstraf geëist. Hij heeft altijd betrokkenheid bij de moorden ontkend. Rozendaal kan niet opnieuw gehoord worden; een maand nadat hij de eis tegen hem hoorde, pleegde hij zelfmoord. De advocaat van Bouterse, Irvin Kanhai, kreeg toestemming van de rechtbank voor het horen van drie getuigen. Een van hen is Harvey Naarendorp. Hij was een adviseur van Bouterse en minister van Buitenlandse Zaken onder diens bewind. De tweede getuige is John Hardjoprajitno, oud-militair en lid van de 'Groep van 16', de groep mensen die samen met Bouterse de staatsgreep pleegde. De derde persoon is iemand van de volksmilitie van wie de identiteit niet bekend is gemaakt. Kanhai is ook advocaat van de vier andere verdachten in de zaak die in hoger beroep zijn gegaan. De getuigen zullen op 17 augustus worden gehoord; dan is de volgende zitting in het hoger beroep.||https://nos.nl/artikel/2438767-bouterse-bij-hoger-beroep-decembermoorden-ontlastende-verklaringen-niet-in-dossier
2022-07-29||Duitsland zet vol in op kolen, maar vooral transport blijkt knelpunt|| "De grootste energiecrisis van Duitsland." Zo noemt de Duitse minister Habeck (Economische Zaken, Groenen) de situatie die is ontstaan door de afhankelijkheid van Russisch gas. Het land zoekt, met een dreigend gastekort in de winter en de mogelijke gevolgen voor industrie en huishoudens, naarstig naar andere energiebronnen. Een daarvan: kolen. Maar de enorme vraag naar kolen leidt tot nieuwe problemen. Een paar nieuwsberichten van deze week: De vraag naar kolen heeft dus alles te maken met de gascrisis. In 2020 kwam nog 55 procent van het gas dat Duitsland importeerde uit Rusland. Inmiddels zijn de gasleveringen van Rusland aan Duitsland ingestort. Via de belangrijke Nord Stream 1-pijpleiding stroomt sinds woensdag nog maar 20 procent van de maximale hoeveelheid. De regering zet nu alles op alles om alternatieven te vinden en onafhankelijk te worden van Russische gasimporten, zodat die gestopt kunnen worden. In deze grafiek zie je dat landen als Duitsland en Italië relatief veel Russisch gas verbruiken: Habeck zegt dat de afhankelijkheid van Rusland decennialang heeft kunnen groeien, met instemming van politiek en bedrijfsleven. Nu moet die in korte tijd worden beëindigd. Op de langere termijn denkt de minister aan waterstof en wind- en zonne-energie als alternatieven voor gas. "Maar eerst moeten we door deze winter komen." Om energietekorten te voorkomen besloot de Duitse regering begin juli om al afgeschakelde kolencentrales nieuw leven in te blazen, of uit hun 'reservestand' te halen. Maar ook dat is makkelijker gezegd dan gedaan. Omdat Duitsland in 2030 helemaal af wil zijn van kolen, hadden energiebedrijven zich ingesteld op het einde van het kolentijdperk en de capaciteit verminderd. In de krant Sächsische Zeitung zegt het energiebedrijf dat het een stilgelegd deel van de bruinkoolcentrale Jänschwalde in Brandenburg gaat reactiveren en dat de centrale daarvoor wordt klaargestoomd. Ook wordt er proefgedraaid. Om voor langere tijd stroom op te wekken zijn zo'n 200 mensen nodig. Die worden nu gezocht. De aanvoer van kolen lijkt hier minder een probleem, omdat in de buurt bruinkool wordt gewonnen. Wel voldoet de centrale door aangescherpte regelgeving niet meer aan de milieu-eisen. Zo is de stikstofuitstoot nu te hoog. Exploitant Leag wil dat er voor de centrale een uitzondering wordt gemaakt. Het deelstaatministerie dat daarover moet beslissen, zegt tegen de krant dat eind september een besluit wordt genomen. Op andere plekken is de kolenaanvoer dus wel een hindernis. Alleen al voor één steenkoolcentrale in de deelstaat Saarland zijn per week 26 kolentreinen met ieder 2800 ton kolen nodig, zegt de exploitant tegen Duitse media. Die weet nog niet of dat haalbaar is. Hoe groot de uitdagingen ook zijn, Habeck wil doorpakken. Na het Europese akkoord over een gasbesparing van 15 procent, zei hij dat Duitsland er nog een schepje bovenop moet doen. Of dat lukt, hangt ook af van de temperaturen in de winter, zei hij erbij.||https://nos.nl/artikel/2438762-duitsland-zet-vol-in-op-kolen-maar-vooral-transport-blijkt-knelpunt
2022-07-29||OM gebruikt verkeerscamera's om overtredingen bij boerenacties te onderzoeken|| Het Openbaar Ministerie gaat beelden van camera's van Rijkswaterstaat gebruiken om eventuele overtredingen bij boerenacties te onderzoeken. Dat meldt het Openbaar Ministerie Oost-Nederland aan de NOS. "Het zal gebeuren bij incidenten op specifieke locaties waar zich ernstige strafbare feiten voordoen die de (verkeers)veiligheid op en rond de weg in gevaar brengen", meldt het OM. De woordvoerder wil niet zeggen of er ook beelden van acties van de afgelopen dagen gebruikt kunnen worden. Rijkswaterstaat liet eerder op Twitter weten dat de bewuste camera' s niet kunnen opnemen. Een woordvoerder van Rijkswaterstaat verduidelijkt dat de dienst zelf geen beelden opslaat, maar dat de politie en het OM op verzoek wel live kunnen meekijken. "Wij zetten onze deuren dan open". Het opslaan van deze beelden gebeurt dan niet bij Rijkswaterstaat maar bij de politie of het OM. De afgelopen dagen vonden op meerdere snelwegen grote protestacties plaats. Daarbij werd op sommige plekken ook brand gesticht, waardoor het wegdek beschadigd raakte. Ook werd asbesthoudend afval, dat een gevaar voor de volksgezondheid zou kunnen opleveren, op de snelweg gedumpt. De protesten van de laatste dagen in beeld: Rijkswaterstaat heeft ongeveer drieduizend verkeerscamera's bij snelwegen hangen. De woordvoerder benadrukt dat als de dienst een verzoek krijgt van politie of justitie, dat dan alleen op specifieke punten kan worden meegekeken. "Dat gebeurt niet 24/7. Wij zijn van incidentmanagement en de weg vrij krijgen. Daarom hebben wij die camera's. De politie is van het handhaven."||https://nos.nl/artikel/2438758-om-gebruikt-verkeerscamera-s-om-overtredingen-bij-boerenacties-te-onderzoeken
2022-07-29||Overijsselse sportvissers helpen met redden van vissen uit kolk bij de Waal|| Overijsselse sportvissers hebben vandaag geholpen met het redden van honderden vissen uit een kolk bij de Waal in de buurt van het Gelderse Druten. Door de aanhoudende droogte is de poel bijna drooggevallen waardoor de vissen in de problemen zijn gekomen. De vissen zwommen in een kolk, een poel die is ontstaan na een dijkdoorbraak. Zolang het waterpeil in de Waal hoog genoeg is, kunnen de vissen vanuit de rivier makkelijk de uiterwaarden in en uit zwemmen. Nu de kolk droog dreigt te vallen komen de vissen, overwegend brasems, in gevaar. Met grote sleepnetten en bakken probeerden de sportvissers en vrijwilligers zoveel mogelijk vissen te vangen en over te zetten naar de Waal. Sportvisserij Oost-Nederland heeft betere middelen om in korte tijd een grote hoeveelheid vis weg te vangen dan hun collega's in Gelderland. "Ze hebben ons om hulp gevraagd, en gelukkig kunnen wij die snel bieden", zei Mark Kouwenhoven van Sportvisserij Oost-Nederland vanmiddag tegen RTV Oost. Samen met een collega en zo'n twintig vrijwilligers van Hengelsport Federatie Midden Nederland hebben ze de hele middag doorgewerkt om de vissen uit de 500 meter lange kolk te redden. "Wij leveren vooral het materiaal en de kennis", zegt Kouwenhoven. "De vrijwilligers doen uiteindelijk het meeste werk." Tegen het einde van de middag was de reddingsactie voorbij. "Het ging moeizaam, omdat er zoveel vis gered moest worden. Gelukkig hebben we een hoop vissen over kunnen zetten", vertelt Kouwenhoven. Niet alle vissen konden gered worden. "Het was fysiek best een zware klus. Op een gegeven moment moesten we wel stoppen omdat de vrijwilligers één voor één afhaakten." Ook bij de uiterwaarden van Dreumel, ook langs de Waal, zitten vele duizenden vissen in de val. Ook daar kunnen ze niet meer wegkomen als gevolg van de lage waterstand en zijn al vele duizenden vissen doodgegaan. Ben van Zonsbeek, die naast de uiterwaarden woont, vertelde eerder deze week aan Omroep Gelderland hoe hij het fout zag gaan. "Je zag dat de vissen geen zuurstof meer kregen. En op een gegeven moment lagen ze op de kant. Ze helpen was onbegonnen werk." De nog levende vissen konden volgens hem niet meer gered worden omdat de grond langs het water te drassig is. "Je kan hier nu amper lopen. Hoe krijg je dan die duizenden vissen weg? De vorige keer hebben we het met sleepnetten geprobeerd, maar daar ging ook heel veel modder in vastzitten." Voor de toekomst is er wel een plan om bij Dreumel een speciale geul te graven met extra diepe delen waarin altijd water staat. Daarin kunnen vissen overleven. De hoop is dat in 2024 begonnen kan worden met de werkzaamheden.||https://nos.nl/artikel/2438756-overijsselse-sportvissers-helpen-met-redden-van-vissen-uit-kolk-bij-de-waal
2022-07-29||Oliedruk maakt Saudische kroonprins weer geaccepteerde gast in het Westen|| Onder druk wordt alles vloeibaar. Over de loop van miljoenen jaren vormt het gewicht van dikke lagen gesteente de resten van zeeorganismen als plankton en algen om in aardolie. En onder het gewicht dat die aardolie legt op westerse energierekeningen, veranderen de principiële rechte ruggen van staatshoofden binnen enkele jaren in realpolitike buigzame benen, zo klinkt het bij critici. De Saudische kroonprins Mohammed bin Salman werd in 2018 nog tot persona non grata verklaard door het Westen. Aanleiding was de moord in Istanbul op journalist Jamal Khashoggi, een criticus van het Saudische koningshuis, in de ambassade van Saudi-Arabië. Volgens de CIA zat Bin Salman erachter. Deze week werd 'MBS' - terwijl hij persoonlijke betrokkenheid bij de moord nog altijd ontkent - echter met veel ceremonieel vertoon ontvangen in het Élysée door de Franse president Macron en aan de voet van de Akropolis door de Griekse premier Mitsotakis; zijn eerste bezoeken aan de EU sinds 2018. Eerder deze maand ontmoette de Amerikaanse president Joe Biden hem al in Jeddah. De foto met zijn vuist tegen Bidens vuist legde vast hoe MBS uit het diplomatieke dal naar boven klom. Ondanks alle stevige taal (Biden bezwoer eerder nog MBS als paria te behandelen) heeft het er dus veel van weg dat de Saudische kroonprins diplomatiek is gerehabiliteerd. Hoewel Saudi-Arabië ook in de afgelopen jaren een belangrijke partner van het Westen is gebleven, heeft de oorlog in Oekraïne tot een versnelde heracceptatie geleid van Bin Salman als openbare gesprekspartner van westerse leiders. Sinds de Russische invasie en de daaropvolgende sancties zijn de prijzen van olie en gas op de wereldmarkt nog verder gestegen. En dus vallen ook het tankbonnetje en de energienota van consumenten flink hoger uit. Als de grootste olie-exporteur ter wereld heeft Saudi-Arabië veel invloed op de olieprijs. Stijgt het aanbod, dan daalt de prijs. Westerse landen, Amerika voorop, dringen er daarom bij Saudi-Arabië op aan meer olie te produceren, en de andere OPEC+-landen ervan te overtuigen dat ook te doen. Het Élysée bracht na afloop nog een hele reeks gespreksonderwerpen tussen Macron en Bin Salman naar buiten. In volgorde: de oorlog in Oekraïne, energielevering, de situatie in het Midden-Oosten, de nucleaire deal met Iran, bilaterale kwesties - Frankrijk levert veel wapens aan Golfstaten waaronder Saudi-Arabië - en helemaal onderaan: "de kwestie van mensenrechten in Saudi-Arabië". Mensenrechtenorganisaties en de verloofde van Jamal Khashoggi spraken zich fel uit tegen de komst van Bin Salman naar Frankrijk. Twee organisaties deden zelfs aangifte tegen de kroonprins, die - omdat hij geen officieel staatshoofd is - niet immuun zou zijn voor vervolging. Maar wat halen "onze mensenrechtenargumenten uit tegen stijgende olieprijzen en recordinflatie?", verzuchtte de hoogste baas van Amnesty International. Op Twitter zegt Hatice Cengiz verontwaardigd te zijn dat "de beul van mijn verloofde met veel tamtam wordt ontvangen":  Bij Macron weinig, zo blijkt. In december was hij al de eerste westerse leider die na de moord op Khashoggi de kroonprins bezocht in Saudi-Arabië. Om invloed uit te kunnen oefenen, moet je in gesprek blijven, is de Franse redenering. Of dat in dit geval iets oplevert is vooralsnog de vraag. Biden kreeg na de ontmoeting met Bin Salman te horen dat Saudi-Arabië uiteraard "luistert naar onze vrienden" maar als puntje bij paaltje komt "volgt OPEC+ de marktsituatie en zal het de hoeveelheid energie leveren waar behoefte aan is". Na het diner in het Élysée werd meegedeeld dat Frankrijk en Saudi-Arabië gesproken hadden over het "diversifiëren van de energieleverantie aan Europese staten" (lees: minder afhankelijk worden van Rusland) en de noodzaak de "wereldwijde energiemarkt te stabiliseren". Op 3 augustus komt OPEC+ bij elkaar om te besluiten of het wereldwijde oliepeil verder wordt opgekrikt, zodat de prijzen kunnen dalen. Dan blijkt dus ook of het "ondergeschikt maken van mensenrechten aan kortetermijnbelangen", zoals Amnesty International het omschrijft, überhaupt als smeerolie heeft kunnen dienen voor de westerse wensen.||https://nos.nl/artikel/2438752-oliedruk-maakt-saudische-kroonprins-weer-geaccepteerde-gast-in-het-westen
2022-07-29||Toch geen levenslang voor Russische soldaat die Oekraïner doodschoot|| De eerste Russische militair die na de invasie door Oekraïne werd veroordeeld gaat toch niet levenslang de cel in. Het gerechtshof heeft in hoger beroep de gevangenisstraf voor de 21-jarige militair verlaagd naar 15 jaar. Vadim Sjisjimarin krijgt de straf voor het doodschieten van een ongewapende 62-jarige Oekraïense burger. Tijdens de eerste rechtszitting bekende de militair schuld en vroeg hij de weduwe van het slachtoffer om vergiffenis. Ook zei hij elke straf te zullen accepteren die hem zou worden opgelegd. Critici vonden dat Sjisjimarin onnodig zwaar gestraft was, omdat de militair schuld had bekend, spijt had van zijn daad en zei dat hij orders opvolgde van een andere militair. Ook Geert Jan Knoops, hoogleraar internationaal strafrecht aan de UvA en advocaat bij het Internationaal Strafhof in Den Haag, vond de straf destijds te hoog. Nadat Sjisjimarin in mei tot levenslang was veroordeeld, zei zijn advocaat in beroep te gaan tegen de straf. De zaak is nauwlettend gevolgd om te zien of Oekraïne in staat is een eerlijk proces te voeren in oorlogstijd. Het land moet nog duizenden complexe zaken behandelen die over de recente oorlogsmisdaden gaan. Sjisjimarin toonde berouw tijdens de eerste rechtszaak: ||https://nos.nl/artikel/2438747-toch-geen-levenslang-voor-russische-soldaat-die-oekrainer-doodschoot
2022-07-29||Lage waterstand in grote rivieren door droogte, passeerverbod op de IJssel|| Met het oog op de ongebruikelijk lage waterstand in de Rijn, de Maas en de IJssel neemt Rijkswaterstaat maatregelen voor de scheepvaart. Zo is er voor delen van de IJssel een passeerverbod ingesteld. Op die plekken is de vaargeul zo smal geworden, dat er nog maar één schip tegelijkertijd doorheen mag. Verder wordt er bij sluizen minder vaak geschut. Dat is het proces waarbij een schip in een sluis naar een ander waterniveau wordt verplaatst. Door dit spaarzamer te doen, wordt het water bij de sluizen langer vastgehouden en wordt voorkomen dat het waterpeil te laag wordt. Rijkswaterstaat houdt de waterstanden bij, en besluit op basis van die informatie welke maatregelen nodig zijn. Zo kan er bijvoorbeeld een inhaal- en ontmoetingsverbod voor schippers worden ingesteld als het te druk wordt op de vaarwegen. Want nu rivieren ondieper zijn en de vaargeul smaller is, kunnen schepen minder lading meenemen. Hierdoor zijn er meer schepen nodig om dezelfde hoeveelheid lading te transporteren, waardoor de drukte op de vaarwegen toeneemt. De maatregelen kunnen ertoe leiden dat schippers langer moeten wachten voordat ze door een vaarweg heen kunnen. "Die langere wachttijd is vervelend voor de schipper, maar zorgt wel dat de vaarweg langer bevaarbaar blijft", aldus Rijkswaterstaat. Ook schipper Van Mullem kan minder lading meenemen vanwege het lage water, vertelt hij in deze video:  Nederland en andere delen van Europa hebben deze zomer te maken met langdurige droogte. De droogte dwong Nederland er eerder al toe de zoetwaterkraan open te draaien, en begin vorige week werd besloten een extra gemaal open te zetten, zodat een grote hoeveelheid water de Rijn ingepompt kon worden.||https://nos.nl/artikel/2438743-lage-waterstand-in-grote-rivieren-door-droogte-passeerverbod-op-de-ijssel
2022-07-29||Thuis energie besparen, ook in zomer: 'Opletten en creatief zijn'|| Ook in deze tot dusver mooie en warme zomer blijven Nederlanders zoeken naar manieren om te besparen op hun energieverbruik. Dat zien zowel energieleveranciers als Milieu Centraal, de organisatie die tips geeft over energiegebruik. Met 2 miljoen bezoekers is de belangstelling voor de website van Milieu Centraal verdubbeld ten opzichte van dezelfde periode vorig jaar. "In de winter zochten mensen al naar energiebesparende tips. Opvallend is dat dit sinds maart verder steeg en dat die lijn zich nog steeds voortzet. Er wordt nu ook in zomervakantieperiode gezocht naar tips, dus ook als het buiten warm is", zegt Marlon Mintjes, woordvoerder bij Milieu Centraal. Volgens Mintjes gaat het daarbij niet om mensen die moeite hebben de eindjes aan elkaar te knopen. "Met de huidige energieprijzen kijken mensen uit alle lagen van de samenleving naar hun type energiecontract en hoe ze door hun gedrag het verbruik kunnen terugdringen." Energieleveranciers signaleren een aanhoudende stroom vragen over energiebesparing. "Het aantal vragen over energiekosten blijft hoog. Meestal nam dat af na piekmomenten", zegt een woordvoerder van Essent. "We krijgen telefoontjes van mensen die zich zorgen maken over of ze hun rekening kunnen betalen." Ook bij Vattenfall is het aantal mensen dat online een advies voor het termijnbedrag aanvraagt verdubbeld ten opzichte van vorig jaar. Ook het aantal keren dat mensen controleren hoeveel energie nog gebruikt kan worden binnen het energievoorschot is fors toegenomen. "Mensen willen weten, zit ik nog goed?", verklaart een woordvoerder de stijging. "En dat is verstandig. De verwachting is dat de energieprijzen voorlopig hoog blijven." Data-analist Ron Laan zag aan de gegevens van zijn energieleverancier dat hij flink wat energie kon besparen: Marc Dorst (29) is een van de mensen die bewust bezig zijn met energiegebruik. "Ik ben sowieso van het regelen en Excelsheets maken voor alle grote uitgaven", maar sinds een paar maanden spelen ook de gestegen prijzen een rol in zijn energietactiek. Want hoewel hij naar eigen zeggen het geluk heeft te wonen in een goed geïsoleerd nieuwbouwhuis, tikken de kosten voor de stadsverwarming flink aan. "In een jaar tijd zijn die verdubbeld. Sinds dit voorjaar heb ik daarom de warmtekraan voor de vloeren dichtgedraaid. Is het warmer dan 20 graden, dan stroomt er alleen nog maar koud water door de leidingen. Alleen voor de douche verbruiken we nog warmte", zegt de Veenendaler. "We hebben goede inkomens maar we proberen toch de kosten te drukken waar dat kan, zeker met een baby op komst." Om overzicht te krijgen, maken Dorst en zijn vrouw gebruik van een website van het bedrijf achter het warmtenet en een elektriciteitsverbruik-app. "De zonwering op onze serre doen we niet dicht zodat het glas de woonkamer automatisch opwarmt als het wat koud is. Op die manier spelen we wat meer met de 'natuurlijke' omstandigheden. Het is goed opletten en wat creatiever zijn." Slimme meetapparatuur kan helpen om inzicht te krijgen in energieverbruik. Stef Mesman van HomeWizard ziet dat de interesse van consumenten voor deze apparatuur is gegroeid. Het bedrijf verkoopt onder meer meters waarmee mensen via hun wifiverbinding en slimme meter inzicht krijgen in hun gas-en stroomverbruik. "Onze vuistregel is: elke 1 watt die je kan besparen door het uitzetten van, bespaart 3,5 euro per jaar." Ook zijn er tussenschakelaars te koop waarmee apparaten 's nachts of tijdens de vakantie automatisch uitgeschakeld worden. "Vooral deze producten zijn ook populair", zegt Mesman. "De laatste twee maanden zien we daar echt een run op. Terwijl een paar jaar geleden dit nog iets was voor de early adopter, wordt dit steeds meer iets van de gemiddelde Nederlander." Aan de hand van de opdrachten die gebruikers instellen, ziet Mesman dat mensen bewuster omgaan met apparaten. "Bijvoorbeeld door de tv niet op de standby-stand te laten staan en tijdens de vakantie de stekkers uit het stopcontact te trekken en de keukenboiler te ontkoppelen voor vertrek." Volgens Milieu Centraal bieden bijna alle energiebedrijven een gratis app aan om inzicht te krijgen in je verbruik. "Wij adviseren mensen zo'n app te gebruiken omdat je gewoon heel duidelijk ziet wat je verbruikt. Het geeft nog beter inzicht dan je maandelijkse rekening. En wat ook leuk is, is dat je ermee kan spelen en doelen kan stellen: dat werkt goed." Energieleveranciers Eneco en Vattenfall laten weten dat het aantal mensen dat hun energieverbruik via de app bekijkt, met bijna de helft is toegenomen ten opzichte van dezelfde periode een jaar geleden.||https://nos.nl/artikel/2438739-thuis-energie-besparen-ook-in-zomer-opletten-en-creatief-zijn
2022-07-29||Geruchtmakende rechtszaak Engelse voetbalvrouwen voorbij, Vardy verliest van Rooney|| In de geruchtmakende rechtszaak in Engeland tussen twee voetbalvrouwen is Coleen Rooney in het gelijk gesteld. Rebekah Vardy, echtgenote van stervoetballer van Leicester City Jamie Vardy, spande een smaadzaak aan tegen Rooney nadat die bekend had gemaakt dat Vardy informatie over haar naar tabloid The Sun lekte. Vardy ontkende dat, maar kreeg de rechter uiteindelijk niet aan haar zijde. Coleen Rooney, getrouwd met ex-voetballer Wayne Rooney, zette drie jaar geleden een valstrik op. Ze had gemerkt dat iemand informatie van haar afgeschermde Instagram-account naar The Sun lekte en vermoedde dat Vardy daarvoor verantwoordelijk was. Op zoek naar bewijs verzon Rooney een list en blokkeerde haar berichten voor iedereen, uitgezonderd één persoon. Daarna verspreidde ze nepverhalen om te kijken of ze bij The Sun terechtkwamen. Dat bleek al snel het geval. Vardy ontkende betrokkenheid, en daagde Rooney voor de rechter in een poging haar reputatie op te poetsen. Vanochtend wees de rechter de smaadclaim van de hand. De rechtbank kwam tot de conclusie dat haar agent details over Rooney naar The Sun lekte, en dat de voetbalvrouw hiervan wist en daarmee instemde. In Britse media werd de rechtszaak breed uitgemeten, compleet met liveblogs en analyses. Rebekah Vardy onderging dagenlang pijnlijke kruisverhoren, waarbij allerlei details over haar privéleven en dat van Rooney over tafel gingen. Vardy deed er alles aan om haar reputatie te redden, maar met de uitspraak van de rechter is deze alsnog verwoest, concluderen Britse media.||https://nos.nl/artikel/2438734-geruchtmakende-rechtszaak-engelse-voetbalvrouwen-voorbij-vardy-verliest-van-rooney
2022-07-29||Vijftien jaar cel voor dodelijke overval op eigenaar (73) B&B Boxtel|| De rechtbank in Den Bosch heeft drie mannen uit Litouwen veroordeeld tot vijftien jaar cel. De rechtbank acht bewezen dat zij achter de gewelddadige roofoverval zaten op de 73-jarige Henk van den Oetelaar, eigenaar van een bed & breakfast in Boxtel. De man werd vorig jaar januari zwaar mishandeld en met tiewraps vastgebonden aan een radiator. Zijn nichtje trof hem anderhalve dag later dood aan. Volgens de rechtbank in Den Bosch hebben de drie verdachten zich schuldig gemaakt aan doodslag. In een toelichting op de uitspraak, sprak de rechter vandaag over een gebrek aan respect voor de medemens. "De heer Van den Oetelaar moet onbeschrijfelijk veel angst, pijn en machteloosheid hebben ervaren voor zijn overlijden. Hun zucht naar geld heeft hem zijn leven gekost en de nabestaanden onherstelbaar leed toegebracht", aldus de rechter. De drie Litouwers, in de leeftijd van 34 tot 41 jaar, reden vorig jaar januari 's nachts onder invloed van alcohol en drugs naar het huis van het slachtoffer. Een van hen was daar eerder een aantal dagen geweest. Hij was ervan overtuigd dat er geld te halen was. Toen ze in Boxtel aankwamen, liep het snel uit de hand. De eigenaar werd vastgebonden en ernstig mishandeld. De mannen vertrokken ongeveer een uur later met een onbekende hoeveelheid geld en wat flessen wijn. Van den Oetelaars nicht vond hem anderhalve dag later in zijn pyjama, vastgeketend aan de verwarming. Zijn gebit lag bij de voordeur. "Ik wist niet wat ik zag. Zo verschrikkelijk", vertelde ze eerder tegen Slachtofferhulp. Bij sectie werd bij het slachtoffer een gebroken onderkaak, een klaplong, zeventien gebroken ribben en talloze bloeduitstortingen vastgesteld. Uit de sectie bleek ook dat hij hoogstwaarschijnlijk lange tijd niet of nauwelijks adem heeft kunnen halen, wat mogelijk tot zijn dood heeft geleid. Dna-sporen zetten de politie op het spoor van de drie Litouwers. Alleen de jongste verdachte bekende dat hij een aantal klappen had uitgedeeld en een knie op de keel van het slachtoffer had gezet. De familie sprak in een eerdere zitting over 'een laffe daad voor een paar rotcenten'. Hun warme herinneringen aan het ouderlijk huis van de familie zijn vernietigd: "Alle herinneringen, de familiedagen", vertelde de broer van het slachtoffer eerder. "Jullie hebben ons niet alleen Henk afgenomen, ook ons thuis."||https://nos.nl/artikel/2438732-vijftien-jaar-cel-voor-dodelijke-overval-op-eigenaar-73-b-b-boxtel
2022-07-29||Nieuwe vaccinatieronde corona in najaar, voor iedereen van 12 jaar en ouder|| Iedereen van 12 jaar en ouder kan binnenkort een herhaalprik tegen corona halen, laat minister Kuipers van Volksgezondheid weten. Vanaf half september krijgen eerst mensen met een hoger medisch risico en zorgpersoneel met patiëntencontact een uitnodiging. Vervolgens kunnen ook anderen een afspraak maken. "De herhaalprik tegen corona is nodig om de bescherming tegen ernstige ziekte en tegen sterfte op peil te houden", schrijft Kuipers in een brief aan de Tweede Kamer. "Het hoogtepunt van de coronacrisis lijkt achter ons te liggen en daar heeft vaccineren een belangrijke bijdrage aan geleverd." Het kabinet houdt rekening met een nieuwe coronagolf in het najaar. Het OMT-Vaccinaties adviseerde een nieuwe prikronde te beginnen, om de bescherming tegen ernstige ziekte en sterfte op peil te houden, de zorg bereikbaar te houden en om maatschappelijke belasting door bijvoorbeeld uitval van personeel te voorkomen.||https://nos.nl/artikel/2438726-nieuwe-vaccinatieronde-corona-in-najaar-voor-iedereen-van-12-jaar-en-ouder
2022-07-29||Man (42) aangehouden voor dumpen afval op A18|| Op de A18 bij Westendorp is gisteravond een man van 42 aangehouden voor het dumpen van afval. De inwoner van de gemeente Oost Gelre werd op heterdaad betrapt bij het dumpen van afval en werd direct aangehouden. De verdachte zit nog vast. Rond 22.15 uur waren er zo'n dertig trekkers op de N18, die richting de A18 reden. Agenten troffen een blokkade aan waarbij afval gedumpt was. De recherche onderzoekt de zaak. Op veertien plekken op en langs snelwegen zijn vannacht weer boerenacties geweest, zei Rijkswaterstaat vanochtend. Hooibalen werden in brand gestoken en er werd troep achtergelaten, waaronder asbest. De protesten op de snelwegen in beeld:||https://nos.nl/artikel/2438723-man-42-aangehouden-voor-dumpen-afval-op-a18
2022-07-29||VDL Nedcar gaat vier maanden langer voor BMW werken, 'geeft perspectief'|| Autoproducent VDL Nedcar kan vier maanden langer BMW-auto's maken in Born. Eerder zou die productie van met name Mini's op 1 november 2023 eindigen. Maar die einddatum is nu verschoven naar 1 maart 2024. "Dat is natuurlijk goed nieuws en we hebben vier maanden extra de tijd om onze toekomstplannen vorm te geven", zegt de woordvoerder van VDL Nedcar. Ook de provincie Limburg is positief en zegt dat de autoproducent van groot belang is voor Limburg. Het stoppen van de productie voor BMW was een grote tegenslag voor VDL Nedcar. Het bedrijf maakt de BMW X1 en verschillende modellen van de Mini. Directeur Van Vuuren noemde het stoppen van de productie destijds een 'pijnlijk besluit'. Het personeel in Born is vanochtend op de hoogte gesteld over het verlengen van de productie. Volgens VDL Nedcar hebben de medewerkers vertrouwen in de toekomst. "Het geeft perspectief, alhoewel het maar voor een paar maanden is." De fabrikant zegt momenteel met verschillende merken te onderhandelen over het produceren van hun auto's, maar kan daarover verder nog niets bekendmaken.||https://nos.nl/artikel/2438721-vdl-nedcar-gaat-vier-maanden-langer-voor-bmw-werken-geeft-perspectief
2022-07-29||Slaapkamer Haagse dreumes (1) beschoten, 'welke idioot doet dit?'|| Bij de beschieting van een woning in Den Haag is een van de kogels in de slaapkamer van een 1-jarig meisje terechtgekomen. De kogel ging dwars door het raam. Het meisje bleef ongedeerd. "Welke idioot doet dit?", vraagt de moeder van het meisje zich af bij Omroep West. "Anderhalve meter boven haar hoofd is de kogel gepasseerd." De woning aan de David Blesstraat in de Haagse Schilderswijk werd gisterochtend kort voor 04.00 uur beschoten, maakte de politie vandaag bekend. De 42-jarige moeder zegt dat ze wakker werd van een 'achterlijk harde knal'. Ze dacht aanvankelijk dat een van haar kroonluchters van het plafond was gevallen. Maar toen ze ging kijken, viel haar niets bijzonders op.  Pas de volgende ochtend zag ze glas liggen op de vensterbank van de babykamer. "Ik denk: wat is dit? Ik kijk om mij heen en zie nog meer glas. Toen keek ik omhoog en zag ik het gat in het raam." Op dat moment stond er al politie buiten de flat,. Die was door de buren gebeld. De moeder is een dag later nog van slag. "De baby lag met haar rug naar de deur gedraaid en was rustig aan het slapen. Alles is zo snel gegaan", zegt de vrouw die anoniem wil blijven. "Het is toch absurd? Ik kan er slecht van slapen en zit vol emoties." De politie heeft nog niets gezegd over een mogelijk motief voor de beschieting en hoopt dat eventuele getuigen zich melden. ||https://nos.nl/artikel/2438718-slaapkamer-haagse-dreumes-1-beschoten-welke-idioot-doet-dit
2022-07-29||Rusland en Oekraïne beschuldigen elkaar van doden krijgsgevangenen || Rusland zegt dat het Oekraïense leger een raketaanval heeft uitgevoerd op een gevangenenkamp in het deel van de regio Donetsk dat onder controle staat van pro-Russische separatisten. Bij die aanval zouden zeker veertig Oekraïense krijgsgevangenen zijn omgekomen. Ook zouden er zeker 75 gewonden zijn. Oekraïne ontkent dat het achter de aanval zit. "Dit is wat Rusland doet: Oekraïne de schuld geven van oorlogsmisdaden en bewijs wegmoffelen van mishandelingen en executies van gevangenen", zegt een Oekraïense legerleider. Minister Koeleba van Buitenlandse Zaken roept de internationale gemeenschap op om de Russische actie scherp te veroordelen en Rusland aan te merken als een terroristische staat. Intussen heeft het Russische leger een raket afgevuurd op de stad Mykolajiv, in het zuiden van Oekraïne. De raket trof een bushalte en daardoor zijn volgens de regionale gouverneur zeker vijf mensen omgekomen en zeven gewond geraakt. Mykolajiv ligt dicht bij de frontlinie in het zuiden en ligt daardoor geregeld onder vuur. Ook op andere plaatsen zijn volgens Oekraïne slachtoffers gevallen door Russische aanvallen. In steden in het midden en oosten van het land kwamen raketten terecht in woonwijken. Daardoor zijn zeker acht mensen omgekomen en ook zijn er volgens de Oekraïense autoriteiten tientallen gewonden. Bij Kiev werd een militaire basis aangevallen. Zeker vijftien militairen zijn gewond geraakt. Duitsland gaat gepantserde mobiele bruggen leveren aan het Oekraïense leger. In de herfst krijgt Oekraïne zes van die bruggen, volgend jaar nog eens tien. De bruggen kunnen rivieren en kraters tot twintig meter overbruggen, kunnen binnen drie minuten worden neergelegd en ze zijn sterk genoeg voor zware militaire voertuigen. Veel vaste bruggen in Oekraïne zijn vernield door bombardementen. De mobiele bruggen kunnen belangrijk zijn, omdat het front tussen het Oekraïense en het Russische leger inmiddels op veel plekken langs rivieren loopt.||https://nos.nl/artikel/2438713-rusland-en-oekraine-beschuldigen-elkaar-van-doden-krijgsgevangenen
2022-07-29||Acht jaar cel geëist tegen Shakira vanwege belastingontduiking || Het Spaanse Openbaar Ministerie heeft acht jaar cel geëist tegen Shakira. Ook wil het OM dat ze een boete krijgt van 23,5 miljoen euro. Volgens de aanklager heeft de Colombiaanse zangeres tussen 2012 en 2014 14,5 miljoen euro aan belasting ontdoken. Shakira vindt dat ze niets verkeerd heeft gedaan omdat ze volgens haar in die periode niet in Spanje woonde. Shakira had sinds 2011 een relatie met voetballer Gerard Piqué, die uitkomt voor FC Barcelona. Vorige maand gingen de twee uit elkaar. Volgens de aanklagers heeft de zangeres inkomsten van meerdere ondernemingen voor de Spaanse belastingdienst verborgen gehouden. Ze zou in de jaren 2012-2014 meer dan de helft van de tijd in Spanje hebben verbleven. De advocaten van Shakira zeggen dat de zangeres op de Bahama's woonde en zich pas in 2015 in Spanje vestigde. Uit onderzoek van de belastingdienst zou blijken dat Shakira in 2012 in totaal 243 dagen in Spanje heeft doorgebracht, in 2013 ging het om 212 dagen en in 2014 om 244 dagen. Volgens Spaanse wetgeving moeten inwoners die langer dan 183 dagen in het land verblijven belasting betalen. Hoewel Shakira de belastingaanslag van 14,5 miljoen euro naar eigen zeggen onterecht vindt, heeft ze die, plus 3 miljoen aan rente, inmiddels wel voldaan. Volgens haar woordvoerder heeft ze nu geen uitstaande belastingschuld meer in Spanje. De belastingdienst stelde eerder een schikking voor, maar op dat voorstel ging de zangeres niet in. De zaak tegen Shakira komt voort uit de Paradise Papers, documenten die in 2017 naar buiten kwamen via internationale media. Door het lek werd duidelijk dat veel beroemdheden, onder wie de Britse koningin Elizabeth, Madonna en Bono, constructies gebruikten om belasting te ontwijken. Over Shakira werd onder meer onthuld dat ze de enige aandeelhouder was van een bedrijf op Malta dat gebruikt werd om 30 miljoen dollar aan muziekrechten door te sluizen. Volgens haar advocaten was dit volledig legaal. In 2018 startten Spaanse autoriteiten een onderzoek naar de financiën van de zangeres. Een jaar geleden oordeelde een Spaanse rechter dat er voldoende bewijs is om een zaak tegen Shakira te starten vanwege belastingfraude. De zangeres zegt in een verklaring dat ze de zaak "met een gerust hart en vertrouwen" tegemoetziet.||https://nos.nl/artikel/2438712-acht-jaar-cel-geeist-tegen-shakira-vanwege-belastingontduiking
2022-07-29||Vergoeding voor Terneuzenaars met schade door opblazen kademuur|| De bouwer van een nieuwe sluis in Terneuzen gaat iets meer dan honderd bewoners schadeloos stellen nadat het opblazen van een oude kademuur in maart misliep. In veel woningen, vooral in het centrum van de stad, ontstonden scheuren in de muren en sneuvelden ruiten. Ook was sprake van grote stofoverlast. "Als eerste moest ik aan Oekraïne denken", zei een bewoonster. "Het was wel een heel harde knal", zei een andere Terneuzenaar: Waarom het misging, wordt nog onderzocht. De resultaten van het onderzoek worden na de zomer verwacht. Meer dan 200 bewoners meldden schade. Een onafhankelijk schadebureau heeft ze allemaal bezocht en vindt dat ongeveer de helft van hen recht heeft op een vergoeding. Volgende maand horen de bewoners hoeveel geld ze krijgen, meldt Omroep Zeeland. De met 13.000 kilo dynamiet opgeblazen kademuur maakte deel uit van de 113 jaar oude middensluis in het Kanaal van Gent naar Terneuzen. Die sluis wordt al geruime tijd niet meer gebruikt voor de scheepvaart, maar nog wel om overtollig water te kunnen spuien. Die functie verdwijnt met de bouw van een nieuwe, hogere en klimaatbestendige sluis die volgend jaar klaar zou moeten zijn. De bouwer van de nieuwe sluis had de twee kademuren kort na elkaar willen opblazen. Maar de gebeurtenissen op 23 maart en het onderzoek hebben ertoe geleid dat er nog geen datum is vastgesteld voor de tweede ontploffing. Het is nog onbekend of dat tot vertraging van de nieuwbouw leidt.||https://nos.nl/artikel/2438710-vergoeding-voor-terneuzenaars-met-schade-door-opblazen-kademuur
2022-07-29||Doden bij brand in hostel Moskou, gebouw was gebarricadeerd|| In Moskou zijn zeker acht mensen omgekomen bij een brand in een hostel. Er is ook een onbekend aantal gewonden. Het is niet bekend uit welke landen de slachtoffers komen. Volgens het Russische persbureau TASS gaat het om migranten. De brand brak afgelopen nacht uit in het gebouw van vijftien verdiepingen. Er sliepen zo'n 200 mensen in het hostel. Mogelijk is de brand veroorzaakt door werkzaamheden aan het elektriciteitsnet. De acht omgekomen gasten verbleven in kamers op de begane grond. Er zaten daar tralies voor de ramen, waardoor ze niet konden ontsnappen. Verder zouden nooduitgangen zijn geblokkeerd en ook zou het brandalarm niet hebben gewerkt. Het gebouw werd bij eerdere controles, ook vorige maand nog, als niet brandveilig aangemerkt. De Russische justitie begint nu een strafrechtelijk onderzoek naar de eigenaren. Op de begane grond is goed te zien hoe de brand in het hostel heeft huisgehouden:||https://nos.nl/artikel/2438706-doden-bij-brand-in-hostel-moskou-gebouw-was-gebarricadeerd
2022-07-29||Zeldzaam mos duikt na 150 jaar op in Tienhoven|| Een bijzondere vondst in het natuurgebied bij het Utrechtse dorp Tienhoven: een vrijwilliger van Natuurmonumenten plukte daar onlangs een stukje gekruld sikkelmos. Het is voor het eerst in 150 jaar tijd dat het kieskeurige en zeldzame plantje op trilveen is aangetroffen. "Daar word je onwijs enthousiast van", zegt boswachter Abe van 't Wout bij RTV Utrecht. Hij wijst erop dat Natuurmonumenten zich sinds 2019 inspant om het trilveengebied ten zuiden van de Loosdrechtse Plassen goed te beheren. "Je doet heel veel moeite en als maatregelen dan werken, maakt je dat ongelooflijk blij." Trilveen is er niet veel meer in Nederland. Het gaat om drijvend land dat kon ontstaan na de winning van turf in de 18de en 19de eeuw. Op de smalle sloten groeiden steeds meer waterplanten waarvan de wortels zich verweefden tot een wortelmat. Toen die wortelmat dik genoeg was, gingen er andere planten op groeien en ontstond trilveen. Maar trilveen is kwetsbaar en verdwijnt al snel onder een nieuwe laag grond waarop hele gewone planten groeien. Behalve in Tienhoven, waar Natuurmonumenten samen met de provincie sinds 2019 alles doet om het trilveen in stand te houden. Er zijn natuurvriendelijke oevers aangelegd en de voedselrijke bovenlaag is afgegraven om kwetsbare planten meer ruimte te geven. De beheerders zorgden er ook voor dat schoon en kalkrijk grondwater van de Utrechtse Heuvelrug naar boven kan kwellen in Tienhoven. En het waterpeil is aangepast. Van 't Wout: "In de winter wordt het water hoger gezet. Het kalk dat in het water zit, komt zo in het land terecht. In het voorjaar zakt het water weg en ontstaan kale plekjes. Op plekjes waar veel kalk is, komen die typische trilveenmosjes tevoorschijn." Dat het werkt, bewijst de terugkeer van het gekruld sikkelmos. Al is het nog een mysterie waar het plantje zich dan de afgelopen 150 jaar heeft opgehouden. De boswachter weet het niet precies. "Kan het zijn dat de sporen van zo'n mosje zo lang overleven? Of is het altijd al aanwezig geweest en nooit ontdekt?" Maar het meest waarschijnlijk is dat het mos gewoon is komen aanwaaien. Het groeit immers nog steeds in kleine hoeveelheden in de Nederlandse duinen. Zo ver van Tienhoven is dat niet. "Van de sporen van mossen is bekend dat ze zich heel makkelijk over tientallen kilometers kunnen verspreiden door de wind", aldus Van 't Wout.||https://nos.nl/artikel/2438705-zeldzaam-mos-duikt-na-150-jaar-op-in-tienhoven
2022-07-29||Aanklacht van seksueel misbruik tegen Bob Dylan ingetrokken|| De vrouw die de Amerikaanse singer-songwriter Bob Dylan had beschuldigd van seksueel misbruik, heeft haar aanklacht ingetrokken. Enkele dagen geleden hadden de advocaten van Dylan de 69-jarige vrouw ervan beschuldigd bewijsmateriaal te vernietigen, omdat ze geen e-mails en sms'jes had vrijgegeven voor de afgesproken deadline van de rechtbank. Of dat ook de reden is dat de rechtszaak nu van de baan is, is onduidelijk. De vrouw diende haar aanklacht een jaar geleden in. Die luidde dat Dylan haar in 1965 in New York had gelokt met alcohol en drugs, om haar vervolgens zes weken lang seksueel te misbruiken in een hotel in Manhattan. Ze was toen 12. Aanvankelijk zei de vrouw dat het misbruik had plaatsgevonden tussen april en mei, maar Dylan-kenners kwamen erachter dat hij toen helemaal niet in New York was. De artiest reisde destijds met zijn Don't Look Back-tour door het Verenigd Koninkrijk. De vrouw paste haar aanklacht daarop aan en zei dat het misbruik in de lente van 1965 had plaatsgevonden. In januari haalden de advocaten van Dylan uit naar de eiser. Ze noemden de zaak een belachelijke manier om geld af te troggelen van de zanger. Ook zeiden ze dat de vrouw een zelfverklaard medium was en ooit had beweerd dat ze was ontvoerd door aliens en hun ruimteschip had bestuurd. Nu de aanklacht is ingetrokken, laat het team van Dylan weten dat de zaak definitief gesloten is. "Het was schandelijk dat deze aanklacht überhaupt was ingediend. We zijn blij dat deze schijnvertoning voorbij is."||https://nos.nl/artikel/2438703-aanklacht-van-seksueel-misbruik-tegen-bob-dylan-ingetrokken
2022-07-29||Vannacht weer enkele boerenacties: hooibalen, puin, asbest en blokkades|| Op veertien plekken op en langs snelwegen zijn vannacht weer boerenacties geweest. Volgens Rijkswaterstaat zijn hooibalen in brand gestoken en werd er troep achtergelaten. Ook werden wegen geblokkeerd. Tussen het puin dat bij de A1 bij Bathmen werd gedumpt, werd asbest gevonden. Op andere plekken, zoals bij Lochem en Markelo, lag er asbestverdacht materiaal. Dat is opgeruimd. Volgens de brandweer is er geen asbest in brand gegaan, meldt RTV Oost. Bij Winschoten blokkeerden rond middernacht personenauto's de A7, op de N18 bij Varsseveld deden tractoren dat bij de toerit naar de A18. Op de A7 bij Abbekerk, Wieringenwerf en Marum lagen hooibalen, mest en andere dingen. Vannacht was de brandweer bezig om de brandende hooibalen te blussen: Nog niet alles is opgeruimd, maar de snelwegen zijn weer vrij, er zijn geen wegen afgesloten en er zijn ook geen grote files als gevolg van de acties, zegt een woordvoerder van Rijkswaterstaat. "Bij Frieschepalen ligt nog zooi op de weg. Op andere locaties is het opgeruimd of ligt het zodanig langs de kant van de weg dat het geen hinder oplevert." De woordvoerder raadt weggebruikers aan om extra alert te blijven. "Een actie kan zomaar toch weer ergens gebeuren. Als je de weg op gaat, moet je bedacht zijn dat je zoiets kan tegenkomen." Ook vannacht was het niet vanzelfsprekend om bedrijven te vinden die de troep wilden opruimen. "In een aantal gevallen was het een langere zoektocht. Niet iedere aannemer wilde de klus oppakken, maar uiteindelijk vonden we iemand die het wilde doen." De afgelopen dagen ontvingen aannemers dreigtelefoontjes, nadat ze door Rijkswaterstaat waren ingeschakeld om troep op te ruimen. Bij de A7 bij Medemblik wordt asfalt vernieuwd, nadat daar gisteren asbest was gedumpt. De toerit en afrit zijn daar afgesloten.||https://nos.nl/artikel/2438701-vannacht-weer-enkele-boerenacties-hooibalen-puin-asbest-en-blokkades
2022-07-29||Omgebouwde Dixi in Den Bosch verbeeldt 'enige woning die nog betaalbaar is'|| Midden in de binnenstad van Den Bosch staat een heel klein huisje van 1 vierkante meter te koop. Het gaat om een ludieke actie: een Dixi-toilet dat door een ontwerpcollectief van jongeren is omgebouwd tot woning mét douche, keuken en waslijnen. "Je moet tegenwoordig steeds kleiner wonen voor steeds meer geld. Wij wilden iets maken dat betaalbaar is voor jongeren", verklaart Wesley Hartogs (26) van ontwerpcollectief Bedrijf de Liefde bij Omroep Brabant. De ontwerpers maken naar eigen zeggen "interactieve ervaringen, uit de hand gelopen grapjes en abstracte concepten tastbaar". Maar de omgebouwde Dixi heeft een serieuze aanleiding, zegt Hartogs. Hij wijst op zijn vrienden Iris, Floris, Tijn en Sanne, die allemaal merken hoe oververhit de woningmarkt nu is. "Huurprijzen rijzen de pan uit. Koophuizen kunnen we als jongeren al helemaal niet betalen", aldus de ontwerper. "Misschien dat jongeren dit wel kunnen kopen." De Dixi staat niet op Funda maar is wel open voor bezichtiging. Iedereen die het huisje binnenstapt, ziet normale huishoudelijke spullen. Op veel meubels en gebruiksvoorwerpen staan wel bijzondere teksten: de melk in de koelkast is 'huisjesmelk'. In het kruidenrek staat een potje 'gemalen kopzorgen'. Boven de kookplaat hangt een houten spatel voor de 'lariekoek'.||https://nos.nl/artikel/2438700-omgebouwde-dixi-in-den-bosch-verbeeldt-enige-woning-die-nog-betaalbaar-is
2022-07-29||Stokbroodautomaat vervangt verdwenen bakker in krimpende Franse dorpen|| Overal op het Franse platteland kom je ze tegen. Rijd door kleine dorpjes of gehuchtjes en je ziet ze op de straathoeken staan: stokbroodmachines. Het zijn een soort cabines waar je geld in gooit en dan rolt er een verse baguette uit. Er zijn geen officiële cijfers maar volgens schattingen staan er verspreid over Frankrijk inmiddels zo'n 12.000 dergelijke automaten. En hun aantal blijft groeien. "Ik ben zelf vijf jaar geleden begonnen met de eerste en heb er inmiddels zeven", zegt de Normandische bakker Nicolas Lepenant. "Dankzij die zeven machines verkoop ik nu zo'n 750 stokbroden per dag extra. Mijn omzet is erdoor omhooggeschoten. Ik heb een extra bakker kunnen aannemen en ook twee jongens die de broden zeven dagen in de week naar de machines brengen." Lepenant heeft zelf een bakkerij in Pont Audemer, niet ver van Rouen. Daaromheen liggen veel kleine dorpjes tussen de maisvelden. En zoals overal op het Franse platteland sluiten cafés, apotheken en bakkers hier de deuren. Er zijn zó weinig bewoners over dat een winkel niet meer rendabel is. "Ik heb gehoord dat er nu zo'n zeven bakkers per maand hun zaak sluiten. Dat is toch heel triest voor een land als Frankrijk", zegt Lepenant. "In een zo'n gemeente hier in de buurt, Corneville-sur-Risle, zat een bakker maar die ging een paar jaar geleden ook dicht." Dus stelde Lepenant aan de burgemeester voor om er een stokbroodafhaalpunt neer te zetten. "Hij vond het eerst nogal vreemd, dat er geen echte bakker meer zou zijn. De Fransen zijn daar nogal aan gehecht, hè? Maar ik liet hem zien hoe goed het liep in andere dorpen, en toen kreeg ik groen licht." Het kostte Lepenant alles bij elkaar 55.000 euro om het apparaat in het dorp neer te zetten. Nu verkoopt hij hier 160 stokbroden per dag. De klanten kunnen hun auto ernaast (gratis) parkeren. "De baguettes zijn echt erg lekker, ze zijn krokant", zegt een mevrouw die net 1,10 euro in de machine heeft gegooid. "Wat mij betreft zijn ze net zo lekker als die van de bakker." Een man komt in de rij staan. "Het grote voordeel: je kunt hier altijd terecht. Ook als de winkels dicht zijn, zelf 's avonds. Dat is praktisch." Een volgende bewoner van het dorp sluit aan in de rij. "Het stokbrood hier kost 10 cent meer dan bij de bakker. Maar die bakkerswinkel ligt kilometers rijden hiervandaan. Dus die 10 cent weegt makkelijk op tegen de benzinekosten." Nicolas Lepenant loopt naar de achterkant van de machine met een stapel stokbroden uit zijn eigen bakkerij. "Ze zijn half afgebakken." Hij legt ze een voor een op een stellage in de cabine. "Vanuit hier rollen ze de oven in, achterin het apparaat. Daar worden ze in zeven minuten afgebakken. Dus de klant heeft altijd vers brood." De markt is flink aan het groeien, zeggen alle betrokkenen. Een van de grotere producenten van de stokbroodmachines is MaBaguette in West-Frankrijk. Die leverde bij de start in 2013 zo'n zeventig machines per jaar. Inmiddels zijn dat er drie à vier keer zoveel. Het zijn apparaten waar de stokbroden kant-en-klaar afgebakken ingaan. Fabrikant ICI Baguettes levert afhaalpunten met ingebouwde oven, die zit op zo'n 200 verkochte apparaten per jaar. De stokbrood-afhaalpunten zijn een vertrouwd gezicht geworden in de dorpen. Ze duiken overal op en het is een noodgedwongen oplossing voor het platteland met z'n winkelsluitingen. Sommige Fransen zijn wel bang dat een oude traditie verdwijnt: bij de bakker maak je ook altijd een praatje met de verkoper of met de andere klanten. Maar bij de baguette-automaat is er weinig sociaal contact. Je haalt je stokbrood eruit en je vertrekt weer. "Nou, weet je: we zetten deze machines juist neer op plaatsen waar geen bakker meer is", zegt Nicolas Lepenant. "In plaats van dat mensen kilometers moeten rijden, kunnen ze nu gewoon in hun eigen buurt terecht." En zelfs bij de 'baguetterobot', zoals één klant het noemt, blijven de mensen regelmatig staan voor een praatje met andere klanten. "Iedereen tevreden toch?", zegt Lepenant.||https://nos.nl/artikel/2438699-stokbroodautomaat-vervangt-verdwenen-bakker-in-krimpende-franse-dorpen
2022-07-29||Air France-KLM maakt weer winst, voor het eerst sinds uitbreken corona|| Air France-KLM heeft in het tweede kwartaal weer winst gemaakt, van in totaal 324 miljoen euro. Dat is voor het eerst sinds het uitbreken van het coronavirus. In het eerste kwartaal van dit jaar boekte het bedrijf nog een verlies van 552 miljoen euro. Binnen de groep boekte KLM afgelopen kwartaal een operationele winst van 262 miljoen euro. In het eerste kwartaal was dat 3 miljoen euro. Air France maakte in het eerste kwartaal nog een verlies van 363 miljoen euro. Afgelopen kwartaal maakten ook de Fransen weer winst: 133 miljoen euro. De vraag naar vliegtickets nam enorm toe. Het luchtvaartbedrijf vervoerde bijna 23 miljoen passagiers in april, mei en juni. Dat is ruim 224 procent meer dan eind vorig jaar. Daarmee ontstonden ook problemen: lange rijen op schiphol, annuleringen en achtergebleven koffers. "Het is een perfect storm", zegt de nieuwe president-directeur van KLM Marjan Rintel over de afgelopen periode. 1 juli volgde zij Pieter Elbers op. "Ik probeer alle problemen te tackelen die ik tegenkom en ook nog eens kennis te maken met het bedrijf en te luisteren en te horen en te zien wat er leeft en wat er speelt", zegt ze. "Wij vinden het zelf natuurlijk ook ongelooflijk vervelend dat de service voor onze klanten op dit moment niet op het niveau is zoals verwacht, en dat we al weken kampen met lange securityrijen, problemen in de bagagekelder en een breed arbeidsmarkttekort." Vorige week was er een storing in het bagagesysteem waardoor er duizenden koffers op de luchthaven waren achtergebleven. Gisteren zijn al die koffers weer bij hun eigenaren terechtgekomen, zegt Rintel. Een andere uitdaging voor het bedrijf is de krimp van het aantal vliegbewegingen op Schiphol. Het kabinet heeft eind juni bekendgemaakt dat Schiphol moet krimpen. Het maximumaantal vluchten wordt verlaagd van 500.000 naar 440.000 vanwege geluidsoverlast. Al zeven jaar overtreedt Schiphol de wet door de "handhavingspunten voor geluidsoverlast" te overschrijven, erkende minister Harbers van Infrastructuur en Waterstaat. Die krimp raakt KLM in het bijzonder omdat de luchtvaartmaatschappij een groot deel van die bewegingen voor zijn rekening neemt. "Een reductie van het aantal vliegtuigbewegingen zal mogelijk scherpe en moeilijke keuzes van de onderneming vragen", schreef Harbers aan de Tweede Kamer. Die keuzes heeft KLM nog niet gemaakt, zegt Rintel vandaag, omdat het voor het bedrijf niet duidelijk is waar het getal van 440.000 op gebaseerd is. "Daar gaan we ons in verdiepen, en daarmee houden we natuurlijk rekening met wat dat betekent voor verduurzaming en wat dat betekent voor omwonenden. Maar we willen wel ook zelf weten en onderzoeken of er ook minder ingrijpende acties mogelijk zijn met hetzelfde resultaat en daar gaan we over in gesprek. Want we willen eerst de feiten weten." Het ministerie laat weten dat het getal van 440.000 vaststaat, maar dat over de verdere uitwerking en uitvoering van het plan wordt gesproken met Schiphol, omwonenden en luchtvaartmaatschappijen waaronder KLM.||https://nos.nl/artikel/2438698-air-france-klm-maakt-weer-winst-voor-het-eerst-sinds-uitbreken-corona
2022-07-29||Opnieuw explosie bij huis in Hoef en Haag, twee straten ontruimd|| In Hoef en Haag, bij Vianen, is opnieuw een explosie geweest in een woonwijk. Niemand raakte gewond, meldt RTV Utrecht, maar de explosie heeft wel veel schade veroorzaakt. Uit voorzorg werden twee straten ontruimd; de bewoners werden elders opgevangen, maar zijn volgens burgemeester Fröhlich inmiddels weer thuis. Alleen de bewoners van het getroffen huis kunnen voorlopig nog niet terug. De explosie was rond 04.00 uur bij een huis in de Hagesteinsestraat. Begin deze maand was er iets verderop in de wijk ook al een explosie bij een huis, maar de politie weet nog niet of er een verband is. De politie kan ook nog niet zeggen wat de oorzaak is van de explosie van afgelopen nacht. "Er is ook een gaslucht geroken", zegt een politiewoordvoerder. Na de explosie van eerder deze maand was er ook nog een explosie op een chaletpark in Tienhoven, zo'n 30 kilometer ten noorden van Hoef en Haag. De politie pakte daarna een 42-jarige man uit Den Haag op voor betrokkenheid bij de explosies. Volgens de politie hebben de explosies van begin deze maand mogelijk te maken met een conflict in de drugswereld. De politie deed onderzoek bij de woning:||https://nos.nl/artikel/2438690-opnieuw-explosie-bij-huis-in-hoef-en-haag-twee-straten-ontruimd
2022-07-29||Wekdienst 29/7: Halfjaarcijfers Air France-KLM • Zesde etappe Tour de France|| Goedemorgen! Vandaag wordt duidelijk welke gevolgen de gebeurtenissen rond KLM en Schiphol hebben voor de halfjaarcijfers van de luchtvaartmaatschappij. En de zesde etappe van de Tour de France voor vrouwen staat op het programma. De dag begint tamelijk bewolkt met soms wat regen. Vanmiddag komt de zon vaker tevoorschijn en dan loopt de temperatuur op naar 20 tot 25 graden. De komende dagen krijgt de zon meer ruimte, maar vanaf zondag kan ook een bui vallen. Het wordt daarbij warmer met maxima rond 25 graden. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Rijkswaterstaat gaat aangifte doen van vernieling, milieudelicten, laster en bedreiging bij de boerenprotestacties waarbij afval, mest en brandende hooibalen op de wegen zijn gedumpt. Dat zegt Michèle Blom, de directeur-generaal van Rijkswaterstaat, bij talkshow Renze. De afgelopen dagen zijn op snelwegen ook asbest, afval en autobanden gedumpt uit protest tegen de stikstofplannen van het kabinet. Aannemers die door Rijkswaterstaat werden ingeschakeld om de wegen weer vrij te maken, zijn uitgemaakt voor landverraders, NSB'ers en zijn met de dood bedreigd. Het is volgens Rijkswaterstaat de bedoeling om de kosten van het herstel aan de wegen te verhalen op de verantwoordelijken. Het zou tot nu toe gaan om enkele honderdduizenden euro's. Veilinghuis Sotheby's in New York heeft een zeldzaam intact skelet van een Gorgosaurus voor bijna 6,1 miljoen dollar verkocht. Volgens het veilinghuis was het het eerste Gorgosaurusskelet dat ooit onder de hamer ging. De Gorgosaurus, die verwant is aan de bekendere Tyrannosaurus rex, leefde zo'n 77 miljoen jaar geleden in het huidige Noord-Amerika. Dit specifieke skelet werd in 2018 ontdekt in Havre, in de Amerikaanse staat Montana, niet ver van de grens met Canada. Het is 3 meter hoog en bijna 7 meter lang. Fijne vrijdag!||https://nos.nl/artikel/2438689-wekdienst-29-7-halfjaarcijfers-air-france-klm-zesde-etappe-tour-de-france
2022-07-29||Eerste stijging inflatie sinds maart: 11,6 procent in juli|| De inflatie is in juli opgelopen tot 11,6 procent. Dat heeft het Centraal Bureau voor de Statistiek berekend op basis van de Europese rekenmethode. Dat betekent dat de prijzen in juli gemiddeld 11,6 procent hoger lagen dan een jaar geleden. Het is de eerste stijging van de inflatie sinds maart. Toen was de inflatie 11,7 procent, waarmee het vergelijkbaar was met de piek van de oliecrisis in de jaren 70. Sindsdien daalde de inflatie elke maand steeds wat. Ook de gemiddelde inflatie in de eurozone liep op. 8,9 procent was de inflatie in juli, tegenover 8,6 procent in juni. Vooral energie, inclusief motorbrandstoffen zoals benzine, droeg bij aan de stijging van de inflatie. Die prijzen lagen 68,4 procent hoger dan een jaar eerder. In juni was dat 59,7 procent. Voedsel, drank en tabak waren in juli 10,1 procent duurder dan in juli vorig jaar. In juni was het 9,6 procent duurder dan een jaar eerder. Volgende week publiceert het Centraal Bureau voor de Statistiek de inflatie volgens de Nederlandse rekenmethode. Dan wordt meer duidelijk over welke producten in prijs zijn gestegen.||https://nos.nl/artikel/2438688-eerste-stijging-inflatie-sinds-maart-11-6-procent-in-juli
2022-07-29||Mensenrechtencollege: alleen Oekraïners opvangen is discriminatie|| Gemeenten die alleen Oekraïense vluchtelingen willen opvangen en geen asielzoekers uit andere landen, maken zich schuldig aan discriminatie. Dat zegt het College voor de Rechten van de Mens (CvdRM). Staatssecretaris Van der Burg van Veiligheid en Justitie opperde onlangs dat gemeenten alleen Oekraïners konden opvangen om zo in andere gemeenten meer ruimte te creëren voor andere asielzoekers. Het zou een gedeeltelijke oplossing kunnen bieden voor de problemen bij het overvolle aanmeldcentrum in Ter Apel. Die oplossing is echter in strijd met de wet, concludeert het college. Datzelfde geldt voor het feit dat duizenden opvangplekken die voor Oekraïners bedoeld zijn en ongebruikt blijven, niet door gemeenten beschikbaar worden gesteld aan asielzoekers. De grondwet verbiedt het maken van onderscheid op basis van afkomst, tenzij er een wettelijke uitzondering geldt. Een woordvoerder van Van der Burg zegt in een reactie dat het kabinet geen onderscheid wil maken. Maar dat het na het uitbreken van de oorlog in Oekraïne een beroep heeft gedaan op een noodwet, waardoor gemeenten verplicht konden worden om Oekraïners op te vangen. "Die wet kan niet worden ingezet voor de reguliere asielopvang", zegt de woordvoerder. Tot nu toe kan de staatssecretaris gemeenten nog niet dwingen om mee te werken aan de reguliere opvang. Maar hij werkt aan een wetsvoorstel dat als een juridische stok achter de deur kan dienen. Het is de bedoeling dat de nieuwe dwangwet, zoals die wel wordt genoemd, op 1 januari ingaat. Hoe kon het zover komen in Ter Apel? NOS op 3 zocht het uit: Bij de noodwet hoort de Regeling opvang ontheemden Oekraïne, die verband houdt met de Europese Tijdelijke Beschermingsrichtlijn. Door die regeling hoeven Oekraïners niet de normale asielprocedure te doorlopen, maar krijgen ze gelijk een speciale verblijfsstatus. De regeling stelt de regering ook in staat gemeenten te dwingen Oekraïners op te vangen. Toch concludeert het CvdRM dat die regeling geen legitieme wettelijke uitzondering betreft om onderscheid te maken tussen Oekraïners en andere asielzoekers als het gaat om het bieden van opvang. Dat gemeenten gedwongen kunnen worden om Oekraïners op te vangen, betekent niet dat andere asielzoekers minder recht hebben op goede opvang. Er zou wel onderscheid gemaakt mogen worden als Oekraïners een nadeliger positie hadden gehad dan andere vluchtelingen, maar daarvan is geen sprake. Als het kabinet gemeenten ruimte biedt alleen Oekraïners op te vangen, legitimeert het discriminatie, zegt het college. Het kabinet worstelt al maanden met het vinden van opvanglocaties voor asielzoekers. In verschillende gemeenten zijn noodopvanglocaties geopend, maar toch blijven de problemen in Ter Apel voortduren. Daarom heeft het kabinet onder meer het plan asielzoekers op te vangen op cruiseschepen. Op zee zal dat niet gebeuren, maar mogelijk wel op aangemeerde schepen. Volgens het CvdRM is dat een noodgreep die niet nodig was geweest als er sprake was van genoeg structurele opvang. Die kan onder meer worden gerealiseerd als de overheid de bevoegdheid heeft gemeenten te dwingen opvanglocaties te realiseren.||https://nos.nl/artikel/2438686-mensenrechtencollege-alleen-oekrainers-opvangen-is-discriminatie
2022-07-29||Skelet Gorgosaurus voor ruim 6 miljoen dollar onder de hamer|| Veilinghuis Sotheby's in New York heeft een zeldzaam intact skelet van een Gorgosaurus voor bijna 6,1 miljoen dollar verkocht. Volgens het veilinghuis was het het eerste Gorgosaurusskelet dat ooit onder de hamer ging. Alle andere Gorgossaurusresten maken voor zover bekend deel uit van museumcollecties. De Gorgosaurus, die verwant is aan de bekendere Tyrannosaurus rex, leefde zo'n 77 miljoen jaar geleden in het huidige Noord-Amerika. Dit specifieke skelet werd in 2018 ontdekt in Havre, in de Amerikaanse staat Montana, niet ver van de grens met Canada. Net als de T. rex heeft deze Gorgosaurus een groot hoofd, een indrukwekkende bek vol gekartelde tanden en twee korte voorarmpjes. Het skelet is 3 meter hoog en bijna 7 meter lang, waarmee de Gorgosaurus kleiner is dan de T. rex. Aangenomen wordt dat hij daarom ook sneller was. De anonieme koper van het skelet mag zijn nieuwe aankoop voorzien van een bijnaam, zoals vaak gebeurt met intacte dinoskeletten. Zo heeft museum Naturalis in Leiden een T. rex genaamd Trix en het Natural History Museum in Londen een Diplodocus genaamd Dippy. Welke naam de Gorgosaurus krijgt, is nog onbekend. Op sociale media doet Gorgeous George het goed. Het is de tweede keer dat Sotheby's een dinosaurusskelet veilt. In 1997 verkocht het veilinghuis een T. rex, Sue genaamd, aan het Field Museum in Chicago voor ruim 8 miljoen dollar. Dat was niet het duurste fossiel dat ooit verkocht werd: het record werd twee jaar geleden gevestigd, toen de resten van T. rex Stan bijna 32 miljoen dollar waard bleken op een veiling.||https://nos.nl/artikel/2438684-skelet-gorgosaurus-voor-ruim-6-miljoen-dollar-onder-de-hamer
2022-07-29||San Francisco roept noodtoestand uit vanwege apenpokken|| De burgemeester van San Francisco roept de noodtoestand uit vanwege het oplopende aantal apenpokkengevallen in de stad. "We hebben grote behoefte aan vaccins voor de inwoners van San Francisco", aldus burgemeester Breed, die zegt dat haar oproepen tot federale steun vooralsnog niet gehoord worden. Met de noodtoestand, die na het weekend ingaat, kan de lokale overheid meer middelen aanwenden tegen de uitbraak, en kunnen die middelen ook sneller ingezet worden. Van lockdowns of andere beperkende maatregelen is geen sprake. De lokale gezondheidsautoriteiten noemen San Francisco "het epicentrum van het land. Dertig procent van alle gevallen in Californië zijn in San Francisco." In de stad zijn tot nu toe 261 gevallen van apenpokken vastgesteld, op 800 in de hele staat Californië. In de Verenigde Staten zijn nu zo'n 4600 apenpokkenbesmettingen geregistreerd. In Californië zijn niet veel vaccins, tot grote ergernis van de lokale lhbti-gemeenschap, waar tot nu toe de meeste gevallen opduiken. Het virus wordt overgedragen door intensief lichamelijk contact en net als in Europa wordt het vooral gevonden bij mannen die seks hebben met veel verschillende partners, al kunnen ook andere groepen apenpokken oplopen. Een deel van de ergernis van de lhbti-gemeenschap komt ook voort uit de gebrekkige informatievoorziening over het virus in San Francisco. Men zegt voor informatie over apenpokkentesten of -vaccins afhankelijk te zijn van sociale media in plaats van de officiële kanalen. Politiek wordt de apenpokkensituatie in de stad in verband gebracht met de aidsepidemie van de jaren tachtig. "San Francisco liep voorop in de reactie op hiv en covid-19 en we zullen ook vooroplopen bij de apenpokken", zegt de Democratische politicus Scott Wiener, die San Francisco in de Senaat van Californië vertegenwoordigt. "We kunnen en zullen de lhbti-gemeenschap niet in de kou laten staan." In Nederland bestaat ook een tekort, ondanks het feit dat de overheid al in 2019 100.000 doses van het (derde generatie) pokkenvaccin Imvanex inkocht. Dat was uit voorzorg in het geval van biologisch terrorisme. Met deze voorraad kunnen in principe een significant aantal mensen in Nederland worden gevaccineerd die het grootste risico lopen. Dan gaat het om mannen die vaak seks hebben met wisselende mannelijke partners. Het virus wordt overgedragen door intensief lichamelijk contact. Maar ook in Nederland kan niet iedereen die verhoogd risico loopt worden gevaccineerd die een hoger risico loopt. Er is voor gekozen om mannen en transgenders die PrEP medicijnen gebruiken, om hiv-infecties te voorkomen, als eerste te vaccineren. Deskundigen denken dat zij het grootste risico lopen. Het gaat om ongeveer 32.000 mensen die tweemaal een vaccin moeten krijgen. De overige doses worden gereserveerd voor militairen of beroepsgroepen, zoals bepaalde zorgmedewerkers, die in sommige gevallen meer kans kunnen hebben om besmet te raken. Nederland heeft uit solidariteit 10.000 doses beschikbaar gesteld voor andere Europese landen die nauwelijks of geen doses hebben.||https://nos.nl/artikel/2438683-san-francisco-roept-noodtoestand-uit-vanwege-apenpokken
2022-07-29||Aangifte Rijkswaterstaat wegens vernieling en bedreiging rond dumpingen op wegen|| Rijkswaterstaat gaat aangifte doen van vernieling en bedreiging bij de boerenprotestacties waarbij afval, mest en brandende hooibalen op de wegen zijn gedumpt. Dat zegt Michèle Blom, de directeur-generaal van Rijkswaterstaat, aan tafel bij de talkshow Renze. De afgelopen dagen zijn op meerdere snelwegen onder meer asbest, afval, strooibalen en autobanden gedumpt uit protest tegen de stikstofplannen van het kabinet. Aannemers die door Rijkswaterstaat werden ingeschakeld om de wegen weer vrij te maken, zijn uitgemaakt voor landverraders, NSB'ers en zijn met de dood bedreigd. "Onze mensen worden bedreigd en geïntimideerd", reageerde Blom aan tafel bij Renze. "Niet alleen onze medewerkers, maar ook de aannemers die we inzetten om dit op te ruimen." Ze vindt het ook "een wonder" dat er tot nu toe "slechts" drie ongelukken met materiële schade zijn gebeurd door de dumpingen. Volgens Blom doet Rijkswaterstaat niet alleen aangifte van laster en bedreiging, maar ook van vernieling en milieudelicten. "Dat doen we natuurlijk samen met de politie en het OM. Die volgen ook met onze camera's wat er op dit moment gebeurt, zodat er ook personen opgespoord en berecht kunnen worden. Dit gaat echt te ver." Het is volgens Rijkswaterstaat de bedoeling om de kosten van het herstel aan de wegen te verhalen op de verantwoordelijken. Het zou tot nu toe gaan om enkele honderdduizenden euro's. Directeur-generaal Blom zegt dat er nog hard wordt gewerkt om alle snelwegen weer vrij te krijgen. "Het overgrote deel is nu weer beschikbaar, dus dat is mooi. En ik roep echt iedereen op om er niet weer wat anders op te leggen en gewoon de weg te gebruiken waarvoor die is." ||https://nos.nl/artikel/2438682-aangifte-rijkswaterstaat-wegens-vernieling-en-bedreiging-rond-dumpingen-op-wegen
2022-07-29||'COA staat op instorten, bovengemiddeld veel verzuim'|| Het Centraal Orgaan opvang Asielzoekers (COA) staat op instorten, meldt NRC op basis van eigen onderzoek. In Ter Apel, waar het grootste asielzoekerscentrum van het land staat, is bijna één op de drie medewerkers uitgevallen, bevestigt het COA aan de krant. Op andere locaties van de opvangorganisatie vallen ook bovengemiddeld veel mensen uit. Door heel Nederland ligt het verzuim volgens NRC op 9 procent, bijna twee keer zo hoog als het landelijke verzuimgemiddelde. Verder kampt het COA met een flink personeelstekort. Er moeten voor het einde van het jaar ruim duizend vacatures worden ingevuld, boven op de ruim vierduizend mensen die al voor het COA werken. Een woordvoerder bevestigt aan de krant dat het COA al bijna een jaar geleden alarm heeft geslagen bij de staatssecretaris. In de brief van de COA-top hierover zou te lezen zijn geweest dat de opvang "onder de menselijke maat dreigde te raken", "voor zowel bewoners als voor medewerkers". De afgelopen weken sliepen honderden asielzoekers buiten bij het aanmeldcentrum voor asielzoekers in Ter Apel, onder meer door een tekort aan bedden. Toen er eerder deze maand een nacht 250 tot 300 asielzoekers buiten moesten slapen, sprak het COA van het hoogste aantal in jaren. VluchtelingenWerk Nederland noemde het een "triest dieptepunt". De opvangorganisatie erkent nu tegenover de krant dat het niet meer lukt om aan de wettelijke taak te voldoen, namelijk het "op humanitaire wijze" opvangen van asielzoekers. Door het werken onder hoge druk en de lange werkdagen ziet het COA geen oplossing meer voor de situatie. Het COA vangt nu 43.000 mensen op en voor het einde van het jaar moeten er 51.000 opvangplekken zijn. Die zijn niet voor Oekraïense vluchtelingen, aangezien zij worden opgevangen door gemeenten. Voor Oekraïners zijn er nog zo'n vierduizend opvangplekken, ook doordat gemeenten geen vluchtelingen uit andere landen willen opvangen. De krant haalt ook de grote achterstanden bij immigratiedienst IND aan als een oorzaak van de problemen. Daardoor verblijven asielzoekers maanden en soms jaren langer in asielzoekerscentra. Ook kunnen ze vaak niet weg als hun asielverzoek wordt ingewilligd, mede doordat gemeenten minder huizen beschikbaar stellen dan afgesproken. NOS op 3 legt in deze video uit hoe de problemen in de asielopvang zijn ontstaan:||https://nos.nl/collectie/13898/artikel/2438681-coa-staat-op-instorten-bovengemiddeld-veel-verzuim
2022-07-29||Instagram draait TikTok-achtige wijzigingen terug na felle kritiek|| Instagram draait een aantal omstreden veranderingen terug waardoor het socialemediaplatform meer op TikTok zou gaan lijken. Dat heeft Instagram-baas Adam Mosseri gezegd in gesprek met technieuwsbrief Platformer. Gebruikers, onder wie ook bekendheden als Kylie Jenner en Kim Kardashian, deelden de afgelopen dagen op grote schaal een bericht waarin werd opgeroepen om Instagram niet in TikTok te veranderen. Het platform deed een test waarbij de zogeheten Reels, korte video's die al belangrijk zijn op Facebook en Instagram, een nog grotere rol kregen. Daarbij werd ook het uiterlijk van TikTok deels gekopieerd: waar gebruikers op Instagram altijd gemakkelijk langs berichten konden scrollen, deed Instagram nu een test met de dwingendere TikTok-methode, die video's tijdens het scrollen even 'stilzet' op het scherm. Achtergrond van de wijzigingen op Instagram is de bedreiging die TikTok vormt voor Instagrams moederbedrijf Meta. Wereldwijd groeit TikTok hard en inmiddels zijn alleen Instagram en Facebook nog groter. Meta heeft dus wat te vrezen van de Chinese video-app en heeft er belang bij om de succesformule van TikTok te volgen, al koesteren veel critici Instagram nog steeds als foto-app. "Ik ben blij dat we een risico hebben genomen", zegt Mosseri nu tegen Platformer. "Als we niet zo nu en dan eens mislukken, dan denken we niet groot of gedurfd genoeg na. Maar we moeten nu absoluut een grote stap terug zetten en hergroeperen." Als dat is gebeurd en als Instagram daar lessen uit heeft getrokken, zullen er weer nieuwe ideeën gepresenteerd worden, zegt hij. Ook in Nederland zijn Facebook en Instagram nog steeds het grootst, maar groeit TikTok hard: Platformer merkt op dat veranderingen aan socialemediaplatforms vaak leiden tot kritiek van een deel van de gebruikers. Ditmaal werd de kritiek echter ook ondersteund door de data, erkent Mosseri. "Mensen zijn gefrustreerd over het nieuwe ontwerp van de feed en de gebruiksdata zijn niet goed." Een andere bron van kritiek was de toename van aanbevolen berichten op Instagram. Ook die wijziging wordt volgens Mosseri tijdelijk geschrapt terwijl Instagram de personalisatie verfijnt, zodat gebruikers meer relevante berichten voorgeschoteld krijgen. "Als je iets in je feed tegenkomt dat je nog niet volgde, dan moet dat een hoge maatstaf hebben. Je moet blij zijn om het te zien en dat is nu nog niet het geval."||https://nos.nl/artikel/2438680-instagram-draait-tiktok-achtige-wijzigingen-terug-na-felle-kritiek
