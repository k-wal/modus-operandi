2022-07-11||Rechtspraak krijgt meer geld, 155 miljoen om overbelasting op te lossen|| Het kabinet trekt extra geld uit om de capaciteitsproblemen bij de rechtspraak op te lossen. De komende jaren wordt er 155 miljoen euro per jaar besteed aan het aantrekken van nieuwe rechters en rechtbankpersoneel. Dat heeft het ministerie van Justitie en Veiligheid bekend gemaakt. De werkdruk onder rechters is groot. In 2020 gaven rechters aan tienduizenden strafzaken te moeten uitstellen omdat er geen plek is in de rechtbanken. Met het extra geld moeten de doorlooptijden worden verkort. Ook gaat een deel naar vereenvoudiging van de procedures via wijkrechtspraak. Mensen worden dan door een rechter bij hen in de buurt geholpen. Een ander deel gaat naar digitalisering en het toegankelijk maken van gerechtelijke procedures en rechterlijke uitspraken. "De druk op de rechtspraak is ook vergroot door onvoorziene situaties als het uitbreken van de coronacrisis, rechtszaken die steeds complexer worden en de nasleep van de kinderopvangtoeslagenaffaire", zegt het ministerie. Ook de grote rechtszaken tegen de georganiseerde criminaliteit, zoals het Marengoproces, vergen veel inzet van mensen en middelen bij de rechtbanken.||https://nos.nl/artikel/2436315-rechtspraak-krijgt-meer-geld-155-miljoen-om-overbelasting-op-te-lossen
2022-07-11||Op 5 september wordt duidelijk wie Johnson opvolgt als leider Tories|| De Britse Conservatieve Partij maakt op 5 september bekend wie Boris Johnson opvolgt als leider en daarmee ook als premier van het Verenigd Koninkrijk. Het zogenoemde 1922 committee dat het tijdpad voor de leiderschapsrace bepaalt, heeft vandaag de spelregels bekendgemaakt. "We hebben een boel tijd nodig voordat we de uitslag bekend kunnen maken", zegt commissievoorzitter Graham Brady. Er is wel enige haast geboden bij het vinden van de nieuwe leider. Niet alleen vanwege de hoge kosten van levensonderhoud voor de Britten waar actie op moet worden ondernomen vanuit 10 Downing Street. Ook vanwege het ongemak dat er heerst over het feit dat Johnson wil aanblijven als waarnemend premier totdat er een nieuwe leider is gekozen. Op dit moment hebben elf Conservatieve parlementsleden gezegd partijleider te willen worden. Onder hen minister Liz Truss van Buitenlandse Zaken, oud-minister van Financiën Rishi Sunak, de huidige minister van Financiën Nadhim Zahawi, staatssecretaris Penny Mordaunt voor Handel, minister voor Kansengelijkheid Kemi Badenoch en de voormalige ministers van Volksgezondheid Sajid Javid en Jeremy Hunt. Nieuwe potentiële leiders moeten zich uiterlijk morgen aanmelden. Dit zijn enkele bekende gezichten: Om deel te mogen nemen aan de afvalrace moet een kandidaat door ten minste twintig Conservatieve parlementsleden worden gesteund. De stemming voor deze ronde vindt woensdag plaats. De verwachting is dat er dan al een aanzienlijk deel van de kandidaten afvalt. De kandidaten die overblijven, moeten in de volgende ronde, op donderdag, zeker dertig stemmen binnenhalen. Daarna valt de kandidaat met de minste steun van de parlementsleden steeds af tot er twee overblijven. De partij hoopt dat de eerste rondes klaar zijn voor aanvang van het zomerreces op 21 juli. Van de twee overgebleven kandidaten mogen dan alle leden van de Conservatieven bepalen wie er wint. Zo'n 200.000 leden door het hele land mogen komende zomer hun stem per brief uitbrengen. Duidelijk is al wel dat de kanshebbers zich zullen moeten onderscheiden van Sunak die nu al meer dan dertig parlementsleden achter zich heeft weten te scharen. Hoewel hij een goede kanshebber is, kleeft er aan zijn naam ook een integriteitsaffaire. Zijn vrouw, die geen ingezetene is van het VK, wist daardoor miljoenen aan belastingen te ontwijken op het moment dat hij de belastingtarieven juist verhoogde. Afgelopen donderdag kondigde de door affaires geplaagde Johnson zijn vertrek als leider van de Tories aan. Hij deed dat nadat een recordaantal regeringsleden zich had teruggetrokken. Zo kondigde Johnson zijn vertrek aan:||https://nos.nl/artikel/2436309-op-5-september-wordt-duidelijk-wie-johnson-opvolgt-als-leider-tories
2022-07-11||Waarom het geboortecijfer almaar daalt en de wereldbevolking (nog) groeit|| Een miljard mensen erbij in elf jaar tijd. De bevolking groeit wereldwijd met duizelingwekkende aantallen, bevestigt een vandaag verschenen VN-rapport. In november wordt de 8 miljardste wereldburger verwacht. Maar als je inzoomt op de geboortecijfers is de grote stagnatie van de bevolkingsgroei in de wereld allang ingezet. Vrouwen krijgen gemiddeld veel minder kinderen dan voorheen. Zelfs in sub-Sahara-Afrika, waar het geboortecijfer ruim het dubbele is van Europa en Noord-Amerika, daalt dat cijfer gestaag sinds 1980. Het is in veertig jaar tijd afgenomen van bijna zeven kinderen gemiddeld naar 4,5 nu. Volgens de VN ligt het wereldwijde gemiddelde inmiddels onder de 2,5 geboortes per vrouw: In dit artikel vier vragen en antwoorden over de nieuwste bevolkingsgroeicijfers van de VN. Dat komt door een combinatie van het feit dat mensen gemiddeld (veel) langer leven en er in bepaalde regio's van de wereld nog relatief veel kinderen geboren worden. De eerder genoemde 4,5 baby's per vrouw in sub-Sahara-Afrika is historisch gezien een laag gemiddelde, maar het komt nog altijd neer op een forse bevolkingsgroei. Je kunt in de bovenstaande grafiek denkbeeldig een horizontale lijn trekken op 2,1 geboortes per vrouw. Dit is het minimale aantal baby's dat volgens de VN nodig is om een bevolking in stand te houden. Europa en Noord-Amerika zitten daar al bijna een halve eeuw onder. Vandaar dat hier de bevolking gemiddeld genomen alleen nog kan groeien als gevolg van immigratie en het verder verlengen van de gemiddelde levensduur. Maar in Afrika en delen van Azië ligt het geboortecijfer nog boven het kantelpunt van 2,1. In het huidige tempo verwacht de VN dat nog voor het einde van deze eeuw de wereldbevolking zich stabiliseert rond de 10,4 miljard mensen. Tussen 1960 en 1970 zie je bijna alle lijnen in de grafiek flink omlaag gaan. Dat is deels te verklaren door de komst van de pil en andere anticonceptiemiddelen. Maar het hangt ook samen met de al eerder ingezette daling van de kindersterfte en de opkomst van onderwijs, legt emeritus hoogleraar demografie Pieter Hooimeijer uit. "Waar kinderen voorheen een soort sociale zekerheid waren voor de ouders en bijdroegen aan het inkomen, werden kinderen steeds duurder omdat ze ook onderwijs moesten volgen. Daarbovenop werd het krijgen van veel baby's ook minder noodzakelijk, omdat er veel meer in leven bleven dan voorheen." Simpel gezegd: hoe welvarender en beter opgeleid een bevolking wordt, hoe minder kinderen er gemiddeld per gezin worden geboren. En dat gebeurt al jaren op grote schaal. Het percentage van de wereldbevolking dat onder de armoedegrens leeft, is sinds 1990 ruim gehalveerd. De VN heeft als doelstelling dat in 2030 nog maar 3 procent van de bevolking in extreme armoede leeft. In het jodendom, christendom en de islam is er vanuit de traditie altijd verzet geweest tegen geboortebeperking, vervolgt Hooimeijer. "Nog steeds zien we dat moslims in bijvoorbeeld Oost-Afrika gemiddeld meer kinderen krijgen. Maar dat geldt uitsluitend voor het armere deel van de bevolking. En dat zie je ook terug bij de christelijke bevolking, die krijgen ook meer kinderen dan gemiddeld." De VN-statistieken versterken het beeld dat een hoger opleidingsniveau en inkomen meer invloed heeft op geboortecijfers dan religie. Zo is in het overwegend conservatief-islamitische Saudi Arabië het gemiddelde aantal baby's per vrouw in veertig jaar tijd gedaald van ruim 7 tot iets meer dan 2. Waar in sommige Europese landen de bevolking krimpt, is dat nog niet het geval in Nederland. Wel ligt het huidige geboortecijfer onder het kantelpunt van 2,1 geboortes per vrouw. De Nederlandse bevolking blijft voorlopig groeien als gevolg van migratie en een stijgende levensduur. Het CBS verwacht dat er in 2070 ergens tussen de 18,8 miljoen en 22,2 miljoen mensen wonen in Nederland. Die cijfers liggen ver uit elkaar, omdat het aantal migranten zich over zo'n lange periode lastig laat voorspellen. De steeds verder vergrijzende populatie brengt problemen met zich mee. Zo zal dit fenomeen het nu al nijpende personeelstekort nog verergeren. Ook zullen de zorgkosten blijven oplopen, omdat steeds ouder wordende mensen ook steeds langer een beroep doen op medische hulp. Maar de wereldwijde statistieken suggereren dat alle landen hier vroeg of laat mee te maken zullen krijgen.||https://nos.nl/artikel/2436308-waarom-het-geboortecijfer-almaar-daalt-en-de-wereldbevolking-nog-groeit
2022-07-11||Doodgeschoten man Rotterdam is 'dj en producer Siki Martina'|| De 31-jarige man die gisteravond bij het Rotterdamse metrostation Coolhaven werd doodgeschoten, is producer Siki Martina. Dat melden verschillende media, mede op basis van berichten op sociale media van zijn naasten. Martina was werkzaam als dj en producer. Zo werkte hij als producer aan nummers van Frenna en Rich Kalashh en was hij de dj van rapper SXTEEN. Ook was hij genomineerd voor beste producer bij de Grote Prijs van Rotterdam. Daarnaast was hij de vriend van zangeres Sarita Lorena, die dit seizoen deelnemer is van het programma Beste Zangers, meldt Rijnmond. Via Instagram laat ze weten dat ze rouwt om het overlijden van haar vriend. "We hebben elkaar vele dingen beloofd. Een daarvan was dat we samen oud zouden worden. Mijn hart huilt." Ook platenlabel Zurich Musiq, waar Martina werkte, deelt het nieuws van zijn overlijden. "Diepbedroefd delen we hierbij mede dat op 10 juli 2022 onze zeer dierbare broeder, Siki Martina, plotseling van ons is heengegaan." Ook Frenna reageert via Instagram op het overlijden van Martina: "Rest up young king". De schietpartij gebeurde gisteravond rond 21.30 uur op de parkeerplaats naast het metrostation. Hulpverleners hebben geprobeerd de man te reanimeren, maar tevergeefs. Getuigen zeggen tegen de politie dat een donkere auto na de schietpartij wegreed. De politie heeft nog geen verdachten aangehouden.||https://nos.nl/artikel/2436305-doodgeschoten-man-rotterdam-is-dj-en-producer-siki-martina
2022-07-11||Wordt het volgende week 25 of 41 graden? 'We hebben nog geen idee'|| Wordt het na het weekend warm in Nederland, heel warm of zelfs heet? Media in binnen- en buitenland schrijven volop over naderende hitte op het Europese vasteland, met krachttermen als "gevaarlijke hittegolf" en "record brekende temperaturen". In het zuiden van ons land zou begin volgende week zelfs de 40 graden worden aangetikt. Maar niets is zo veranderlijk als het weer(model), en vooral de verwachting voor volgende week is met grote onzekerheidsmarges omgeven, zegt weerman Peter Kuipers Munneke. "Heel veel meer dan een week vooruitkijken, is meteorologisch niet verantwoord." Maar waar komt die 40 graden dan vandaan? De temperatuur dook meerdere malen op in de 'pluim' van een toonaangevend Amerikaans weermodel. Die pluim, een grafiek met in het Amerikaanse geval zo'n twintig lijnen (die allemaal staan voor een weerberekening), kwam de laatste dagen regelmatig boven de 40 graden uit. Inmiddels zijn de temperaturen iets gezakt: de meest recente pluim schetst voor volgende week dinsdag een maximumtemperatuur tussen de 20 en 40 graden in Zuidoost-Nederland. Het Europese weermodel komt inmiddels op ongeveer dezelfde temperaturen uit voor dinsdag. Voor maandag verwacht de Europese pluim in Zuidoost-Nederland maximumtemperaturen tussen de 25 en 41 graden. De marges zijn dus heel groot, zegt Kuipers Munneke. "Dat is chic voor: we hebben nog geen idee." Hij legt uit dat veel afhangt van een hogedrukgebied boven Engeland. Als dat iets meer naar het noorden verschuift, krijgen we in Nederland te maken met warme wind uit het zuidoosten. Verschuift het hogedrukgebied echter juist naar het zuiden, dan waait hier koelere wind uit het noordwesten. "Het gaat om een subtiel verschil van slechts een paar honderd kilometer, maar dat verschil is wel bepalend. Het bepaalt of het meer dan 35 graden wordt in Zuidoost-Nederland, of dat dit alles een storm in een glas water blijkt." Kuipers Munneke is er wel vrij zeker van dat de temperatuur in Nederland tot en met vrijdag onder de 30 graden blijft. "Vanaf zaterdag wordt het waarschijnlijk warmer. En ergens in onze omgeving wordt het heel warm, afhankelijk van wat dat hogedrukgebied gaat doen." Volgens Kuipers Munneke is de kans op 40 graden hier uiteindelijk heel klein. In 2019 werd die temperatuur voor het eerst in Nederland gemeten: op 25 juli werd het in Gilze-Rijen 40,7 graden, een absoluut record. "Als we nu weer 40 graden zouden meten, zo kort na de vorige keer, zou dat echt een freak event zijn", zegt Kuipers Munneke.||https://nos.nl/artikel/2436300-wordt-het-volgende-week-25-of-41-graden-we-hebben-nog-geen-idee
2022-07-11||Nabestaanden Srebrenica over excuses: 'Eindelijk is het zover'|| Bij veel nabestaanden van de genocide in Srebrenica overheerst opluchting na de langverwachte excuses van de Nederlandse regering. Dat de regering 27 jaar na de massamoord erkent dat de internationale gemeenschap, waaronder Nederland, heeft gefaald in het beschermen van de enclave, zien ze als een positief gebaar. Tegelijkertijd vragen nabestaanden zich af waarom de Nederlandse excuses bijna dertig jaar op zich hebben laten wachten. "Natuurlijk denken wij: waarom heeft het zo lang moeten duren?", zegt een van hen in Potocari, waar de genocide ieder jaar wordt herdacht. "Maar we zien het als iets goeds. Bravo voor de minister." Minister Ollongren bood de nabestaanden van de genocide vanmorgen namens Nederland de "diepste excuses" aan. De Defensieminister zei bij de herdenking in Potocari dat de Nederlandse regering deelt in de politieke verantwoordelijkheid "voor de situatie waarin dit falen kon gebeuren". "Daarvoor bieden wij onze diepste verontschuldigingen aan", zei Ollongren: Ook veel deelnemers aan de Srebrenicaherdenking in Den Haag zijn blij met de excuses, maar benadrukken dat die erg laat komen. En niet voor iedereen is een 'sorry' voldoende. "Ik krijg mijn vader er niet mee terug", zegt een van hen. De organisatie achter de Haagse herdenking noemt de excuses overweldigend. "Ik heb er geen woorden voor", zegt Leila Prnjavorac van de Nationale Herdenking Srebrenica Genocide. "Eindelijk is het zover. Ik ben ook blij dat de minister dat daar in Potocari heeft gedaan. Het is een prachtige, belangrijke historische gebeurtenis." De vraag is wat er nu moet volgen. Financiële compensatie is voor nabestaanden niet het belangrijkst, zegt Prnjavorac. "Het gaat er echt om dat het erkend wordt. Dat is belangrijk om met elkaar verder te kunnen en om te helen." Prnjavorac vindt wel dat in de Nederlandse geschiedenisboeken duidelijk moet komen staan wat er precies is gebeurd. En ze heeft nog een wens: de excuses zouden wat haar betreft nog meer glans krijgen als ook premier Rutte ze namens het kabinet uitspreekt. "Zoals hij heeft gedaan bij de Dutchbatters." De militairen van Dutchbat III, die in 1995 deel uitmaakten van de VN-vredesmissie in Bosnië-Herzegovina, kregen vorige maand al excuses voor de omstandigheden waaronder zij naar Srebrenica waren uitgezonden. De vereniging Dutchbat III zegt vandaag blij te zijn met de spijtbetuiging van de regering. "We hebben er lange tijd op aangedrongen dat ook de nabestaanden excuses zouden krijgen", zegt de voorzitter, veteraan Olaf Nijeboer. "Dat is belangrijk, je kunt pas verder als je tegenover elkaar hebt uitgesproken dat het fout is gegaan. Het heeft ons erg geholpen en er is nu rust. Ik hoop dat dat ook gaat gelden voor de nabestaanden en overlevenden." Dat veel nabestaanden pleiten voor nieuw internationaal onderzoek, steunt de vereniging. "We zouden het liefst samen met hen in gesprek gaan met de Verenigde Naties," zegt Nijeboer. Hij hoopt dat andere landen net als Nederland hun rol bij het drama gaan erkennen. "De internationale gemeenschap heeft Bosnië in de steek gelaten."||https://nos.nl/artikel/2436299-nabestaanden-srebrenica-over-excuses-eindelijk-is-het-zover
2022-07-11||Wielerwedstrijd Slag om Norg afgelast, te weinig politie door boerenprotest|| De Drentse wielerwedstrijd Slag om Norg, aanstaande zaterdag, gaat niet door. Volgens de organisatie heeft de politie te weinig agenten beschikbaar voor het evenement door mogelijke boerenprotesten in het land. De rit over 175 kilometer werd de afgelopen twee jaar ook al afgelast, toen door de coronapandemie. Volgens de organisatie zijn twaalf agenten nodig om de koers te kunnen laten rijden, maar zijn die niet beschikbaar. "Het gaat om een officiële wedstrijd van de Internationale Wielerunie UCI, daarom zijn agenten van de Landelijke Eenheid vereist", zegt Elske Dijkstra namens de organisatie. "Lokale agenten konden we helaas niet vragen." De politie Noord-Nederland bevestigt dat, maar zegt simpelweg niet anders te kunnen. "Qua inzet hebben we op dit moment andere prioriteiten en kunnen we niet helpen om de renners te begeleiden", legt een woordvoerder uit aan RTV Drenthe. De organisator van de wielerwedstrijd is teleurgesteld. "De vergunning is half april al verleend door de gemeente Noordenveld. Dan verwacht je niet dat amper een week voor het event alsnog de stekker eruit wordt getrokken", zegt Dijkstra. Het afblazen van de wedstrijd kan gevolgen hebben, vreest ze. "Sinds 2018 heeft het evenement van de UCI de 1.1 status gekregen." Dat is een aanduiding voor een wedstrijdcategorie. "Dit kan consequenties hebben voor de status voor volgend jaar, maar ook voor andere eventorganisatoren die afhankelijk zijn van de inzet van politie." De Slag om Norg wordt sinds 2012 gereden. Het parcours loopt voor een groot deel over onverharde wegen. Daarom wordt de wedstrijd vaak vergeleken met de Italiaanse koers Strade Bianche. In deze editie zouden zestien internationale ploegen rijden uit Australië, Canada, Venezuela, Denemarken, Duitsland, België en Nederland.||https://nos.nl/artikel/2436297-wielerwedstrijd-slag-om-norg-afgelast-te-weinig-politie-door-boerenprotest
2022-07-11||'Schutter Groningen kreeg ruzie met groep die een vrijgezellenfeest had'|| De schietpartij in de binnenstad van Groningen, waarbij zaterdag een 50-jarige man om het leven kwam, ontstond na onenigheid tussen de verdachte en mannen die een vrijgezellenfeest hadden. Dat zeggen bronnen tegen RTV Noord. De schietpartij was zaterdagavond in de Haddingestraat. Een 24-jarige verdachte uit Groningen was even voortvluchtig, maar werd kort na de schietpartij aangehouden. De politie ging er al van uit dat de verdachte en de slachtoffers ruzie met elkaar hadden. Volgens RTV Noord reisde de groep zaterdagmiddag met een bus vanuit Leeuwarden naar Groningen. Daar aten ze eerst wat en gingen ze op een terras zitten. Volgens een bron heerste er in eerste instantie een ontspannen sfeer. Toen kwam de 24-jarige verdachte het terras op en ontstond er onenigheid. Waarover de ruzie ging, zegt de bron van RTV Noord niet, maar volgens de regionale omroep werd de verdachte daarna door de groep gesommeerd weg te gaan. De verdachte staat bij buurtbewoners bekend als drugsdealer. "Ik heb hem hier vaker op de hoek zien staan. Het is best een aardige kerel, hij helpt de dames ook wel eens als ze lastig worden gevallen", zegt een omwonende tegen RTV Noord. Of de groep mannen drugs van hem wilde kopen, is onbekend. Na de ruzie op het terras ging de verdachte er op de fiets vandoor. Hij zou hebben gezegd dat hij een wapen ging halen. Een kwartier later kwam hij in de auto terug, met inderdaad een vuurwapen. Volgens de bron probeerde de verdachte al op het terras op de groep te schieten. Dat zou niet zijn gelukt omdat het wapen weigerde. Daarna zou de ruzie zijn geëscaleerd. De schutter ging ervandoor, maar de mannen gingen achter hem aan. In de Haddingestraat schoot de verdachte vijf keer in de richting van de groep mannen. Het 50-jarige slachtoffer raakte zwaargewond en overleed later aan zijn verwondingen in het ziekenhuis. Twee andere mannen van 47 en 58 jaar raakten gewond. Een van hen is naar het ziekenhuis gebracht, bij de ander was dat niet nodig. In de Haddingestraat is het vaker onrustig. Volgens buurtbewoners is er geregeld overlast door drugsdealers. De dodelijke schietpartij is voor burgemeester Koen Schuiling van Groningen reden om met instanties om tafel te gaan om de overlast in en rond de Haddingestraat te bespreken.||https://nos.nl/artikel/2436296-schutter-groningen-kreeg-ruzie-met-groep-die-een-vrijgezellenfeest-had
2022-07-11||503 gevallen van apenpokken, vaccineren risicogroepen 'moet sneller en breder'|| In Nederland zijn 503 gevallen van apenpokken vastgesteld, 101 meer dan vorige week donderdag. Het is de grootste toename sinds mei, toen het virus zich in Nederland begon te verspreiden. Het ministerie van Volksgezondheid wil zo snel mogelijk beginnen met het vaccineren van risicogroepen, schreef minister Kuipers vorige week aan de Tweede Kamer. Dit moet echter sneller gebeuren, en er moet een bredere groep mee worden bereikt dan het ministerie nu voor ogen heeft, vinden ervaringsdeskundigen, betrokken organisaties en een Amsterdamse huisarts met veel patiënten in de risicogroep. De vaccinaties tegen apenpokken beginnen met een pilot in Amsterdam die is gericht op zo'n 2000 mensen die PrEP krijgen of daarvoor op de wachtlijst staan. PrEP is een medicijn dat beschermt tegen een infectie met hiv, het virus dat aids kan veroorzaken. Deze groep wordt daarna landelijk uitgebreid naar ruim 30.000 personen, inclusief mensen die hiv-positief zijn of een hoog risico lopen op een soa. Mensen die nauw contact hebben gehad met een besmet persoon, komen al in aanmerking voor een vaccin. Iedereen kan het virus oplopen. De reden dat juist deze groep nu het vaccin kan krijgen, is dat tot dusver vrijwel alle bevestigde gevallen van apenpokken voorkomen bij mannen die seks hebben met andere mannen en verschillende seksuele contacten hebben, stelt Kuipers. De overheid omschrijft de risicogroepen nu te beperkt, vindt Richard Keldoulis, woordvoerder van actiegroep PrEPnu. "Wij zien graag dat niet alleen de mensen voor vaccinatie in aanmerking komen die PrEP krijgen of bij de soa-poli's bekend zijn, maar de gehele groep mannen die seks hebben met mannen en verschillende seksuele relaties hebben", zegt hij. Dat zijn er volgens hem beduidend meer dan de 32.000 die nu in de brief worden genoemd. Huisarts Adrie Heijnen sluit zich hierbij aan. Hij heeft een praktijk in Amsterdam en de helft van zijn patiënten bestaat uit mannen die seks hebben met mannen. Hij heeft twintig patiënten in behandeling die het virus hebben. Heijnen vreest dat het enorm lastig wordt om aan mensen uit te leggen waarom ze wel of niet tot de vaccinatiegroep behoren. Dit is wat we nu weten over apenpokken: Voor de 24-jarige Jurriaan uit Amsterdam komen de vaccins in elk geval te laat. Hij liep het virus eind mei op, vlak nadat de eerste besmettingen in Nederland waren geconstateerd.  Jurriaan, die vanwege privacyoverwegingen niet met zijn achternaam genoemd wil worden, noemt het besluit om risicogroepen te vaccineren slim. "Maar de overheid moet het vaccin ook beschikbaar maken voor andere mannen binnen Amsterdam die niet aan PrEP zitten of op de wachtlijst staan en het vaccin wel graag willen hebben." Arts Jordy (31) uit Amsterdam is inmiddels wel gevaccineerd. Hij was in contact gekomen met een patiënt van wie later bleek dat die besmet was. Hij kon zich laten inenten en deed dat ook. "In de scene waarin ik leef, gaat het virus enorm rond", legt hij uit. "Door mij te laten vaccineren, heb ik het gevoel dat ik er iets tegen kan doen." Dat er een vaccinatiecampagne opgestart wordt, vindt hij goed nieuws. "Maar veel mensen in mijn omgeving vragen zich af waarom het zo lang duurt", zegt hij. "Als er al vaccins klaarliggen, waarom zou je die dan niet sneller geven?" Ook Soa Aids Nederland roept het kabinet op om het vaccineren snel uit te breiden tot een veel grotere groep. "Alle mannen die seks hebben met mannen en transgender personen met wisselende seksuele contacten", staat in een reactie. "Om dit mogelijk te maken, moet nu al worden nagedacht over de aankoop van extra vaccins." Een woordvoerder van het ministerie van Volksgezondheid laat weten dat er voorlopig genoeg vaccins klaarliggen, ook als de risicogroep in een later stadium groter wordt geacht.  Op de vraag waarom dat laatste niet nu al gebeurt, antwoordt hij: "We willen zo doelgericht mogelijk mensen vaccineren die risico lopen. Op een later moment kan het nodig zijn om deze groep breder te trekken. Dan zullen we weer advies vragen aan deskundigen." De GGD in Amsterdam hoopt binnen enkele weken met het vaccineren van de eerste 2000 mensen te beginnen, zegt een woordvoerder. Ook het RIVM gaat uit van enkele weken.||https://nos.nl/artikel/2436294-503-gevallen-van-apenpokken-vaccineren-risicogroepen-moet-sneller-en-breder
2022-07-11||Slecht jaar voor Alpengletsjers: 'Door de hitte smelten ze nu ook 's nachts'|| "Een dag eerder, en ook ik had gevaar gelopen." Christian Ferrari stond zaterdag 2 juli vlak bij de Marmolada-gletsjer. Een dag later brak er een stuk af. Elf mensen kwamen om. Ferrari is hoofd van het gletsjer-comité van de alpinistenvereniging in het Noord-Italiaanse Trento. De club vrijwilligers monitort samen met lokale autoriteiten de gletsjers in de regio en staat in voor de veiligheid van de wandelpaden. Over de oorzaak van de afgebroken ijsmassa op de Marmolada werden experts het snel eens. Al weken was het in de Alpen veel warmer dan gebruikelijk, waardoor de rots onder de gletsjer opwarmde en binnenin de gletsjer een stroom smeltwater ontstond. "Er ontstaat dan thermische spanning, die kan leiden tot instorting", legt Ferrari uit. De ongebruikelijke warmte is geen toeval. De gemiddelde temperatuur in de Alpen is als gevolg van klimaatverandering in de loop van de vorige eeuw met 2 graden gestegen. Een relatief sterke stijging in vergelijking met andere regio's. Maar of de gletsjerramp van vorige week rechtstreeks aan klimaatverandering te wijten is, kan Ferrari onmogelijk zeggen. "Dat is als zeggen dat de mens schuldig is aan de instorting van de Marmolada. Gletsjers en bergen zijn zoals ze zijn, omdat ze voortdurend instorten. De rotsen die je nu onderaan een berg ziet, zaten ooit bovenop. Dat gaat altijd zo." Niet alleen voor de Marmolada, ook voor andere gletsjers in de Alpen is het een slecht jaar. Op zo'n 2500 meter hoogte bedraagt de temperatuur nu 16 graden. Ook 's nachts vriest het al weken niet meer. Correspondent Heleen D'Haens bezocht met Christian Ferrari de Presanella-gletsjer in Noord-Italië. In de video toont hij de gevolgen van klimaatverandering op de gletsjer: Mirco Dezulian, uitbater van een berghut vlakbij de Presanella-gletsjer, ziet het met lede ogen aan. "Vroeger hadden we elke maand wel een flinke sneeuwstorm, ook in de zomer. Maar sinds een jaar of acht sneeuwt het niet meer. De gletsjer is grijs, hij mist de frisheid van de sneeuw." Naast berghut-uitbater is Deluzian ook een ervaren alpinist. De vraag of de toegenomen temperaturen het bergbeklimmen gevaarlijker maken, ontwijkt hij. "Het is niet omdat er op de Marmolada een catastrofe is gebeurd, dat dat overal in de Alpen gaat gebeuren. Hier kan je nog prima klimmen." Wat belangrijk is, zegt hij, is goed de temperatuur in de gaten houden. "Die heeft de belangrijkste rol bij expedities, in verband met aardverschuivingen en vallende stenen." Sowieso raadt hij klanten altijd aan zo vroeg mogelijk weg te gaan. "Zodra de zon opkomt, lopen de temperaturen op, begint alles te smelten en verandert de situatie. Maar dat is niets nieuws: het was altijd al de gewoonte van alpinisten om vroeg weg te gaan." Was de ramp op de Marmolada te voorkomen? Waren er tekenen aan de wand, en hadden op basis daarvan maatregelen genomen moeten worden? Het Italiaanse OM begon afgelopen week met een onderzoek daarnaar. "Maar zelfs als de ramp te voorkomen was geweest, is het niet zeker dat er sprake is geweest van nalatigheid", zei de procureur tegen lokale media. Hij wil families van slachtoffers niet de illusie voorhouden dat er een schuldige kan worden gevonden. Een schuldige is er zeker niet, benadrukt Christian Ferrari. Volgens hem getuigt die veronderstelling van weinig kennis van gletsjers. "Denken dat je elke spleet van een gletsjer kan controleren, is zoals denken dat je elke bocht van een autoweg kan controleren. Het kan. Maar je hebt een agent nodig voor elke bocht. Dat is niet te doen."||https://nos.nl/artikel/2436292-slecht-jaar-voor-alpengletsjers-door-de-hitte-smelten-ze-nu-ook-s-nachts
2022-07-11||Man gepakt voor leveren munitie aan verdachte moorden Alblasserdam, Vlissingen|| De politie heeft een 36-jarige man uit Amsterdam aangehouden op verdenking van het leveren van munitie aan John S. Dat is de man die wordt verdacht van de schietpartij op een zorgboerderij in Alblasserdam en de moord op een schoenmaker in Vlissingen. Uit politieonderzoek is gebleken dat de Amsterdammer eind april munitie heeft verkocht aan S., meldt het Openbaar Ministerie. Afgelopen donderdag werd zijn woning doorzocht. Daar werden onder meer verschillende vuurwapens, munitie, verdovende middelen en een groot geldbedrag aangetroffen. De politie heeft alles in beslag genomen voor onderzoek, meldt de regionale omroep Rijnmond. De verdachte is vandaag voorgeleid aan de rechter-commissaris. Die bepaalde dat de man nog zeker veertien dagen langer blijft vastzitten. Bij de schietpartij op 6 mei in Alblasserdam kwamen een 34-jarige medewerker van de zorgboerderij en een 16-jarig meisje uit Dordrecht om het leven. Een 20-jarige vrouw en 12-jarige jongen raakten zwaargewond. Twee dagen eerder werd een man doodgeschoten in Vlissingen. De 38-jarige John S. werd kort na de schietpartij in Alblasserdam aangehouden. Hij heeft eerder al bij de politie zijn betrokkenheid bekend.||https://nos.nl/artikel/2436290-man-gepakt-voor-leveren-munitie-aan-verdachte-moorden-alblasserdam-vlissingen
2022-07-11||De échte componist van het James Bonddeuntje is overleden|| Zijn naam zal weinigen iets zeggen, maar zijn bekendste compositie wordt door iedere filmliefhebber onmiddellijk herkend: de Britse componist Monty Norman schreef in 1962 de muziek voor de allereerste Bondfilm Dr. No. inclusief het overbekende Bonddeuntje. Norman is op 94-jarige leeftijd overleden. Zijn compositie was sindsdien te horen in de gunbarrel sequence aan het begin van de films, waarin geheim agent 007 te zien is vanuit de loop van een geweer. De filmproducenten waren overigens niet tevreden met de door Norman gemaakte muziek. Ze vroegen een andere Britse componist om er nog eens goed naar te kijken. Deze man, John Barry, ging met het werk van Norman aan de slag en werd daarom lange tijd gezien als dé componist van de herkenningsmuziek van de James Bondfilms. Barry overleed in 2011. Norman spande eind vorige eeuw een rechtszaak aan tegen de krant The Sunday Times, over een artikel waarin werd geclaimd dat Barry de componist van het deuntje was. Norman won die zaak.||https://nos.nl/artikel/2436288-de-echte-componist-van-het-james-bonddeuntje-is-overleden
2022-07-11||Meer loofbomen, struiken en dood hout: 'Het gaat beter met de bossen'|| De Nederlandse bossen zijn gevarieerder geworden. Er groeien meer verschillende soorten bomen en planten, blijkt uit de zevende editie van de Nederlandse Bosinventarisatie. Ook verdwijnt het bosoppervlak niet meer zo snel als tien jaar geleden. Het onderzoek werd uitgevoerd door Wageningen University in opdracht van het ministerie van Economische Zaken. De onderzoekers hebben op duizenden meetpunten door het hele land gekeken naar de kenmerken van het bos. In totaal is er nu ongeveer 360.000 hectare bos in Nederland, zo'n 11 procent van het landoppervlak. Sinds 2017 zijn de bosgebieden met 2000 hectare afgenomen. Dit is een lichte afname vergeleken met de voorgaande onderzoeksperiode: tussen 2013 en 2017 verdween bijna 10.000 hectare. Het kappen van zogeheten tijdelijke bossen is de voornaamste reden voor de afname van het bos. In de jaren 80 en 90 heeft de overheid bosbouwcontracten uitgedeeld, die nu ten einde lopen. Die bossen moeten dus verdwijnen. In veel gebieden staan meer verschillende bomen, vooral in stukken bos waar voorheen alleen naaldbomen stonden. Het aandeel loofboomsoorten in Nederland is voor het eerst sinds het begin van de Bosinventarisatie groter dan het aandeel naaldboomsoorten. Dat is goed nieuws, vindt Sander Wijdeven. Hij is ecoloog bij Staatsbosbeheer en niet betrokken bij het onderzoek. "Loofbomen trekken meer diersoorten aan dan naaldbomen en zijn dus goed voor de biodiversiteit." Ook is volgens de inventarisatie meer structuur in de bossen, wat wil zeggen dat er meer variatie is in de dichtheid en de hoogte van bomen en begroeiing. De bossen zijn opener geworden, waardoor er meer licht bij de grond komt en meer planten kunnen groeien. Op veel van de meetpunten was meer struikgroei dan bij de vorige meting. Uit het rapport blijkt ook dat er meer dood hout in de bossen ligt. Hoewel het misschien niet zo klinkt, is dat erg goed voor de ontwikkeling van het bos omdat het veel planten en insecten aantrekt. Wijdeven is blij met de ontwikkelingen. "Het gaat steeds beter met de Nederlandse bossen", zegt hij. Toch waarschuwt de ecoloog voor de gevolgen van klimaatverandering en de toenemende droogte in bossen. Door de droogte gaat het bijvoorbeeld veel minder goed met de fijnspar. Ook merken de bossen de gevolgen van de stikstofcrisis. "Door een overmaat aan stikstof in de bodem kunnen bomen minder goed voedingstoffen tot zich nemen", zegt Wijdeven. Sommige planten, die van stikstof houden, zullen heel snel gaan groeien en andere planten overwoekeren. Daardoor zullen ook insecten verdwijnen en kan het evenwicht van de natuur verstoord worden.||https://nos.nl/artikel/2436279-meer-loofbomen-struiken-en-dood-hout-het-gaat-beter-met-de-bossen
2022-07-11||Mensenrechtencentrum VU Amsterdam wordt opgedoekt na kritisch rapport|| Het door China gefinancierde mensenrechteninstituut van de Vrije Universiteit Amsterdam (VU) wordt definitief opgeheven. Deze maatregel neemt de VU naar aanleiding van een kritisch rapport door externe onderzoekers. Het Cross Cultural Human Rights Centre (CCHRC) van de VU raakte in januari dit jaar in opspraak na de onthulling van de NOS dat het instituut werd gefinancierd door een Chinese universiteit. Medewerkers van het centrum bleken verschillende keren in China te gast te zijn geweest, waar zij het vaak publiekelijk opnamen voor het Chinese mensenrechtenbeleid. Na deze berichtgeving liet de Vrije Universiteit weten geen Chinese financiering voor het CCHRC meer te accepteren. Kort daarna schortte de universiteit alle activiteiten van het mensenrechteninstituut op en liet de academische onafhankelijkheid van het instituut toetsen door een externe commissie. Dat onderzoeksrapport is vanavond online gezet en is zeer kritisch op zowel het CCHRC als de VU. De commissie, geleid door oud-rector magnificus Carel Stolker van de universiteit Leiden, vindt het onderzoek van het mensenrechteninstituut kwetsbaar voor misbruik door China. De inzichten die het instituut naar buiten brengt, kunnen "door de Chinese overheid worden ingezet om het eigen mensenrechtenbeleid te gieten in bewoordingen die beter lijken aan te sluiten bij mondiale mensenrechtendebatten". Dit kan volgens de commissie "leiden tot een legitimatie en instandhouding van het mensenrechtenbeleid van een autocratisch regime". De commissie heeft "ernstige bedenkingen" bij de wetenschappelijke methode die het CCHRC gebruikt voor onderzoek in China, de zogenoemde receptorbenadering. De commissie vindt het "uiterst twijfelachtig" dat de toepassing ervan "in centraal geleide staten als China, met weinig ruimte voor afwijkende opvattingen" tot wetenschappelijk verantwoorde bevindingen kan leiden. Tegen de NOS zegt rector magnificus Jeroen Geurts van de VU dat hij schrikt van "de harde noten die in het rapport worden gekraakt over de methodologie van het centrum en de uitlatingen van de medewerkers. Dat is de reden dat we besloten hebben om, in overleg met de faculteiten, het centrum te sluiten." De VU prijst de rol van de NOS. De onthullingen van de journalisten hebben "bijgedragen aan versnelde bewustwording van de risico's rondom de eenzijdige financiering van het centrum" en dat bevestigt "de waarde van onafhankelijke en vrije pers, die ons op verschillende vlakken in de samenleving, in de politiek maar zeker ook binnen wetenschap een spiegel voorhoudt", aldus de universiteit. De onderzoekscommissie vindt dat de VU een betere inschatting had moeten maken van de risico's van eenzijdige financiering door een Chinese universiteit. Daarnaast wijst de commissie erop dat de onderzoekers van het CCHRC en verantwoordelijke bestuurders van de faculteit niet open zijn geweest over de financiering uit China. Dat hebben ze niet gemeld op hun websites of in publicaties. De commissie-Stolker wijst erop dat dat in strijd is met de Nederlandse gedragscode wetenschappelijke integriteit. Onderwijsminister Dijkgraaf noemt het terecht dat de VU kritisch kijkt naar financiering uit internationale bronnen en snapt dat de universiteit na het onderzoek heeft besloten het centrum te sluiten. "Deze zaak toont opnieuw aan wat het belang is van zorgvuldig en bewust aangaan van internationale samenwerkingen. Dat heb ik al vaker gezegd en dat zal ik blijven benadrukken." In een schriftelijke reactie zeggen de medewerkers van het CCHRC verheugd te zijn met de uitkomst van het rapport. Zij schrijven blij te zijn dat er "geen bewijs is dat individuele onderzoekers" van het centrum "hun opvattingen hebben laten 'kopen' door de Chinese partneruniversiteit of zich onder druk van deze universiteit schuldig hebben gemaakt aan zelfcensuur". Dat is echter niet precies wat de commissie-Stolker concludeert. In het rapport staat dat de Commissie "geen bewijs heeft gevonden" voor dat soort druk of omkoping. Daarbij benadrukt de commissie dat zulk gedrag zeer moeilijk te bewijzen valt. De commissie meldt ook expliciet geen inzage te hebben gevraagd in de mailboxen van CCHRC-onderzoekers of in "versies van publicaties uit persoonlijke bestandsmappen". De commissie-Stolker besteedt ruim aandacht aan publicaties en uitlatingen van directeur Tom Zwart en andere onderzoekers van het centrum. "De onderzoekers van het Centrum schurken met hun publicaties en andere publieke uitingen nauw aan tegen de politieke uitspraken van de president van China", schrijft de commissie. Het rapport maakt korte metten met een aantal claims van Zwart, onder meer dat China voldoet aan de eisen van het internationaal recht en binnen het universele mensenrechtenbouwwerk opereert. De commissie schrijft dat Zwart met zijn argumenten de indruk wekt "sterk verbonden te zijn met het dominante politieke Chinese paradigma." Directeur Tom Zwart zegt dat hij het niet eens is met de conclusies van het rapport over de methodologie van zijn onderzoek. "De commissie vertelt ons hoe wij ons onderzoek moeten doen in China. Maar zij hebben zelf geen enkele onderzoekservaring in China, en wij hebben 70 jaar in totaal." Zwart zegt tegenover de NOS dat het CCHRC wel vrede heeft met het besluit van de VU om het centrum te sluiten. "Als zij er een punt achter zetten, dan gaan we ergens anders door."||https://nos.nl/artikel/2436278-mensenrechtencentrum-vu-amsterdam-wordt-opgedoekt-na-kritisch-rapport
2022-07-11||Drie mannen gespietst bij stierenrennen in Pamplona|| Twee Spanjaarden en een Amerikaan zijn gespietst bij het jaarlijkse stierenrennen in de Spaanse stad Pamplona. Drie anderen liepen lichte verwondingen op. De Amerikaan, een 25-jarige man uit Florida, werd in zijn kuit geraakt in de arena van Pamplona. Een van de Spanjaarden werd ook in het stadion gespietst. De andere Spanjaard liep zijn verwondingen op straat op. Niemand is in levensgevaar. De drie anderen, allen Spanjaarden, raakten gewond toen ze vielen tijdens het rennen. Het was de eerste keer dit jaar dat de stieren mensen op de hoorns namen. Tijdens het jaarlijkse San Fermín-festival rennen duizenden mensen, vooral mannen, door de smalle straten van de Noord-Spaanse stad, op de voet gevolgd door zes stieren. Zo zag het stierenrennen in Pamplona eruit: De traditionele race duurt zo'n 3 minuten en eindigt steevast in de arena, waar de stieren door professionele stierenvechters worden omgebracht. In de vier voorgaande dagen werd niemand gespietst, maar raakten hier en daar wat mensen lichtgewond en liepen anderen botbreuken op. Tot en met donderdag wordt er nog iedere dag gerend. Dagelijks kijken tienduizenden bezoekers hoe de waaghalzen, vaak dronken en getooid in traditionele witte kleding met een rode sjaal, door de straten van Pamplona rennen. Het stierenrennen vindt 's ochtends plaats, waarna er tot diep in de nacht festiviteiten zijn met veel drank en eten. De stad heeft zo'n 200.000 inwoners, maar tijdens het achtdaagse festival zijn er ongeveer een miljoen mensen. Vanwege corona kon het jaarlijkse evenement twee keer niet doorgaan. Bij de laatste editie in 2019 werden acht mensen gespietst. Sinds 1910 zijn zestien mensen omgekomen bij het stierenrennen in Pamplona, de laatste dode viel in 2009.||https://nos.nl/artikel/2436276-drie-mannen-gespietst-bij-stierenrennen-in-pamplona
2022-07-11||'Zomergolf op z'n retour', meldt centaurus zich als variant voor het najaar?|| Hij lijkt op z'n retour, de coronagolf die veel Nederlanders de voorbije weken plaagde. Dat zei het RIVM vorige week althans. Maar wetenschappers in India signaleren dat weer een nieuwe subvariant zich heeft aangediend: BA.2.75, ook wel centaurus genoemd. Wetenschappers houden er rekening mee dat die het dit najaar wel eens goed kan gaan doen. "Momenteel zitten we in een golf die misschien alweer iets aan het afzwakken is", zei viroloog Marion Koopmans afgelopen weekend in de Volkskrant. "Alles wat nu opduikt, is in die zin relevant omdat die de dominante variant van het najaar zou kunnen worden." Maar waar hebben we nu precies mee te maken? Eerst iets meer over centaurus. In zekere zin is dat een sub-sub-variant van omikron, een soort kleinkind dus. Centaurus is een nazaat van omikronversie BA.2, die weer voortkwam uit het oorspronkelijke omikron. Versie BA.2 is de variant die afgelopen februari dominant was in Nederland. Die moest het uiteindelijk afleggen tegen BA.5, die deze zomer tot besmettingen leidde. Inmiddels zien we BA.2 weer terug op het toneel en wel in de gedaante van BA.2.75. De variant is dus in India waargenomen, maar ook in de Verenigde Staten, het Verenigd Koninkrijk en Duitsland. Wetenschappers die zich bezighouden met centaurus wijzen op acht veranderingen ten opzichte van BA.2, veranderingen aan de 'stekeltjes' van het coronavirus (het spike-eiwit). Die mutaties zouden ervoor kunnen zorgen dat centaurus beter de weg vindt langs antistoffen. Als dat klopt, maakt het dus niet uit of je in het verleden al covid hebt gehad of bent gevaccineerd. "We zien dat coronavarianten steeds een kleine verbetering doormaken. Tegelijkertijd zie je dat de immuniteit niet heel langdurig is", stelt Louis Kroes (LUMC). "Die twee factoren samen zorgen voor nieuwe coronagolven en zo kunnen mensen steeds opnieuw besmet raken." Viroloog Bert Niesters (UMCG) houdt het voor mogelijk dat we afgaan op een najaar waarin je meermaals corona krijgt, vanwege slechter weer en meer binnen zitten. "Je bent met omikron besmet geweest en drie weken later krijg je de volgende ronde." Maar dat hoeft niet per se een probleem te zijn, benadrukt de viroloog. Het lijkt er in India weliswaar op dat BA.2.75 zich sneller verspreidt, maar aanwijzingen dat centaurus ziekmakender is dan varianten die we eerder hebben gezien, zijn er niet. De WHO beschouwt centaurus vooralsnog niet als zorgwekkende variant. "Het virus heeft er geen belang bij om de gastheer ernstig ziek te maken", legt Niesters uit. Hij hoopt dat corona, of in ieder geval de nazaten van omikron, het patroon van het verkoudheidsvirus zullen volgen. "Ook dan kun je meerdere keren per jaar besmet raken, zonder dat je ernstig ziek wordt." Kroes beaamt dat. "Het is virologisch niet erg aannemelijk dat dit virus nu een compleet andere weg inslaat en ineens veel ziekmakender wordt voor de longen. Dat past niet in het patroon. Wat dat betreft zitten we echt in ander vaarwater dan bij alpha en delta. Die varianten waren veel grimmiger." Wel wijzen de virologen op een valkuil: de vaccins. Die beschermen volgens Kroes redelijk tegen BA2 - de 'oude' omikron van de winter - maar het is volgens hem niet gezegd dat dit ook voor diens 'kleinkinderen' geldt. De vaccins aanpassen is volgens Kroes bovendien niet zo eenvoudig. Om te beginnen is daar extra onderzoek voor nodig en de vraag is of de vaccinproductie de mutaties wel kan bijbenen. "De varianten volgen elkaar nu in rap tempo op. Met de vaccinproductie loop je daar in zekere zin constant achteraan. Dat wordt voor komend najaar vaccintechnisch echt een uitdaging." "We hebben inmiddels een ratjetoe aan immuniteit door boosters en besmettingen. Realistisch is dat mensen in het najaar gewoon vaker besmet raken en zich niet lekker voelen, maar niet opgenomen hoeven te worden", zegt Bert Niesters. Het langetermijnbeleid van de overheid is vooralsnog gericht op zoveel mogelijk eigen verantwoordelijkheid. Dat komt volgens Niesters bij risicopatiënten neer op drukte vermijden. Ouderen kunnen zich het best laten boosteren, niet als middel tegen besmetting, maar als bescherming tegen een ziekenhuisopname. Los daarvan kan iedereen volgens viroloog Niesters het best teruggrijpen op de sneltest, bij klachten, of als men met een groep bij elkaar komt. "We moeten door deze fase heen want het virus blijft ons nog wel even lastigvallen."||https://nos.nl/artikel/2436273-zomergolf-op-z-n-retour-meldt-centaurus-zich-als-variant-voor-het-najaar
2022-07-11||'Belastingdienst lekte vertrouwelijke informatie aan Uber'|| De Belastingdienst lekte informatie over een internationale belastingcontrole aan Uber. Daarnaast "traineerde en vertraagde" de fiscus het onderzoek van andere EU-lidstaten, concludeert het Internationaal Consortium van Onderzoeksjournalisten (ICIJ) op basis van interne documenten van het techbedrijf. De Belastingdienst ontkent tegen de NOS dat de geheimhoudingsplicht is geschonden of dat er onderzoek is vertraagd. In een reactie laat de dienst weten dat de procedures "correct zijn doorlopen - met inachtneming van de geldende tijdpaden". In Nederland deden Platform Investico, Trouw en Het Financieele Dagblad onderzoek naar de zogenoemde Uber Files. De documenten, die bestaan uit e-mails, notulen, memo's en chatberichten, werden in eerste instantie gelekt naar de Britse krant The Guardian, die ze doorspeelde aan het ICIJ. Gisteren bleek al uit de Uber Files dat oud-eurocommissaris Neelie Kroes heimelijk lobbyde voor Uber, terwijl dit verboden was door de Europese Commissie. In 2014 startten verschillende Europese lidstaten een belastingonderzoek naar Uber. Ze dienden daarvoor informatieverzoeken in bij de Nederlandse Belastingdienst. Ze hoopten via Nederland chauffeursinformatie te krijgen omdat het Europese hoofdkantoor in Amsterdam staat. Uber zag het delen van die gegevens niet zitten en hoopte op de Nederlandse fiscus als beschermmuur tegen de andere Europese belastingdiensten. 'We kunnen ze gebruiken om het onderzoek te vertragen', schreef Ubers hoofd van de juridische afdeling in Europa in een interne mail. Uit andere mails bleek dat het bedrijf een "sterke band" met de Nederlandse Belastingdienst ervoer. Onderling zeiden Uber-werknemers dat de dienst zich "meewerkend" en "beschermend" opstelde ten opzichte van de multinational. Nederland beloofde dat "het delen van partner-data absoluut de laagste prioriteit" heeft, schreef een Europese Uber-werknemer aan het hoofdkantoor. Uit de documenten blijkt volgens de journalisten ook dat een contact bij de Belastingdienst meerdere malen vertrouwelijke informatie over het onderzoek lekte aan Uber. "De Belastingdienst is hier flagrant in overtreding", zegt hoogleraar belastingrecht Jan van de Streek van de Universiteit Leiden tegen Investico over het heimelijk delen van informatie over Uber. "Dat is op z'n minst een integriteitsschending, maar dit onderzoek doet denken dat Nederland de geheimhoudingsplicht opzettelijk geschonden heeft ten faveure van Uber. Dat is strafbaar." Bovendien lijkt het volgens de hoogleraar niet om "een soloactie van een losgeslagen inspecteur" te gaan. "Het ministerie lijkt aan de touwtjes te trekken, ingegeven door de wens om Uber een fiscaal aantrekkelijk vestigingsklimaat te bieden." De Belastingdienst heeft naar aanleiding van vragen van Investico, Trouw en FD intern onderzoek gedaan. De dienst herkent zich op basis daarvan niet in het verhaal. Er zou geen sprake zijn van het schenden van de geheimhoudingsplicht, het traineren van informatieverzoeken of het bevoordelen van Uber. In het algemeen zegt de fiscus tegen de NOS: "De Belastingdienst houdt zich zover mogelijk aan de internationaal afgesproken termijnen, maar is daarbij onder meer afhankelijk van de kwaliteit van het informatieverzoek, de benaderbaarheid van de data en de medewerking van de informatiehouder." De informatiehouder zou in dit geval Uber zijn. "Uber is vandaag de dag een ander bedrijf", laat Uber-topvrouw Jill Hazelbaker in reactie op vragen over het lek weten aan het journalistieke consortium. Uber zegt zich overal aan belastingwetten en regels te houden, en naar een open en transparante relatie met belastingautoriteiten te streven. "We zoeken geen uitvlucht voor gedrag uit het verleden dat niet in lijn is met onze huidige waarden", zegt het bedrijf aan de journalisten. "We vragen het publiek ons te beoordelen op wat we de laatste vijf jaar gedaan hebben, en wat we in komende jaren doen."||https://nos.nl/artikel/2436270-belastingdienst-lekte-vertrouwelijke-informatie-aan-uber
2022-07-11||Madurodam voegt vier gemeentes toe aan incomplete Statenzaal|| De banieren van Oudewater, Gorinchem, Gouda en Monnickendam worden in Madurodam toegevoegd aan de Statenzaal. In de ruimte ga je terug naar het Dordrecht van 1572, waar de eerste Vrije Statenvergadering van Nederland werd gehouden. Acht van de twaalf gemeenten die aanwezig waren bij de eerste Vrije Statenvergadering zijn in Madurodam al vertegenwoordigd met een raamdecoratie in de Statenzaal. De burgemeester van Oudewater kwam er bij een bezoekje aan "Nederland in het klein" toevallig achter dat het niet compleet was. Hij zocht direct contact met het museum. "Madurodam dacht direct mee met het vinden van een oplossing. Van de ontbrekende gemeenten komt een banier te hangen, zodat alle twaalf gemeenten vertegenwoordigd zijn. Madurodam zorgt voor de productie én organiseert een onthullingsmoment. Ik ben buitengewoon verrast en tevreden over de voortvarendheid waarmee Madurodam dit heeft opgepakt", aldus burgemeester Danny de Vries bij RTV Utrecht. Ook de directeur van Madurodam, Sander Gielen, is blij dat een en ander zo is opgelost. Helemaal omdat ze ook in het museum dit jaar stilstaan bij het feit dat ons land 450 jaar bestaat: "Als je aandacht geeft aan de herdenking van 450 jaar 1572 , moet het wel kloppen. Daarom ben ik blij dat burgemeester De Vries dit heeft aangekaart. En ik waardeer het zeer dat de burgemeesters van de vier gemeenten zelf hun banier komen onthullen." Twaalf gemeenten namen deel aan de eerste Vrije Statenvergadering: Alkmaar, Dordrecht, Edam, Enkhuizen, Gorinchem, Gouda, Haarlem, Hoorn, Leiden, Medemblik, Monnickendam en Oudewater. De vergadering was een keerpunt in de Tachtigjarige oorlog. Nederland kwam onder leiding van Willem van Oranje in opstand tegen de Spaanse bezetters. Het begin van Nederland.||https://nos.nl/artikel/2436264-madurodam-voegt-vier-gemeentes-toe-aan-incomplete-statenzaal
2022-07-11||Europese Commissie vraagt Kroes om opheldering in Uber-zaak|| De Europese Commissie heeft een brief gestuurd naar Neelie Kroes (VVD) om opheldering te vragen over haar lobby-praktijken voor Uber. De Commissie zegt nog geen conclusies te trekken, maar gaat de zaak wel onderzoeken. Kroes werkte van 2004 tot 2014 als Eurocommissaris in Brussel. Van 2015 tot 2016 lobbyde ze voor Uber in Den Haag om de Nederlandse taxiwet aan te passen. Het Internationaal Consortium van Onderzoeksjournalisten (ICIJ) heeft 124.000 interne documenten van Uber onderzocht. Hieruit bleek dat Kroes willens en wetens aan de slag ging voor Uber terwijl haar dit twee keer nadrukkelijk was verboden, schrijven Platform Investico, Trouw en het Financieele Dagblad, die onderzoek deden naar de Uber Files. In een reactie zegt Kroes tegen Investico dat er geen sprake was van een formele of informele rol bij Uber voor haar officiële aanstelling in 2016. Ze stelt dat ze vanaf begin 2015 toestemming had om als speciaal gezant op te treden voor een Nederlandse overheidsdienst, om in die rol start-ups naar Nederland te halen. De Commissie gaat de zaak nu dus direct onderzoeken en het is veelzeggend dat die haar vandaag al om opheldering heeft gevraagd. Hoewel een woordvoerder van de Commissie niet te ver op de zaak wil vooruitlopen, kan Kroes een flinke straf boven het hoofd hangen. Als blijkt dat Kroes in strijd met de regels heeft gehandeld, kan de Commissie naar het Europese Hof van Justitie stappen om haar pensioen deels of volledig stop te zetten. Dit is een uitzonderlijke stap. Het is nog maar een paar keer eerder gebeurd dat het daadwerkelijk tot zo'n rechtszaak heeft geleid. Voormalig premier van Frankrijk en oud-Commissaris, Edith Cresson, werd beschuldigd van fraude en de zaak moest voor het Hof komen. Uiteindelijk werd ze berispt voor wangedrag en vriendjespolitiek maar dat had verder geen gevolgen voor haar pensioen. De Belg Karel Pinxten, voormalig lid van de Europese Rekenkamer, werd vorig jaar wel veroordeeld voor het sjoemelen met Europees geld. Hij moest uiteindelijk twee derde van zijn pensioen inleveren. PvdA-Europarlementariër Paul Tang dient vandaag officieel een klacht in tegen de oud-Commissaris. Hij hoopt dat de Commissie ook de zaak van Kroes voor de rechter zal brengen. "Het is een positief teken dat ze nu al om opheldering hebben gevraagd."||https://nos.nl/artikel/2436263-europese-commissie-vraagt-kroes-om-opheldering-in-uber-zaak
2022-07-11||'Moeder van moordenaar Abe nooit gedwongen tot donaties'|| De Japanse Verenigingskerk zet leden niet onder druk om grote donaties te geven, zegt een leider van de religieuze organisatie in de nasleep van de moord op Shinzo Abe. De moordenaar van die Japanse oud-premier heeft gezegd dat zijn moeder failliet is gegaan door schenkingen aan de kerk, maar de kerk ontkent dwang. Tomohito Tanaka, de leider van de Japanse tak van de kerk, ging op een persconferentie in op de aantijgingen. De 41-jarige schutter Tetsuya Yamagami zou tot zijn daad zijn gekomen omdat hij meende dat Abe banden had met de Verenigingskerk. Zijn moeder is volgens hem in 2002 failliet gegaan door grote schenkingen aan de kerk. Tanaka bevestigde dat de moeder sinds 1998 lid is van de kerk. Ze zou tussen 2009 en 2017 minder actief zijn geweest, maar het afgelopen halfjaar zou ze weer maandelijks zijn langsgekomen. Specifiek ingaan op de donaties van de vrouw wil Tanaka niet zolang het politieonderzoek loopt. Wel benadrukte hij dat grote schenkingen nooit afgedwongen worden. "De hoogte van het bedrag is afhankelijk van het individu. Grote bedragen worden in dank aanvaard, maar niets is verplicht." Tanaka vulde aan dat Abe geen lid was van de kerk en geen officiële banden ermee had. Wel heeft hij in het verleden zijn bewondering uitgesproken voor vredespogingen op het Koreaanse schiereiland, waar de kerk in 1954 werd opgericht door Sun Myung Moon. De Verenigingskerk, waarvan leden naar hun kerkleider ook wel Moonies worden genoemd, is internationaal bekend van de massale trouwerijen die Moon voor zijn volgelingen hield. Wereldwijd telt de kerk enkele miljoenen leden, onder wie een paar honderdduizend Japanners. Critici spreken van een sekte. De kerk werd er in het verleden vaker van beticht leden uit te buiten en Moon zelf is in de VS veroordeeld voor belastingontduiking. Zijn aanhangers noemen die beschuldigingen politiek gemotiveerd. Tanaka zei dat sinds de kerk in 2009 handhavingsmaatregelen instelde er geen grote problemen meer zijn gemeld. Afgelopen weekend meldden Japanse media dat Yamagami aanvankelijk een aanslag had willen plegen op de Verenigingskerk zelf, maar om onduidelijke redenen zijn aandacht op Abe heeft gericht. De politie van de plaats Nara, waar de moordaanslag plaatsvond, meldde vandaag dat er kogelgaten zijn gevonden in het Verenigingskerkgebouw van de stad. Yamagami heeft bekend dat hij een dag voor de moord het gebouw onder vuur heeft genomen in een oefenronde. Gelovigen hebben daar niks van gemerkt.||https://nos.nl/artikel/2436260-moeder-van-moordenaar-abe-nooit-gedwongen-tot-donaties
2022-07-11||Verbeteringsplan Rotterdam-Zuid iets achter, maar 'opwaartse beweging' is er|| Het Nationaal Programma Rotterdam Zuid (NPRZ), dat in 2012 werd gestart om het leven in de achterstandswijken te verbeteren, heeft nog geen kwart van de einddoelen behaald. Dat was wel het streven, nu het programma op de helft is. Dat blijkt uit het vandaag gepresenteerde rapport over de resultaten van het investeringsprogramma, waarin de gemeente samen met het Rijk en woningcorporaties afgelopen tien jaar meer dan een miljard euro investeerde. Er staat wel dat de resultaten redelijk in de buurt komen, schrijft de regionale omroep Rijnmond. Volgens de opstellers van het rapport gaat het erom dat er sprake is van een opwaartse beweging. Die is er ondanks tegenslagen wel. Zo vinden relatief veel mensen werk. Volgens het rapport zijn die resultaten anderhalf keer beter dan in Rotterdam-Noord. Ook is duidelijk dat de gemeente de komende twee jaar duizend huizen van particuliere eigenaren wil opkopen in de wijk. Doel is, door ze te verkopen aan woningcorporaties, om ze op te knappen of te slopen en er nieuwbouw voor in de plaats te zetten. Nu laten huisjesmelkers ze verpauperen en buiten ze huurders uit. Daarnaast komt een extra programmaonderdeel dat moet voorkomen dat criminelen kinderen ronselen. Het doel van het NPRZ is van meet af aan geweest om arme Rotterdammers een betere opleiding te geven en hen zo naar goedbetaalde banen te leiden waardoor ze een stabiel leven kunnen opbouwen. Dat leek te lukken door kinderen op scholen tien uur per week extra les te geven. Door corona is het resultaat daarvan ingezakt. Doordat ze vaak in kleine huizen wonen en er vaak stress is omdat er te weinig geld is, en ze thuis moesten leren, zijn de extra schooluren erbij ingeschoten. De steun van het Rijk voor het NPRZ loopt tot eind dit jaar. Het is nog niet bekend hoeveel het Rijk de komende tien jaar investeert. Inmiddels zijn er negentien langlopende ontwikkelingsprogramma's in Nederlandse steden voor achterstandswijken waar bij elkaar meer dan een miljoen mensen wonen, zoals in Amsterdam-Zuidoost, Zaanstad, Groningen, Eindhoven, Breda en Heerlen. Het NPRZ is de voorloper daarvan.||https://nos.nl/artikel/2436259-verbeteringsplan-rotterdam-zuid-iets-achter-maar-opwaartse-beweging-is-er
2022-07-11||'Heel kwalijk dat Beek geen onderzoek wil doen naar oorlogsverleden'|| De Nederlands Israëlitische Hoofdsynagoge Limburg is "verbaasd en geschokt" dat de gemeente Beek geen onderzoek gaat doen naar de rol van de gemeente bij de roof van Joods vastgoed tijdens de Tweede Wereldoorlog. Makelaars, notarissen en kopers verdienden tijdens de oorlog flink aan de woningen van Joden, weet Ernst de Reus, voorzitter van de Joodse geloofsgemeenschap in Limburg. "Het staat vast dat ook de gemeente Beek huizen van Joodse inwoners heeft gekocht en daarom is het noodzakelijk om te kijken naar wat er in het verleden heeft plaatsgevonden. Ik vind het heel kwalijk dat de gemeente dit niet doet." Op initiatief van De Reus onderzoeken andere Limburgse gemeenten - onder meer Roermond, Maastricht en Venlo - op dit moment wel hoe ze tijdens de Tweede Wereldoorlog met vastgoed van Joden om zijn gegaan. Beek is, voor zover bekend bij 1Limburg, de enige Limburgse gemeente die zélf onroerend goed van Joodse inwoners aanschafte. Zo staat vast dat NSB-burgemeester Paul Schmalbach een bejaard Joods echtpaar dwong om hun woning aan hem af te staan. Officiële documenten tonen aan dat Beek drie woningen of percelen kocht van Joodse inwoners. Juist daarom is het volgens De Reus zo pijnlijk dat de gemeente geen onderzoek gaat doen. "Wij voelen ons als Joodse gemeenschap verantwoordelijk om alles te doen wat mogelijk is en gaan dan ook zeker actie ondernemen als de gemeente Beek weigert om onderzoek te doen. Ik zou hierover graag met de wethouder in gesprek gaan." Waarom de gemeente Beek geen onderzoek wil doen is niet duidelijk. Verantwoordelijk wethouder Ralph Diederen heeft aan de regionale omroep L1 laten weten "geen intentie te hebben" om onderzoek te laten doen.||https://nos.nl/artikel/2436253-heel-kwalijk-dat-beek-geen-onderzoek-wil-doen-naar-oorlogsverleden
2022-07-11||Podcast Oog: Jos van Rey weer wethouder, sequoiabomen en hoogbegaafd zijn|| Jos van Rey werd in 2017 veroordeeld voor corruptie en verkiezingsfraude, toch werd hij deze week namens de Liberale Volkspartij Roermond, de LVR, geïnstalleerd als wethouder Volkshuisvesting, Milieu en Klimaat. Er was veel verontwaardiging over deze benoeming, maar dat begrijpt hij wel. Van Rey legt uit wat hij gaat doen om het vertrouwen terug te winnen. Trouw-journalist Maarten van Gestel had één grote wens: de vrouw ontmoeten die hem sinds zijn 13de al de weg wijst. Hij vertelt over zijn zoektocht. De oeroude sequoiaboom wordt bedreigd in Yosemite Park in Californië. Daar woedt al dagen een natuurbrand. De brand breidt zich steeds verder uit en komt dus ook dichter bij de boom. Bioloog en bomengek Wouter van Eck vreest voor de toekomst van de soort in het park. De 12-jarige Laurent behaalde maandag zijn master voor kwantumfysica. Specialist Hoogbegaafdheid Femke Hovinga was zelf ook een wonderkind. Ze legt uit hoe het hoofd en leven van een hoogbegaafd kind eruitziet. Deze aflevering van Het beste uit het Oog kun je hier beluisteren. Bevalt het? Vergeet je dan niet te abonneren! De Dag: elke werkdag twintig minuten verdieping bij één onderwerp uit het nieuws. Met het Oog op Morgen: elke dag een overzicht van het nieuws, een blik in de ochtendkranten en het betere journalistieke interview. Het Beste uit het Oog: iedere zaterdag selecteert de redactie van Met het Oog op Morgen de mooiste gesprekken van de afgelopen week. De Stemming van Vullings en Van der Wulp: elke vrijdag een nieuwe aflevering waarin de politieke week wordt doorgenomen. Gemaakt door NOS en EenVandaag. Lang verhaal kort: elke werkdag rond vijven één onderwerp, in 5 minuten. NOS op 3 vertelt je wat je moet weten over een actueel onderwerp om het nieuws erover beter te kunnen volgen.||https://nos.nl/artikel/2436252-podcast-oog-jos-van-rey-weer-wethouder-sequoiabomen-en-hoogbegaafd-zijn
2022-07-11||Premier Rutte bezoekt Kiev: 'Belangrijk om zelf te zien'|| Premier Rutte brengt vandaag een bezoek aan Kiev, de hoofdstad van Oekraïne. Met zijn bezoek wil hij vooral steun betuigen aan de Oekraïense bevolking en de regering van president Zelensky, die hij heeft gesproken. "We hebben natuurlijk allemaal de foto's gezien, maar om hier zelf te staan...", zei Rutte bij een bezoek aan de verwoeste stad Irpin. "Het totaal tegenovergestelde van beschaving, van fatsoen. Dat het ene land het andere land binnenvalt en dit soort enorme chaos aanricht. Zoveel mensen zijn omgekomen. Het is echt verschrikkelijk." Begeleid door de burgemeester kreeg Rutte te horen over de belegering van de stad, de opvang van gevluchte burgers en de herstelwerkzaamheden die inmiddels zijn begonnen. Zo werd hem verteld dat er geen enkele school zonder schade de strijd was doorgekomen, maar men hoopt toch op 1 september alle kinderen weer te kunnen verwelkomen. In Borodyanka sprak hij ook met de burgemeester. Rutte sprak in Irpin met de pers bij een gebombardeerd flatgebouw: Het is de eerste keer dat Rutte Oekraïne bezoekt sinds het land op 24 februari werd aangevallen door buurland Rusland. In mei heeft minister Hoekstra van Buitenlandse Zaken al wel een bezoek gebracht aan het land. In juni bezochten de Franse president Macron, de Duitse bondskanselier Scholz en de Italiaanse premier Draghi Kiev om te praten met Zelensky. In de middag volgde een persconferentie met president Zelensky. Daar ging onder meer over de Nederlandse steun aan het land. Nederland heeft tot nu toe voor ruim 172,7 miljoen euro aan militaire goederen geleverd, zo meldde minister Ollongren van Defensie onlangs aan de Tweede Kamer. Er worden nog drie extra pantserhouwitsers naar Oekraïne gestuurd en daarmee komt het aantal in totaal op acht. Het gaat om het zwaarste geschut van de Nederlandse landmacht. Op de vraag of Nederland nog meer kan doen, antwoordde Rutte dat Nederland nu al ten koste van de eigen voorraden levert. "Ook Nederland zal voorraden moeten gaan aanvullen, maar het is zo belangrijk dat we nu hier helpen en ervoor zorgen dat Oekraïne zich kan verdedigen", zei de premier. "Het stopt niet."||https://nos.nl/artikel/2436244-premier-rutte-bezoekt-kiev-belangrijk-om-zelf-te-zien
2022-07-11||Rechtbank stelt uitspraak in zaak Peter R. de Vries uit|| De rechtbank stelt het vonnis uit in de zaak tegen de twee vermoedelijke uitvoerders van de moord op Peter R. de Vries. De verdediging van verdachte Kamil E. had daarop aangedrongen. Aanleiding zijn verklaringen van een nieuwe getuige, aangeduid met het nummer 5089. Hij bevestigt dat verdachten Delano G. en Kamil E. bij de moord betrokken waren als schutter en chauffeur. Volgens de rechtbank kunnen zijn verklaringen van belang zijn voor de zaak en moeten ze worden toegevoegd aan het dossier. In de Amsterdamse rechtbank was vandaag een extra zitting ingelast, nadat de rechtbank vorige week het onderzoek naar de moord op Peter R. de Vries had heropend. Donderdag zou de rechtbank uitspraak doen. Tegen Delano G. en Kamil E. is levenslang geëist. Een nieuwe datum voor het vonnis is nog niet bepaald. Na de zomer worden eerst nieuwe zittingen gepland om de getuigenverklaring te bespreken. Het Openbaar Ministerie vond uitstel van het vonnis niet nodig. "De verklaringen maken geen wezenlijk verschil voor de zaak", zei de officier van justitie. Toch zei het OM de stukken niet te willen achterhouden. Daarom zijn ze naar de rechtbank en de verdediging gestuurd. Volgens advocaat Ayse Çimen blijkt uit de nieuwe getuigenverklaring dat haar cliënt Kamil E. zelf vermoord zou worden als hij niet meewerkte aan de liquidatie van De Vries. Dit zou volgens haar kunnen leiden tot een lagere straf. Ook legt getuige 5089 een link met Ridouan Taghi, zei Çimen. "Dan kun je niet volhouden dat de verklaringen niet relevant zijn." Daarom drong zij erop aan de uitspraak wel uit te stellen. Getuige 5089 meldde zich vorig jaar bij een wijkagent om zijn verhaal te doen. De advocaat van Delano G. vond het ergerlijk dat het OM nu pas met de getuige op de proppen is gekomen. Volgens het Openbaar Ministerie was het niet mogelijk om zijn verklaringen eerder te verstrekken, omdat er eerst afspraken gemaakt moesten worden over de veiligheid van de getuige. Zowel hijzelf als het OM denkt dat hij gevaar loopt. Zolang de getuigenbescherming niet geregeld was, lagen zijn verklaringen daarom in de kluis. Het gaat overigens niet om een kroongetuige, maar om een gewone getuige die wordt beschermd. "Andere toezeggingen zijn hem niet gedaan", aldus de officier van justitie. De nabestaanden van Peter R. de Vries hebben begrip voor het uitstel in de zaak, al keken ze erg uit naar het vonnis. "Maar er is de afgelopen dagen veel aan het licht gekomen over de achtergrond en mogelijke opdrachtgevers", zegt hun advocaat Annemiek van Spanje. "Daar zijn ze heel dankbaar voor en altijd benieuwd naar geweest." Het OM gaf vandaag geen details over de inhoud van de verklaringen van getuige 5089. Verschillende media berichtten afgelopen weekend al dat hij een verband legt met de organisatie van Ridouan Taghi. Vorige week hield de politie drie nieuwe verdachten aan voor de moord op De Vries. Een van hen is de 27-jarige Krystian M., die volgens het Openbaar Ministerie nauw contact hield met de uitvoerders van de moord en hen aanstuurde. In een andere zaak is deze uit Polen afkomstige M. door het OM genoemd als een contactpersoon van de organisatie van Taghi. Hij zou vaker klussen voor de groep hebben uitgevoerd. M. werd in zijn cel aangehouden, omdat hij al vastzat voor een andere zaak. De andere twee verdachten werden opgepakt op Curaçao en in Spanje. Wat hun mogelijke rol is geweest, is nog onduidelijk.||https://nos.nl/artikel/2436241-rechtbank-stelt-uitspraak-in-zaak-peter-r-de-vries-uit
2022-07-11||Slacht dolfijnen op Faeröer-eilanden beperkt tot 500 dieren|| Inwoners van de Faeröer-eilanden mogen dit jaar bij de traditionele dolfijnjacht nog maar 500 dieren doden. Dat heeft het ministerie van Visserij besloten nadat vorig jaar een recordaantal van ruim 1400 dieren gedood werd. Wereldwijd ontstond veel ophef vanwege de grote vangst. De Faeröer-eilanden liggen tussen IJsland, Noorwegen en Schotland. Ze hebben een zelfstandige status binnen het Koninkrijk Denemarken en er wonen zo'n 50.000 mensen. Ieder jaar wordt op de archipel de traditionele 'Grindadráp' gehouden, oftewel de griendenjacht. Daarbij worden dolfijnen en grienden in het nauw gedreven met boten waarna ze stranden. Bewoners lopen vervolgens het water in om de dieren te doden met messen. De vissers noemden de recordvangst van vorig jaar "een vergissing":  Wereldwijd roept de traditionele dolfijnenslacht steeds meer weerstand op. Vorig jaar tekenden, na de recordvangst, zo'n 1,3 miljoen mensen een petitie om de jaarlijkse slacht een halt toe te roepen. De regering van de eilandengroep lijkt daar nu op te reageren met de vangstbeperking. Het gaat nu nog om een voorstel, dat naar verwachting eind deze maand wordt goedgekeurd. Het ministerie zegt de beperking in te stellen omdat de vangst op lange termijn niet duurzaam is. Tegenstanders pleiten ervoor om de griendenjacht helemaal af te schaffen, maar de autoriteiten zijn van mening dat de inwoners het recht hebben "om de hulpbronnen van de zee duurzaam te gebruiken". Na de slacht worden het vlees en vet van de dieren gebruikt voor consumptie. Ze zorgen voor "waardevol voedsel met een lage ecologische voetafdruk, dat gratis wordt uitgedeeld in de verschillende gemeenschappen waar de vangsten plaatsvinden", schrijft het ministerie in een verklaring. De vangstbeperking geldt voor de komende twee jaar. Daarna komt de North Atlantic Marine Mammal Commission met een advies over de dolfijnenvangst, waarna het ministerie de vangstbeperking opnieuw tegen het licht houdt.||https://nos.nl/artikel/2436239-slacht-dolfijnen-op-faeroer-eilanden-beperkt-tot-500-dieren
2022-07-11||Britse eekhoorns moeten aan de pil|| Britse grijze eekhoorns moeten binnenkort aan de anticonceptie. Milieubeschermers bereiden veldtesten voor om de invasieve diertjes onvruchtbaar te maken met hazelnootpasta in voerhuisjes. Grijze eekhoorns werden in de 19e eeuw vanuit de VS in Groot-Brittannië geïntroduceerd door landeigenaren die de diertjes schattig vonden in hun tuinen. Ze bleken echter bijzonder schadelijk voor de omgeving. Zo zijn ze groter en sterker dan de inheemse rode eekhoorn, waardoor die variant verdreven wordt. Bovendien dragen de grijze ziektes over waar ze zelf immuun voor zijn. Inmiddels zijn er tien keer meer grijze eekhoorns dan rode: zo'n 3 miljoen tegen nog geen 300.000. Daarnaast richten ze schade aan in bossen doordat deze eekhoorns de schors van jonge bomen halen om bij het voedzame boomsap te komen. Nieuwe aanwas overleeft dat vaak niet. Jaarlijks veroorzaken de diertjes zo ongeveer 45 miljoen euro aan schade. In het verleden is al geprobeerd de dieren af te schieten, maar afgezien van het dierenleed is dat inefficiënt en duur, met 70 euro per eekhoorn. Daarom werkt het samenwerkingsverband Squirrel Alert UK aan een anticonceptieplan. Door op voederpunten voedsel aan te bieden met stoffen die de hormoonhuishouding van de dieren ontregelen, kunnen ze onvruchtbaar worden gemaakt. De onderzoekers hebben inmiddels een methode ontwikkeld die de rode eekhoorn ontziet: deurtjes die alleen de zwaardere grijze soort kan openen maar gesloten blijven voor de beschermde rode exemplaren. Uit veldtesten met de huisjes, waarbij nog geen anticonceptie werd gebruikt, werd duidelijk dat zo alleen de grijze eekhoorns worden geraakt. Bij een proefopstelling kwam in vier dagen tijd 70 procent van de plaatselijke eekhoorns langs, terwijl verder alleen twee "uitermate ondernemende muizen" bij de hazelnootpasta wisten te komen. Doordat de eekhoorns het anticonceptiemiddel afbreken in hun lichaam, bestaat er nauwelijks kans dat jagers (dieren of mensen) zelf onvruchtbaar worden als ze eekhoorn eten. Om misverstanden helemaal te voorkomen is het de bedoeling dat er waarschuwingen komen bij voederpunten en de pasta zelf een voor mensen vieze smaak krijgt. Milieuminister Benyon spreekt van een veelbelovend onderzoek. "Het kan helpen de grijze eekhoorn hier op humane wijze uit te roeien en zo onze geliefde rode eekhoorn te helpen herstellen." Bovendien, vult hij aan, helpt het beschermen van bomen bij het bestrijden van klimaatverandering. Squirrel Alert UK wil daarom binnenkort een volwaardig proefproject opzetten. Binnen twee jaar moet het anticonceptieprogramma voor de diertjes dan nationaal kunnen worden uitgerold.||https://nos.nl/artikel/2436237-britse-eekhoorns-moeten-aan-de-pil
2022-07-11||Nederland maakt 'diepste excuses' aan nabestaanden genocide Srebrenica|| De Nederlandse regering maakt de "diepste excuses" aan nabestaanden van de massamoord in Srebrenica in 1995. Dat heeft minister Ollongren van Defensie gezegd bij de 27e herdenking van de genocide, op de begraafplaats in Potocari in Bosnië en Herzegovina. "De internationale gemeenschap faalde in de bescherming van de mensen van Srebrenica", zei Ollongren in een toespraak. "Als onderdeel van deze gemeenschap deelt de Nederlandse regering in de politieke verantwoordelijkheid voor de situatie, waarin dit falen kon gebeuren. Daarvoor bieden wij onze diepste excuses aan." "We kunnen het leed niet van u wegnemen", aldus de minister. "Maar wat we wel kunnen doen is de geschiedenis recht in de ogen kijken." Bij de herdenking zijn duizenden mensen aanwezig. Ook worden vandaag vijftig slachtoffers herbegraven die in de afgelopen tijd zijn geïdentificeerd. Onder hen zijn een aantal minderjarigen. Bij de herdenking in Potocari maakte Ollongren namens Nederland excuses aan de nabestaanden: 'Srebrenica' geldt als de grootste oorlogsmisdaad in Europa sinds de Tweede Wereldoorlog. De Nederlandse eenheid Dutchbat III was daar om moslimvluchtelingen te beschermen, als onderdeel van een VN-vredesmissie. In juli 1995 werd het bataljon blauwhelmen onder de voet gelopen door Bosnisch-Servische troepen. Zij vermoordden zo'n 8000 moslimmannen en -jongens. De slachtoffers kwamen in massagraven. Ollongren sprak van "diepe angst en onzekerheid bij de mensen die hier wanhopig bescherming zochten". De herinnering aan de vreselijke genocide mag niet verdwijnen in de geschiedenis, aldus de minister van Defensie. "Want uw diepe verdriet en uw gemis zijn voor altijd aanwezig, ze zijn hier en nu." De minister zei verder dat maar één partij schuld heeft aan de genocide: het Bosnisch-Servische leger. "Gelukkig is een aantal van de hoofdverantwoordelijken inmiddels berecht door het Joegoslaviëtribunaal in Den Haag." Ollongren sprak ook over "grote machteloosheid" van de VN-militairen. Uit een rapport van het NIOD van begin deze eeuw bleek dat Dutchbat slecht was voorbereid. De militairen waren onvoldoende bewapend, hadden een onduidelijk mandaat en kregen te weinig steun van VN-bondgenoten. Minister Ollongren van Defensie over de excuses die ze maakte:  Nabestaanden wachtten jaren op excuses van het kabinet. Daarbij hielp het voor veel van hen niet dat premier Rutte vorige maand excuses aanbood aan de Dutchbatters, voor de omstandigheden waaronder de Nederlandse militairen hun werk moesten doen. Premier Rutte zei onder meer dat het bataljon "in de beeldvorming onterecht in het beklaagdenbankje terechtkwam". "27 jaar na dato zijn sommige woorden nog nooit uitgesproken", zei premier Rutte: Nabestaanden vinden dat de Nederlandse regering zich eerst tot de nabestaanden had moeten wenden met excuses. Ook de militaire onderscheiding die werd opgespeld door minister Ollongren viel niet in goede aarde. "Ik heb er geen woorden voor. Bravo Nederland, voor deze misstap", zei nabestaande Hava Avdic in aanloop naar de herdenking en voor de excuses van vandaag. "Alle moeders, kinderen, alle mensen van Srebrenica verwachten excuses. Omdat wij mensen zijn. En het moet gebeuren na zoveel jaar. Het is nodig. Voor ons en voor Nederland." Zij en andere familieleden van slachtoffers willen een nieuw onderzoek naar wat er in juli 1995 gebeurde. Ze willen bijvoorbeeld weten waarom de Nederlandse militairen de gevraagde luchtsteun niet kregen. Op het Malieveld in Den Haag wordt de genocide in Srebrenica vanmiddag ook herdacht. In de aanloop daarnaartoe werd voor de tiende keer een vredesmars gelopen van Wassenaar naar het veld in Den Haag. De tocht was 11 kilometer lang, als verwijzing naar de datum 11 juli 1995. Twee jaar geleden werd bekend dat er in Den Haag een nationaal monument komt voor de slachtoffers van de massamoord.||https://nos.nl/artikel/2436236-nederland-maakt-diepste-excuses-aan-nabestaanden-genocide-srebrenica
2022-07-11||Rotterdams 'ziekenhuis vol verhalen' tegen de vlakte|| Een belangrijk symbool van de wederopbouw. Een iconisch gebouw, dat in het naoorlogse kale Rotterdam overal bovenuit torende. Maar bovenal is het oude Dijkzigt-ziekenhuis een gebouw vol verhalen, waar medewerkers en patiënten sinds 1961 lief en leed deelden. Voor die tijd was het ziekenhuis modern, maar na enkele decennia werd besloten dat het tijd was voor vernieuwing. In 2004 begon de bouw van een nieuw ziekenhuis, het Erasmus Medisch Centrum. Nu, bijna twintig jaar later, gaat het Dijkzigt officieel tegen de vlakte. Hoewel er dus al jaren geen patiënt meer is opgenomen, koesteren veel Rotterdammers bijzondere herinneringen aan het hoge gebouw. Zo vertelt Silvia de Klerk bij de regionale omroep Rijnmond dat de liften in het gebouw altijd 'kneiterhard' gingen. "Het enige wat ik vreselijk vond aan het ziekenhuis." Henny van Vooren is het met haar eens: "Als je eruit kwam, was je kotsmisselijk. Ik ging altijd maar lopen." Wie die snelheden juist kon waarderen is Nienke van Dongen. Zij zat tegenover het ziekenhuis op het gymnasium. "Toen gingen we in de pauze regelmatig met een groepje naar binnen, waar we de lift pakten naar de hoogste verdieping. Als je daar bijna was, moest je springen en vloog je bijna tot het plafond." Marjoleine van der Zijden werkte sinds 1988 in het ziekenhuis als verpleegkundige. Zij herinnert zich vooral een automaat waar panty's in zaten. "Als verpleegkundige moest je die per se dragen. Had je een ladder, dan kon je dus een nieuwe panty uit zo'n automaat trekken." Voor Louise de Vlaming zal het ziekenhuis altijd een bijzonder plekje in haar hart innemen, vertelt ze. Haar zoon belandde op de IC, na een auto-ongeluk. "Als ik langs het ziekenhuis rijd, krijg ik altijd kippenvel over mijn hele lijf. En een brok in mijn keel. Maar ook een lach op mijn gezicht. Door dit ziekenhuis heb ik mijn kind weer teruggekregen. Daarom is Dijkzigt voor mij het mooiste gebouw van heel Rotterdam. Ik vind het jammer dat het afgebroken moet worden." Uiteraard zijn in het ziekenhuis ook duizenden baby's geboren, zoals die van Anja Geway-Bijl. Zij herinnert zich van de kraamtijd daar vooral het uitzicht: "Ik lag daar tijdens mijn bevalling in 1988. De straat waar ik 's nachts op uitkeek, bleek een afwerkplek van prostituees te zijn. En daar kon ik van meegenieten, zeg maar." Ook werden overtreders door de rechter weleens naar het ziekenhuis gestuurd, zoals Fabian Lewerissa. Hij moest zijn taakstraf uitvoeren in Dijkzigt: "Ik moest afwassen in de keuken." Voor de sloop is onder andere een kraan op het dak getild. Zo kan het gebouw per verdieping afgebroken worden. Geïnteresseerden kunnen via een livestream kijken naar de voortgang. Naar verwachting is het Dijkzigt eind 2023 helemaal afgebroken. Dan komt er ruimte vrij voor de nieuwe plannen van het Erasmus MC, samengevoegd in de Erasmus MC Campus.||https://nos.nl/artikel/2436232-rotterdams-ziekenhuis-vol-verhalen-tegen-de-vlakte
2022-07-11||Onderhoud gaspijpleiding Nord Stream 1, Duitse zorgen over politiek spel Rusland|| Gaspijpleiding Nord Stream 1 gaat vandaag dicht voor groot jaarlijks onderhoud. De planning is dat dit tien dagen zal duren. De leiding wordt iedere zomer nagekeken, maar dit jaar zijn er in Duitsland zorgen over het verloop van dat onderhoud. De Duitsers zijn namelijk bang dat Rusland het onderhoud zal aangrijpen om de gastoevoer nog verder te beperken of zelfs te stoppen. De afgelopen tijd schroefde Rusland de leveringen via de leiding al met 60 procent terug. Het steeds verder dichtdraaien van de Russische gaskraan leidt tot hogere gasprijzen. Zo'n 40 procent van al het gas dat Europa importeert komt via Nord Stream 1 uit Rusland aan in Duitsland, waarvandaan het verder wordt gevoerd. Ook is er inmiddels een Nord Stream 2, maar Duitsland heeft het goedkeuringsproces daarvan stilgelegd vanwege de oorlog in Oekraïne. Die pijpleiding is niet in gebruik. Vorige maand werd duidelijk dat de Duitse regering noodmaatregelen neemt om ervoor te zorgen dat de gasvoorraad de komende winter op peil is. In het plan van het Duitse ministerie van Economische Zaken staat onder meer dat er minder gas moet worden gebruikt voor de opwekking van andere energie zoals elektriciteit en dat kolencentrales die reserve waren of uitgeschakeld zouden worden weer moeten draaien om tekorten op te vangen. Ook wordt consumenten aangeraden om thuis al maatregelen te nemen om energie te besparen.||https://nos.nl/artikel/2436218-onderhoud-gaspijpleiding-nord-stream-1-duitse-zorgen-over-politiek-spel-rusland
2022-07-11||Bestuurders opgepakt na ongekende protesten om bankschandaal China|| In China zijn verschillende bankfunctionarissen opgepakt voor hun rol in een financieel schandaal in de provincie Henan. Dit weekend waren er voor het land ongekend grote straatprotesten door honderden gedupeerden in de stad Zhengzhou. Grote groepen spaarders werden eerder dit jaar getroffen toen vier lokale banken hun tegoeden bevroren. De klanten waren gelokt met hogere rentes, maar het lijkt erop dat ze werden opgelicht. Het lokale schandaal kreeg nationale bekendheid toen bleek dat ambtenaren in Zhengzhou de Chinese corona-app hadden misbruikt om protest te smoren: van betogers werd de covidstatus op rood gezet, waardoor ze niet meer de straat op mochten. Vijf beambten zijn inmiddels daarvoor gestraft. Dit weekend protesteerden ongeveer duizend spaarders uit heel het land bij een tak van de Chinese Centrale Bank in Zhengzhou. Ze eisen dat er meer wordt gedaan om hun tegoeden terug te krijgen. Mkb'ers dreigen failliet te gaan omdat ze leveranciers en lonen niet meer kunnen betalen en burgers die niet meer in hun levensonderhoud kunnen voorzien. "We zijn gewone mensen die onze tegoeden terug willen. We hebben niets fout gedaan", zei een vrouw tegen CNN. "Banken van Henan, geef ons spaargeld terug", scandeerde de menigte bij het bankkantoor. De ogenschijnlijk goed georganiseerde demonstratie richtte zich vooral tegen het provinciale bestuur en de partijbaas van Henan. Met een Mao-poster en noodkreten richting president Xi Jinping en premier Li Keqiang wilden de betogers vermoedelijk laten zien dat ze het nadrukkelijk niet op de centrale overheid gemunt hadden. Na enkele uren protest grepen ordetroepen in. Betogers werden door onbekenden in witte burgerkleding opgepakt en afgevoerd, soms met geweld. Demonstranten bekogelden daarbij agenten met waterflesjes. Deelnemers vertelden persbureau AP later dat ze voor vrijlating een verklaring moesten tekenen waarin ze beloofden niet meer samen te scholen. Vanochtend maakte de politie bekend dat een onbekend aantal fraudeverdachten is opgepakt. Het is nog niet duidelijk wat hun rol in het bankschandaal was, maar volgens een woordvoerder sluisden de banken het geld van spaarders weg door onderling valse leningen af te sluiten. Bankentoezichthouders uit Henan zeggen dat er alles aan wordt gedaan om spaartegoeden aan de rechtmatige eigenaar uit te keren. Details daarover, zoals op welke termijn dat kan gebeuren, zijn nog niet bekend.||https://nos.nl/artikel/2436215-bestuurders-opgepakt-na-ongekende-protesten-om-bankschandaal-china
2022-07-11||VN: dit jaar 8 miljard mensen op aarde, maar groei vlakt af|| De wereldbevolking bestaat aan het eind van dit jaar uit ruim 8 miljard mensen, blijkt uit nieuwe berekeningen van de Verenigde Naties. Volgens een rapport dat vandaag is verschenen wordt dat getal rond 15 november bereikt, ruim elf jaar na de geboorte van de zevenmiljardste wereldbewoner. In het rapport (.pdf) staat verder dat India volgend jaar China voorbijstreeft als land met de meeste inwoners. Een paar jaar geleden was de prognose dat dat pas in 2027 zou gebeuren. In beide landen wonen nu ruim 1,4 miljard mensen. Volgens de VN-onderzoekers groeit de wereldbevolking in het laagste tempo sinds 1950. In 2030 zijn er volgens berekeningen van de VN 8,5 miljard mensen en in 2050 9,7 miljard. Daarna vlakt de groei nog verder af: in 2080 bestaat de wereldbevolking naar verwachting uit 10,4 miljard mensen en dat blijft zo tot 2100. Twee jaar geleden dacht de VN nog dat er aan het eind van deze eeuw een kleine 11 miljard mensen zouden zijn. Aan het begin van de 19e eeuw waren er voor het eerst 1 miljard aardbewoners. Daarna ging het snel: De stijging komt onder meer doordat mensen steeds langer leven. Volgens schattingen van de VN worden mensen die in 2050 worden geboren gemiddeld 77,2 jaar oud. Voor mensen uit 2019 is het verwachte aantal levensjaren 72,8 en dat was al bijna negen jaar meer dan voor mensen die in 1990 ter wereld kwamen. In combinatie met de dalende geboortecijfers betekent het dat er steeds meer ouderen zijn. Nu is nog 10 procent van de bevolking boven de 65 jaar, in 2050 is dat 16 procent. De bevolkingsgroei is niet evenredig over de wereld verdeeld. Vooral in Afrika en Azië gaat het hard. Meer dan de helft van de toename van het aantal mensen komt voor rekening van acht landen: Congo, Egypte, Ethiopië, India, Nigeria, Pakistan, Filipijnen en Tanzania. Aan de andere kant zijn er tientallen landen waar de bevolking de komende decennia zal krimpen, als gevolg van lage geboortecijfers en emigratie. De VN verwacht dat de bevolking met minimaal een vijfde krimpt in Bulgarije, Letland, Litouwen, Servië en Oekraïne.||https://nos.nl/artikel/2436212-vn-dit-jaar-8-miljard-mensen-op-aarde-maar-groei-vlakt-af
2022-07-11||Wekdienst 11/7: Herdenking Srebrenica • Extra zitting zaak-De Vries|| Goedemorgen! De rechtbank heropent het onderzoek naar de moord op Peter R. de Vries en vandaag wordt de genocide in Srebrenica herdacht.  Eerst het weer: de bewolking zal in de loop van de dag grotendeels verdwijnen. De dag eindigt op veel plaatsen overwegend zonnig. Met 21 graden op de Wadden tot 25 graden langs de zuidgrens en weinig wind wordt het duidelijk warmer dan gisteren. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Het gebied dat in het Amerikaanse natuurpark Yosemite in brand staat, is afgelopen weekend meer dan twee keer zo groot geworden. Zondag had de brand zo'n 260 hectare bos verwoest aan de zuidkant van het park. Vrijdag was dit nog zo'n 100 hectare. Er zijn vooralsnog geen sequoia's verloren gegaan, zegt een woordvoerder van het park tegen persbureau Reuters. Sommige van die reuzenbomen zijn al meer dan 3000 jaar oud. Ze kunnen 85 meter hoog worden met een omtrek van 8 meter. Het Amerikaanse ruimtevaartbedrijf NASA heeft de temperatuursverandering vanaf 1880 tot nu in beeld gebracht. Rood betekent warmer geworden ten opzichte van de periode ervoor, blauw staat voor koeler dan de periode ervoor. De opwarming van de aarde gaat nergens zo hard als in het Arctische gebied. Om de veranderingen te onderzoeken, vertrekt komende week een grote internationale wetenschappelijke expeditie, georganiseerd door Nederlandse onderzoekers, naar het hoge noorden. Fijne dag!||https://nos.nl/artikel/2436202-wekdienst-11-7-herdenking-srebrenica-extra-zitting-zaak-de-vries
2022-07-11||Forse verkiezingswinst in Japan voor partij vermoorde ex-premier|| De Japanse kiezers hebben de Liberaal-Democratische Partij LDP van premier Fumio Kishida een enorme verkiezingszege bezorgd. Na telling van alle stemmen blijkt de partij 63 van de 125 verkiesbare zetels in het hogerhuis te hebben bemachtigd. Samen met coalitiepartner Komeito legde de partij beslag op 76 verkiesbare zetels. Als geheel heeft de coalitie nu 146 van de 248 zetels in handen, terwijl er 125 zetels nodig zijn voor een meerderheid. Premier Kishida beschikt daarmee over voldoende draagvlak om hervormingen door te voeren. De economie van het land hapert sinds de uitbraak van de coronacrisis, en de prijzen voor levensmiddelen en energie leiden bij veel Japanners tot problemen. Na de verkiezingszege zal ook de discussie weer oplaaien over het aanpassen van de pacifistische grondwet van het land. Die is in 1947 opgesteld door de Amerikaanse bezettingsmacht. Daarin staat onder meer dat Japan geen staand leger mag hebben. De LPD vindt dat de grondwet de veiligheidspositie van Japan schaadt en wil de grondwet vervangen of aanpassen. De grootste voorvechter van die constitutionele vernieuwing was de Japanse ex-premier Shinzo Abe. De verkiezingen werden overschaduwd door zijn dood. De 67-jarige Abe werd vrijdag neergeschoten terwijl hij op campagne was voor de verkiezingen. Hij overleed enkele uren later in het ziekenhuis. Zaterdag werd de campagne weer hervat. Politici wilden daarmee laten zien dat ze niet zullen buigen voor terreur.||https://nos.nl/artikel/2436199-forse-verkiezingswinst-in-japan-voor-partij-vermoorde-ex-premier
2022-07-11||'Werkgevers benutten niet alle kansen op krappe arbeidsmarkt'|| Werkgevers kunnen meer doen om mensen aan het werk te helpen, personeel te behouden of te voorkomen dat mensen voortijdig uitvallen, concludeert het Sociaal en Cultureel Planbureau (SCP) in een rapport over personeelsbeleid. Een hoog salaris en goede arbeidsvoorwaarden zijn in deze krappe arbeidsmarkt niet genoeg. Volgens het SCP kunnen werkgevers bijvoorbeeld de werkdruk voor het huidige personeel verlagen, scholingen en trainingen aanbieden en de optie geven voor thuiswerken. Daarnaast zouden ze meer kansen kunnen bieden aan mensen met een arbeidsbeperking. De Nederlandse arbeidsmarkt kampt met grote uitdagingen, zoals personeelstekorten, de gevolgen van de coronacrisis en de energietransitie. Tegelijkertijd zien werkgevers grote knelpunten in hun personeelsbeleid, zoals het aantrekken van nieuw personeel en het verlichten van de werkdruk. Werkgevers geven in het onderzoek aan dat ze zich daar verantwoordelijk voor voelen, maar zetten dat volgens het planbureau nog niet genoeg om in concreet beleid. Ze kunnen meer inzetten op het aantrekken van mensen uit groepen met relatief veel onbenut arbeidspotentieel, zoals mensen met een arbeidsbeperking. "Het is van belang dat niet alleen werknemers, maar ook werkgevers zich aanpassen aan de huidige arbeidsmarkt", zegt SCP-onderzoeker Patricia van Echtelt. Daarvoor moeten ze volgens haar creatief gaan nadenken over wat voor werk ze kunnen creëren voor mensen met een grotere afstand tot de arbeidsmarkt. "Denk dus niet in bestaande vacatures, maar bijvoorbeeld wel in het opknippen van taken", zegt Van Echtelt. "Zo kunnen mensen die niet helemaal passen binnen bestaande vacatures ook aan het werk." De meeste werkgevers geven aan zich daar ook verantwoordelijk voor te voelen, maar het SCP ziet dat voorlopig niet terug in het personeelsbestand. Maar een op de zes werkgevers heeft iemand met een arbeidsbeperking in dienst. Daarnaast zijn veel werkgevers niet op de hoogte van overheidsregelingen die bestaan om werkgevers te ondersteunen bij het aantrekken van mensen met een afstand tot de arbeidsmarkt. "Kortom de wil om inclusief te zijn is er, maar er wordt vaak nog niet naar gehandeld", zegt Van Echtelt. Vier op de tien werkgevers ziet ook de werkdruk als een van de grootste knelpunten. Bijna de helft geeft aan dat de meeste werkgerelateerde klachten psychisch van aard zijn, het gaat dan om overspannenheid of een burn-out. Een grote meerderheid van de organisaties zegt zich verantwoordelijk te voelen voor het tegengaan van werkstress en voeren hier ook specifiek beleid op. Meer dan 80 procent van de werkgevers zegt het werkproces aan te passen en bijna driekwart zet in op leren omgaan met stress. "Het is daarbij wel belangrijk dat werkgevers de verantwoordelijkheid voor omgaan met stress niet alleen bij werknemers leggen, maar dat ze ook zelf gaan kijken naar werkprocessen en de cultuur binnen een organisatie die werkdruk veroorzaken", vindt Van Echtelt. Toch stelt een op de vijf werkgevers daar weinig invloed op te kunnen uitoefenen. "Dat neemt niet weg dat ze er iets aan moeten doen", benadrukt Van Echtelt. "We weten dat werkdruk een belangrijke reden is voor verzuim en uitval."||https://nos.nl/artikel/2436198-werkgevers-benutten-niet-alle-kansen-op-krappe-arbeidsmarkt
2022-07-11||Bosbrand in Yosemite Park wordt groter, mensen geëvacueerd|| Het gebied dat in het Amerikaanse natuurpark Yosemite in brand staat, is afgelopen weekend meer dan twee keer zo groot geworden. Zondag had de brand zo'n 260 hectare bos in vlammen doen opgaan aan de zuidkant van het park. Vrijdag was dit nog zo'n 100 hectare. Er zijn vooralsnog geen sequoia's verloren gegaan, zegt een woordvoerder van het park tegen persbureau Reuters. Sommige van die reuzenbomen zijn al meer dan 3000 jaar oud. Ze kunnen 85 meter hoog worden met een omtrek van 8 meter. Bekijk hier hoe de brand steeds groter wordt: Brandweerlieden hebben maatregelen genomen om ze te beschermen, zoals ondergroei weghalen en sproeiers neerzetten om de omgeving van de bomen vochtiger te maken. Ongeveer 1600 mensen zijn geëvacueerd, zegt de woordvoerder. Autoriteiten waarschuwen dat de luchtkwaliteit in grote delen van het park een ongezond niveau heeft bereikt. Door de brand is er veel rook en roet, ook in delen van het park die nog toegankelijk zijn. Voor zover bekend zijn er geen gewonden gevallen. De oorzaak van de brand wordt nog onderzocht.||https://nos.nl/artikel/2436197-bosbrand-in-yosemite-park-wordt-groter-mensen-geevacueerd
2022-07-11||'Volgens FBI kon Taghi met buitenwereld communiceren dankzij gevangenisbewaarder'|| Ridouan Taghi communiceerde vanuit de gevangenis al met de buitenwereld voordat hij zijn neef als advocaat op bezoek kreeg en Justitie wist dat, mede dankzij een tip van de FBI, schrijft NRC. Volgens de FBI zijn Taghi "regelmatig middelen ter beschikking gesteld voor ongecontroleerde fysieke en/of elektronische communicatie met derden", en kon dat gebeuren dankzij "een of meerdere gecompromitteerde gevangenisbewaarders", meldt de krant. De Amerikaanse inlichtingen- en veiligheidsdienst heeft de Nederlandse autoriteiten in december 2020 gewaarschuwd dat Taghi ongezien kon communiceren met de buitenwereld. Toen zat hij al in de Extra Beveiligde Inrichting (EBI) in Vught. Hij heeft ook daadwerkelijk gecommuniceerd met een handlanger, blijkt uit berichten die zijn verstuurd met cryptotelefoons van het later gehackte SKY Ecc. Het gaat om de Italiaanse maffiabaas Raffaele Imperiale, via Taghi's zoon. Ze zouden contact hebben gehad over drugsdeals. Imperiale werd in augustus vorig jaar opgepakt. De Nederlandse politie heeft eerder geconcludeerd dat een neefje van Taghi, Jaouad F., had geprobeerd een telefoon de EBI in te krijgen via "omkoping, chantage of dreiging" van bewakers. Daarop werden geen strenge maatregelen genomen. Volgens het Openbaar Ministerie (OM) waren er aanwijzingen dat Taghi met de buitenwereld kon communiceren, maar bleef het daarbij. "Dit is onderzocht, maar harde bewijzen of en hoe dat heeft kunnen plaatsvinden heeft dat niet opgeleverd", zegt een woordvoerder tegen NRC. Afgelopen oktober werd een neef van Taghi, advocaat Youssef T., aangehouden. Het OM zag hem als de "boodschapper" van de gedetineerde. De twee zouden contact hebben gehad over een uitbraakpoging of bevrijdingspoging. De rechtbank heeft de behandeling van de zaak over de moord op misdaadjournalist Peter R. de Vries heropend, nadat het OM nieuwe stukken aan het dossier had toegevoegd. Volgens verschillende media gaat het om een getuige die Taghi in verband brengt met de moord. Maandag is een nieuwe zitting.||https://nos.nl/artikel/2436195-volgens-fbi-kon-taghi-met-buitenwereld-communiceren-dankzij-gevangenisbewaarder
