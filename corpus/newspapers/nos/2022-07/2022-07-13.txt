2022-07-13||Boeren rijden toeterend langs huizen Jetten en Bruls|| Boeren zijn vanavond al toeterend op trekkers door Nijmegen en omgeving getrokken. Ze reden onder meer langs de huizen van burgemeester Hubert Bruls en klimaatminister Rob Jetten. De politie was aanwezig om de boeren in de gaten te houden. Voor het huis van Bruls waren meerdere agenten aanwezig, onder meer op de motor. Het huis van Jetten wordt permanent beveiligd vanwege de boerenacties. Voordat de boeren langs de woningen reden, trokken ze door Nijmegen-Oost. Volgens de politie is er niemand aangehouden en reden de boeren al toeterend door de straten om daarna weer te vertrekken.||https://nos.nl/artikel/2436618-boeren-rijden-toeterend-langs-huizen-jetten-en-bruls
2022-07-13||Nederlandse journalist Geerdink 'meegenomen door politie in Noord-Irak'|| De Nederlandse journalist Fréderike Geerdink zegt dat ze is meegenomen door de politie in de Koerdische Autonome Regio in Irak. Op Twitter zegt Geerdink dat ze de regio wordt uitgezet. Volgens Geerdink had ze bijna het noorden van Syrië bereikt, toen ze voor de grens door de lokale politie werd onderschept. De agenten brachten haar naar de luchthaven van de Iraakse stad Erbil. "Erdogans arm blijkt erg lang", schrijft ze, refererend aan de invloedsfeer van de Turkse leider. Ze denkt dat ze wordt uitgezet omdat ze "persona non grata" is, iemand die vanwege haar "scherpe pen" niet welkom is. "Het is ontzettend treurig dat de autoriteiten in de Koerdische Autonome Regio zo bang zijn voor een vrouw met een pen. En ook voor hun eigen journalisten, die vaker dan ooit worden vastgezet", schrijft Geerdink op Twitter. Thomas Bruning, algemeen secretaris van de Nederlandse Vereniging van Journalisten (NVJ) heeft ook gereageerd. "Dieptriest dat Fréderike nu door invloed Turkije nu zelfs in Irak niet meer haar werk kan doen", stelt hij in een tweet. Het ministerie van Buitenlandse Zaken zegt tegen persbureau ANP dat de consul-generaal in Erbil nauw contact heeft met de journalist. "We hebben in het contact met de autoriteiten van de regio onze zorgen uitgesproken over de uitzetting van Geerdink", zegt de woordvoerster. In 2015 werd Geerdink, die veel over de Koerdische kwestie schrijft, enige tijd in Turkije vastgehouden. Ze werd vastgezet omdat ze in verboden Koerdisch gebied was. In januari van dat jaar was ze ook al gearresteerd. Ze werd toen beschuldigd van het maken van propaganda voor de PKK, een Koerdische organisatie die op de terreurlijst van de Europese Unie staat.||https://nos.nl/artikel/2436617-nederlandse-journalist-geerdink-meegenomen-door-politie-in-noord-irak
2022-07-13||Oppositiepoliticus Jasjin vast om 'nepnieuws over Russische strijdkrachten'|| "Laten we eerlijk zijn. Sinds 24 februari wist ik heel goed dat ik gearresteerd zou worden. We wisten het allemaal. Ik kreeg de vraag waarom ik niet weg ben gegaan uit Rusland. Oké, dat zal ik uitleggen: ik wil het ze niet makkelijk maken. Ik wil niet wegrennen en me verstoppen voor degenen die ik veracht." Dit schreef de 38-jarige oppositiepoliticus Ilja Jasjin vanavond onder een Instagrampost nadat hij eerder vandaag was gearresteerd. Hij is een van de laatste oppositieleden die in Rusland zijn gebleven. Jasjin zat al sinds begin juni in de gevangenis, waar hij een straf uitzat wegens vermeende ongehoorzaamheid aan de politie. Hij zou vandaag worden vrijgelaten, maar werd in plaats daarvan direct opnieuw gearresteerd. Ditmaal wordt hij aangeklaagd voor het "delen van nepinformatie over de Russische strijdkrachten". Een rechtbank in Moskou beval vandaag dat Jasjin tot 12 september vast blijft zitten, tot de officiële veroordeling volgt. De politicus kan tot 15 jaar gevangenisstraf krijgen op basis van nieuwe Russische wetgeving, die het sinds maart verbiedt om de Russische strijdkrachten in het openbaar "in diskrediet" te brengen of om informatie uit niet-officiële bronnen te citeren. Volgens Reuters schreeuwde Jasjin "Rusland zal vrij zijn!", nadat de rechter instemde met het verzoek van de aanklagers om hem tot september in de gevangenis te houden. Naast zijn werkzaamheden in de regionale politiek heeft Jasjin ook een populair YouTubekanaal met meer dan 1,2 miljoen abonnees. Daar deelt hij veel video's, sinds februari veelal met kritiek op het Russische optreden in Oekraïne. Ook runt hij een populair Telegramkanaal. De justitie vervolgt hem nu op basis van een uitspraak in een van zijn video's. Amnesty International roept Rusland op Jasjin vrij te laten, en schrijft dat de "beschamende criminalisering van de vrijheid van meningsuiting in Rusland moet stoppen". Volgens de mensenrechtenorganisatie zijn de Russische autoriteiten sinds februari "nog brutaler geworden in hun pogingen om de politieke oppositie, activisten, en iedereen die het niet eens is met de regering het zwijgen op te leggen". Ook oppositieleider Navalny, die via zijn advocaten nog steeds berichten naar buiten kan brengen, sprak zich uit over de zaak: "Ik eis de onmiddellijke vrijlating van Ilja Jasjin", tweette zijn team namens hem. Jasjin heeft volgens Navalny niets anders dan de waarheid gesproken over wat er gaande is in Oekraïne. Vorige week nog werd het Moskouse deelraadslid Aleksej Gorinov tot zeven jaar gevangenisstraf veroordeeld. Bij een vergadering in maart had hij kritiek op de acties van Rusland in Oekraïne. Het was een van de eerste gevallen waarin de nieuwe wet op 'het discrediteren van het Russische leger' werd toegepast en er zo'n lange celstraf werd opgelegd. Nu volgt Jasjin, een paar dagen later. Het lijkt erop dat de autoriteiten bezig zijn de laatste restjes oppositie die nog over zijn aan te pakken. Dat kan te maken hebben met de naderende gemeenteraadsverkiezingen op 11 september, waar al in het hele land lokaal campagne voor wordt gevoerd. In de afgelopen maanden zijn er in Rusland al meer dan 200 strafzaken geopend die verband houden met openbaar protest of de 'verspreiding van nepnieuws'. Sinds februari zijn meer dan 16.000 Russen opgepakt; onder meer journalisten, advocaten, burgemeesters, kunstenaars, geestelijken en leraren. Sommigen kregen fikse boetes, anderen kregen huisarrest of gevangenisstraffen opgelegd. Jasjin verwijst in zijn Instagrampost naar de hoge prijs die Russen vandaag de dag moeten betalen om "met de duisternis te breken". "Boris Nemtsov betaalde met zijn leven, honderden mensen betalen nu met hun persoonlijke vrijheid. "Maar", zo schrijft Jasjin, "ik beloofde dat ik zo lang als ik kan de waarheid hardop zou uitspreken. En dat als ik gearresteerd zou worden, ik de klap met waardigheid zal opvangen. Ik houd mijn woord". "Ik ben niet bang", sluit hij af. "En jullie moeten ook niet bang zijn".||https://nos.nl/artikel/2436615-oppositiepoliticus-jasjin-vast-om-nepnieuws-over-russische-strijdkrachten
2022-07-13||Herdenking watersnood Limburg met lichtjestocht in Valkenburg|| Door de straten van Valkenburg trekt vanavond een lichtjestocht. Inwoners, betrokken hulpdiensten uit het hele land en getroffen ondernemers herdenken op die manier de watersnood van een jaar geleden. De lampionnentocht begon om 22.00 uur in Schin op Geul en Houthem. Wandelaars van beide routes komen samen in het centrum van Valkenburg. Burgemeester Daan Prevoo sprak de deelnemers aan het begin van de tocht toe in Schin op Geul, waar zo'n 150 belangstellenden aanwezig waren. De lichtjestocht is vooral bedoeld als eerbetoon aan alle hulpverleners. Prevoo vroeg om een groot applaus voor iedereen die zich heeft ingezet tijdens de watersnood. Een aantal mensen van de hulpdiensten blikken tijdens de avond terug op de ramp: Een jaar geleden werden delen van Duitsland, België en Limburg getroffen door extreme regenval. Rivieren en beken overstroomden, waaronder de rivier de Geul in Limburg. Huizen en bedrijven kwamen onder water te staan. In België en Duitsland vielen meer dan 200 doden. Al tientallen jaren waren er niet zulke grote overstromingen geweest in Limburg. De schade bedraagt volgens de meest recente schatting 500 miljoen euro. Op sommige plekken is de ravage nog niet hersteld omdat gedupeerden nog wachten op hun geld. Mensen zijn daardoor nog dagelijks bezig met de gevolgen van de overstromingen.||https://nos.nl/artikel/2436610-herdenking-watersnood-limburg-met-lichtjestocht-in-valkenburg
2022-07-13||ESA stuurt nieuwe Vega-C-raket na twee pogingen met succes de ruimte in|| De Europese ruimtevaartorganisatie ESA heeft vanmiddag met succes haar nieuwe Vega-C-raket gelanceerd. Aan boord van de draagraket zijn zeven wetenschappelijke satellieten, die in een baan rond de aarde zullen worden gebracht. De nieuwe Vega-C moet het wegvallen van de Russische Sojoezraket helpen compenseren. De lancering was meermaals uitgesteld, maar om 15.13 uur (Nederlandse tijd) steeg de raket dan toch op vanaf de Europese lanceerbasis in Frans-Guyana. Bij de voorgaande twee pogingen werd de lancering tijdens het aftelproces stopgezet. ESA-baas Aschbacher zegt tegen persbureau DPA dat de succesvolle lancering "een enorme opluchting" is. De Vega-C is met zijn hoogte van 35 meter zo'n 5 meter langer dan zijn voorganger, de Vega uit 2012. Dat model werd gebruikt voor het lanceren van kleine tot middelgrote satellieten en maakte uiteindelijk twintig vluchten. De vernieuwde raket heeft 800 kilo meer draagkracht. Doordat de raket zwaardere ladingen de ruimte in kan brengen is hij belangrijk voor komende missies van ESA.  Aan boord van de vandaag gelanceerde raket is een Italiaanse satelliet, de bijna 300 kilo wegende LARES-2. Die zal in een baan rond de aarde worden gebracht, waar hij de vervorming van ruimte en tijd zal meten. ESA hoopt met het nieuwe model te kunnen concurreren met andere ruimtevaartorganisaties, zoals het commerciële Amerikaanse SpaceX. Met de Vega-C wil Europa bovendien onafhankelijker worden van Russische innovaties. De Russische Sojoez-raketten, die voorheen veel werden gebruikt om satellieten de ruimte in te brengen, zijn door de oorlog in Oekraïne geen optie meer voor ESA. Aan het project werkten dertien Europese landen mee, waaronder ook Nederland.||https://nos.nl/artikel/2436608-esa-stuurt-nieuwe-vega-c-raket-na-twee-pogingen-met-succes-de-ruimte-in
2022-07-13||Gluren door telescoop om meer te weten over corona in Noord-Korea || Ruim twee jaar lang claimde het Noord-Koreaanse regime corona volledig buiten de deur te hebben gehouden. Tot dit voorjaar, toen onder meer Pyongyang in lockdown ging. Volgens de officiële cijfers staat het aantal gevallen van 'koorts' op 4,8 miljoen, maar veel betrouwbare informatie komt er niet uit het totalitaire land. In het Zuid-Koreaanse Ganghwa, bij de grens met Noord-Korea, proberen Zuid-Koreaanse toeristen een glimp op te vangen van het leven in de Noord-Koreaanse dorpen van het Kwaksandistrict. "Ik ben hier tijdens mijn dienstplicht ook al eens geweest", zegt één van de toeristen achter de telescoop. "Ik wilde het graag nog eens aan mijn vrouw laten zien, vandaar dat we hier nu samen naartoe zijn gegaan." Bekijk hier de reportage die correspondent Sjoerd den Daas in Gangwha maakte: Te zien is hoe Noord-Koreaanse boeren tegen het einde van de middag van de rijstvelden teruglopen naar hun communes. Mondkapjes zijn niet te zien, in de regio waar naast rijst vooral mais, appels en perziken worden verbouwd. Heeft corona dit deel van Noord-Korea nooit bereikt, of is de voedselvoorziening zo belangrijk dat alles moet wijken? "In de Noord-Koreaanse staatsmedia hebben we wel wat kunnen lezen over de lockdowns in grote steden als Pyongyang", zegt Jeon Sang-gap van het Gwanghwa-observatorium. "Maar daar op het platteland is het eigenlijk allemaal als vanouds. Een noodsituatie vanwege corona hebben we vanuit hier in elk geval niet kunnen herkennen", vertelt Jeon, terwijl hij met zijn joystick met een zoomlens op afstand door de rijstvelden speurt. Het Ganghwa-observatorium, waar zoete Noord-Koreaanse deuntjes door de hal schallen, is er vooral voor toeristen. Toch zijn niet alle verdiepingen open voor publiek. Zo stopt de lift op de vierde verdieping alleen voor de soldaten van het Zuid-Koreaanse leger. Een leger dat alomtegenwoordig is. Hekken en prikkeldraad, afgewisseld met wachttorens, moeten indringers buiten de deur houden. Vanuit grensregio's als deze stuurden activisten de afgelopen weken meermaals noodpakketten door de lucht naar het noorden. Iets dat door Pyongyang wordt aangewezen als oorzaak van de epidemie. Op pamfletten en in de staatsmedia wordt gewaarschuwd voor ballonnen en 'vreemde objecten' uit het buitenland. Veel is onduidelijk over het lot van de 26 miljoen Noord-Koreanen. "Er komen eigenlijk geen Noord-Koreanen meer het land uit die ons kunnen vertellen hoe het er nou echt aan toegaat", zegt Ifang Bremer van NK News, een platform dat zich specialiseert in nieuws over Noord-Korea. "Kim Jong-un lijkt de kans te hebben aangegrepen om bewegingen binnen Noord-Korea, maar ook van en naar Noord-Korea verder in te perken", vertelt hij op de redactie van NK News in Seoel. Tot tien jaar geleden vonden jaarlijks nog enkele duizenden Noord-Koreanen via China hun weg naar Zuid-Korea. Na 2012, het jaar dat Kim aan de macht kwam, was dat al grofweg de helft minder. Sinds covid zijn de grenscontroles nog verder aangescherpt. Afgelopen jaar meldden zich slechts 63 Noord-Koreanen in Zuid-Korea, dit jaar tot nu toe 11. Wat niet helpt is dat het gros van de diplomaten en hulporganisaties is vertrokken uit het land. Pyongyang meldt de afgelopen weken een daling van het aantal 'koortsgevallen', zoals het de coronagevallen noemt, vermoedelijk vanwege een gebrek aan testcapaciteit. Vandaag rapporteerde het land voor de tweede dag op rij minder dan duizend gevallen, tegen honderdduizenden op de piek. Het totale aantal 'koortsgevallen' komt daarmee volgens de autoriteiten op 4,8 miljoen, 75 mensen zouden zijn overleden. "Je kunt ervan uitgaan dat die cijfers niet kloppen", zegt Bremer daarover. "Tegelijkertijd is het wel zo dat het land een vrij jonge bevolking heeft, dus het aantal doden kan inderdaad meevallen." Volgens de laatste schattingen van de Verenigde Naties zijn vier op de tien Noord-Koreanen ondervoed. China heeft in de afgelopen maanden meermaals hulpgoederen gestuurd, waaronder vaccins, al lijken die tot nu toe vooral bestemd aan het leger.||https://nos.nl/artikel/2436601-gluren-door-telescoop-om-meer-te-weten-over-corona-in-noord-korea
2022-07-13||Friese Statenleden klaar met bedreigingen: 'Ik zag collega's trillen'|| Friese Statenleden zijn helemaal klaar met de bedreigingen en intimidatie aan hun adres. Nu er vandaag een bommelding is gedaan bij het provinciehuis in Leeuwarden, wil PvdA-Statenlid Jaap Stalenburg niet langer zwijgen. "Er moet wat veranderen, en zo snel mogelijk. Vandaag zag ik collega's trillend het provinciehuis verlaten." Vanwege de bommelding werd het pand aan de Tweebaksmarkt ontruimd en zaten ambtenaren uit voorzorg drie uur lang in de kelder. Volgens commissaris van de koning Arno Brok onderzoekt de politie een melding over een persoon die met een bom onderweg zou zijn geweest naar het provinciehuis, waar op dat moment een Statenvergadering gaande was. De bommelding is niet het enige incident in Leeuwarden. "Vorige week stonden er honderd man voor de deur die eisten dat wij gingen doen wat zij zeiden. Ze hadden een eisenpakket en dat moesten wij ondertekenen", zegt Stalenburg. "Ze wilden dat we afstand zouden nemen van het stikstofbeleid van de regering". Een paar weken daarvoor werd de ingang van het provinciehuis geblokkeerd en vorige week ging een excursie naar Terschelling niet door vanwege een veiligheidsrisico. "Voor de deuren liggen nu zware betonblokken om te voorkomen dat iemand naar binnen rijdt. We zijn vogelvrij verklaard, lijkt het", vervolgt Stalenburg. Stalenburg zegt dat de dreigementen zich ook op specifieke personen richten. "Als je naar buiten loopt bij het provinciehuis, dan roepen mensen je adres en roepen ze dat ze wel even langs zullen komen." Dat is volgens het Statenlid intimiderend en verontrustend. Hij vertelt dat één van zijn collega's al meer dan een week niet thuis slaapt, uit vrees dat er iemand voor de deur staat. Iets wat bij andere collega's al gebeurd is. Ook de commissaris van de Koning is het meer dan zat dat Statenleden geïntimideerd worden. Hij heeft er begrip voor dat er Friezen zijn die zich druk maken over bijvoorbeeld het stikstofbeleid van de regering. "Maar daar moet het dan ook wel mee ophouden. We moeten de boel wel veilig houden", zegt Brok. Hij benadrukt dat volksvertegenwoordigers nooit geïntimideerd mogen worden en dat het ook niet geaccepteerd wordt. Daarom is voor het eerst mensen de toegang geweigerd in het provinciehuis. "Daar waar demonstreren intimidatie wordt, houdt het op en zijn die mensen niet meer welkom." Stalenburg zegt dat de bedreigingen vaak niet uit de hoek van de boeren komen. Volgens hem komen ze vooral van mensen die ontevreden zijn over andere zaken in de samenleving, "bijvoorbeeld de coronawappies". Vanuit de rijksoverheid moet er iets veranderen om dit soort situaties te voorkomen, vindt Stalenburg. "Het stikstofdossier wordt bij de provincies neergelegd. Het werkveld voor ons wordt hierdoor onveiliger. Daarom moet er voor onze veiligheid meer aandacht komen." Het PvdA-Statenlid zegt dat het kabinet ervoor moet zorgen dat Statenleden veilig hun werk kunnen doen, desnoods met beveiliging "want ik ben er echt helemaal klaar mee". Ook fractievoorzitter Sijbe Knol van de Fryske Nasjonale Partij (FNP) vindt dat er iets moet gebeuren vanuit de regering. "De zware dossiers worden steeds vaker bij ons neergelegd. Dat is op zich geen probleem als we ook inspraak hebben in het beleid, maar dat is niet het geval. Er wordt gewoon opgedragen het beleid uit te voeren." Knol schreef eind vorige week een brief aan de coalitieleiders Rutte, Kaag, Hoekstra en Segers. Daarin riep hij ze op om leiderschap te tonen. "Los zaken op en ga besturen. Maak begrijpelijke keuzes, leg ze uit en geef perspectief. Er is werk, heel veel werk te verzetten", schreef hij. De bedreigingen, zegt Knol, vliegen "ons inmiddels om de oren". Toch wil de fractievoorzitter aan beveiliging niet denken. "Zodra dat nodig is, stop ik er direct mee."||https://nos.nl/artikel/2436598-friese-statenleden-klaar-met-bedreigingen-ik-zag-collega-s-trillen
2022-07-13||EU: goederen op sanctielijst mogen per spoor naar Russische exclave Kaliningrad|| Rusland mag goederen die op de sanctielijst van de EU staan zoals staal, kolen en olie per spoor naar de exclave Kaliningrad aan de Oostzee vervoeren. De Europese Commissie zegt in een verklaring dat beperkingen die gelden voor vervoer over de weg niet gelden voor vervoer per trein. Kaliningrad ligt ingeklemd tussen Polen en Litouwen en heeft geen landverbinding met de rest van Rusland. De regio moet dus bevoorraad worden vanuit Rusland via zee of met de trein die door Belarus en Litouwen loopt. Vanwege de aan Rusland opgelegde sancties liet Litouwen een deel van de goederen per spoor niet meer door. Het ging bijvoorbeeld om alcohol, hout en beton. In een later stadium zouden ook kolen en olie aan de lijst worden toegevoegd. Rusland reageerde furieus en sprak van een blokkade. De EU ontkende dat daar sprake van was en dat alleen het eigen sanctieregime werd nageleefd. Nu komt de EU daar toch deels van terug. De Europese Commissie spreekt in een verklaring van een "specificatie van de regels die van toepassing zijn". Litouwen is bang dat het EU-besluit wordt gezien als een knieval voor Rusland en noemt de vorige interpretatie van de regels acceptabeler: "De vervoersregels naar Kaliningrad kunnen de onjuiste indruk doen ontstaan dat de trans-Atlantische gemeenschap zijn positie en sanctiebeleid richting Rusland verzacht." Wel zegt Litouwen de nieuwe regels te zullen naleven. Onder het nieuwe besluit kan Litouwen de vervoerde goederen wel streng blijven controleren. Zo mag Rusland geen militaire goederen vervoeren of goederen die zowel een militaire als civiele toepassing kunnen hebben. Ook mag er van toegestane goederen per trein alleen een hoeveelheid vervoerd worden die voorziet in de vraag uit Kaliningrad zelf, om te voorkomen dat de sancties via de exclave omzeild worden.||https://nos.nl/artikel/2436591-eu-goederen-op-sanctielijst-mogen-per-spoor-naar-russische-exclave-kaliningrad
2022-07-13||Turkije meldt doorbraak in graancrisis, VN spreekt van belangrijke stap|| Turkije meldt dat er een doorbraak is bereikt in gesprekken tussen Oekraïne en Rusland over de graancrisis. Samen met de VN en Turkije zouden er voorlopige afspraken zijn gemaakt over controles van graanschepen en de oprichting van een coördinatiecentrum. Secretaris-generaal Antonio Guterres van de VN spreekt van een belangrijke stap. Maar hij benadrukt dat nog meer werk nodig is voordat de graanschepen weer kunnen varen op de Zwarte Zee. De Oekraïense president Zelensky zei in zijn dagelijkse videoboodschap dat "inderdaad serieuze inspanningen worden verricht om de wereldmarkt weer van voedsel te voorzien" en dat er "iets van vooruitgang is geboekt". Vanuit Rusland is er nog niet gereageerd. Vandaag zijn er in Istanbul voor het eerst in maanden weer directe gesprekken geweest tussen de twee landen. Ze zaten aan tafel met delegaties van Turkije en de Verenigde Naties. Volgende week komen de vier partijen weer samen in de hoop een akkoord te kunnen ondertekenen. "Maar, zoals ik al zei, is er nog veel bereidheid en inzet voor nodig van alle betrokken partijen", zei Guterres tegen journalisten in New York, waar het VN-hoofdkantoor staat. Oekraïne had zich voorafgaand aan het gesprek hoopvol uitgesproken over een doorbraak. Als gevolg van de invasie ligt de graanexport uit Rusland en Oekraïne, die belangrijk is voor de mondiale voedselvoorziening, al maanden stil. Dat heeft geleid tot fors hogere voedselprijzen en vrees voor een hongersnood in Afrika. Oekraïne en het Westen beschuldigen Rusland ervan de export van graan tegen te houden met blokkades in de Zwarte Zee. Andersom wijst het Kremlin naar Kiev. Volgens Rusland zijn de zeemijnen van Oekraïne er de oorzaak van dat er geen vrachtschepen kunnen varen. Anonieme diplomaten zeggen dat het besproken plan erop neerkomt dat Oekraïne straks de graanschepen langs de mijnen navigeert. Rusland zou deze schepen laten passeren. Turkije zou de vrachtschepen in samenwerking met de VN gaan controleren, zodat er geen wapens worden gesmokkeld.||https://nos.nl/artikel/2436590-turkije-meldt-doorbraak-in-graancrisis-vn-spreekt-van-belangrijke-stap
2022-07-13||Kabinet: miljardeninvestering stroombedrijven bekijken|| Om de problemen met het verstopte stroomnet tegen te gaan denkt het kabinet na over een miljardeninvestering in drie grote netbeheerders. Het gaat om Enexis, Alliander en Stedin, schrijven de ministers Jetten (Klimaat) en Kaag (Financiën) aan de Tweede Kamer. Het geld zou moeten worden gebruikt voor uitbreiding van de stroomnetwerken. De stroomnetwerken in ons land zitten steeds meer verstopt. In juni meldde landelijk netbeheerder Tennet dat er een voorlopige stop komt voor nieuwe bedrijven die een aansluiting willen op het net voor zowel de afname als het opwekken van elektriciteit in Noord-Brabant en Limburg. Ook bestaande bedrijven krijgen hiermee te maken, als zij een zwaardere aansluiting willen. Tennet moest hiertoe overgaan omdat er geen ruimte meer op het net is. In Noord-Brabant en Limburg zit het hoogspanningsnet vol door de snelle opkomst van warmtepompen, laadpalen, nieuwe bedrijven en de elektrificatie van de industrie, die door de oorlog in Oekraïne nog versneld is. De ondernemersverenigingen VNO-NCW en MKB-Nederland noemden in juni het gebrek aan capaciteit zeer zorgelijk voor ondernemers die "juist alles doen om te verduurzamen". Volgens hen gaat het de energietransitie en het halen van de klimaatdoelen ernstig in de wielen rijden. Ook noemden ze het oplossen van het probleem "extra urgent nu we sneller van het gas af willen vanwege Poetin". Ook in en rond Amsterdam zit het net verstopt. Volgens de netwerkbeheerders moeten er miljoenen geïnvesteerd worden in uitbreiding en verzwaring van het stroomnet. Het kabinet overweegt een financiële bijdrage. Ook wordt bekeken of andere overheden (gemeenten, provincies) en partijen een bijdrage kunnen leveren en in welke vorm.||https://nos.nl/artikel/2436587-kabinet-miljardeninvestering-stroombedrijven-bekijken
2022-07-13||Een jaar na watersnood: wat als het nu weer zo hard zou regenen?|| "Niets zo veranderlijk als het weer". Deze typisch Nederlandse uitspraak gaat deze week misschien wel nog een beetje extra op. Terwijl waterschappen voorbereidingen treffen voor droogte en weerdeskundigen zich buigen over de vraag of we volgende week de 40 graden aantikken, was het weerbeeld vorig jaar compleet anders. Toen werden Limburg en delen van Duitsland en België getroffen door extreme regenval. Op sommige plaatsen viel in twee dagen meer dan 250 millimeter regen. Rivieren en beken overstroomden. In België en Duitsland vielen meer dan 200 doden. Precies een jaar later staan mensen in de getroffen gebieden stil bij de gebeurtenissen, met onder meer een lampionnenoptocht vanavond in Valkenburg. Hoe het water huishield in Limburg en in Duitsland hele dorpen wegvaagde, zie je in deze video: Het waren de grootste overstromingen in Limburg in tientallen jaren. Wat als het nu - een jaar later - in hetzelfde gebied net zo hard zou regenen? Zouden de gevolgen dan hetzelfde zijn, of is er iets veranderd? En zijn er plannen om overstromingen van deze aard te voorkomen? Allemaal vragen over zogenoemde waterveiligheid. In Nederland zijn waterschappen daarmee bezig. Bij het waterschap in Limburg heeft Josette van Wersch het in haar portefeuille. Ze heeft door de wateroverlast een druk jaar achter de rug. "Na de watercrisis had alleen het waterschap al op ongeveer 650 locaties schade. We hebben hard gewerkt om die te herstellen en dat is bijna overal gelukt." Volgens Van Wersch is Limburg daarmee weer klaar om nieuwe buien op te vangen. Maar het eerlijke verhaal is, zo erkent ook het waterschap, dat het Limburgse waternetwerk niet opeens meer water aankan dan vorig jaar juli. Onder meer Valkenburg kreeg toen te maken met wateroverlast: Mocht het dus weer zoveel regenen in korte tijd, dan zullen de gevolgen waarschijnlijk niet veel anders zijn dan vorig jaar. Uit eerste onderzoeken blijkt dat dergelijke wateroverlast wel te voorkomen is, legt Van Wersch uit, "maar de maatregelen die daarvoor nodig zijn onrealistisch en onuitvoerbaar". Ze doelt op een studie van Deltares. Het instituut berekende dat er een wateropvang van ongeveer 1400 voetbalvelden nodig zou zijn, wil Zuid-Limburg het water tijdens hevige regenval goed kunnen opvangen. Daarnaast zou het centrum van Valkenburg - waar de rivier de Geul vorig jaar buiten de oevers trad - volgebouwd moeten worden met metershoge kademuren. "Dat kan natuurlijk niet", zegt Van Wersch, "en bovendien hebben we die ruimte ook niet. Dus moeten we naar andere maatregelen op zoek". Het Waterschap Limburg werkt wel aan een beter alarmeringssysteem, zegt Van Wersch. Begin volgend jaar moet dat klaar zijn. Ook is een app van het waterschap uitgebreid, waarin de verwachte waterstanden te zien zijn. "We horen van inwoners dat ze eerder gewaarschuwd willen worden, om bijvoorbeeld meubels of dieren hoger te kunnen zetten. Daar werken we aan". Op de korte termijn kijkt het waterschap ook naar locaties waar zandzakken en schotten nuttig kunnen zijn. "In deze fase is het dus nog vooral het beperken van de schade, mocht er weer zoveel water komen." Voorlopig geen Deltwerken-achtige constructies dus om water vast te houden, of tunnels om het water juist sneller door woonkernen te leiden. "Eind van het jaar komt er een onderzoek uit naar het gehele waternetwerk in Limburg. Pas dan kunnen we structureel aangeven wat er moet gebeuren", aldus Van Wersch. Daarvoor is hoe dan ook de hulp van België en Duitsland nodig, waarschuwt Van Wersch, omdat het water daar voor het overgrote deel vandaan komt. De samenwerking met Duitsland gaat goed, aldus de bestuurder, omdat ze daar ook waterschappen hebben. "Maar in België is het wel ingewikkeld. Want de thema's liggen daar op drie of vier verschillende tafels." Vooral de zuiderburen moeten dus aan de bak, vindt Van Wersch. "Daar moeten echt maatregelen worden genomen, want het grootste deel van het water vorig jaar in het Limburgse Heuvelland kwam uit België."||https://nos.nl/artikel/2436583-een-jaar-na-watersnood-wat-als-het-nu-weer-zo-hard-zou-regenen
2022-07-13||Kabinet zet subsidie verduurzaming mkb stil vanwege sjoemelende adviseurs|| Een subsidie voor verduurzaming van midden- en kleinbedrijven is per direct stopgezet. De Rijksdienst voor Ondernemend Nederland (RVO) kreeg de afgelopen maanden verschillende signalen binnen. Daaruit blijkt dat meerdere energieadviseurs "oneigenlijk gebruik" hebben gemaakt van de regeling, meldt minister Jetten voor Klimaat en Energie. Het gaat om de Subsidieregeling Verduurzaming MKB (SVM), die in het leven geroepen werd om mkb'ers te ondersteunen bij de klimaat- en energietransitie. Het idee van de subsidie is dat een mkb'er advies van een energieadviseur grotendeels vergoed krijgt. Ondernemers klaagden dat de kwaliteit van de adviezen van energieadviseurs onvoldoende was. Een aantal gaf zelfs aan dat ze door deur-tot-deur verkopers zijn misleid over de subsidieregeling. "Dan moet je bijvoorbeeld denken aan energieadviseurs die bij bedrijven zoals de slager, bakker, kapper, shoarmazaak binnenstapten en zeiden dat ze bij de RVO werkten en dat ze verplicht moesten meewerken aan deze regeling", legt een woordvoerder van de RVO uit. Doel van de regeling is ondernemers te helpen om te verduurzamen, bijvoorbeeld door energiezuiniger apparatuur, ledverlichting of zonnepanelen aan te schaffen of het pand beter te isoleren. De regeling was bewust zo laagdrempelig mogelijk ingericht zodat het mkb'ers weinig tijd kost om de aanvraag in te dienen en de adviseur hen zoveel mogelijk werk bij het nemen van energiebesparingsmaatregelen uit handen kan nemen. "Waar in het begin er nog tientallen tot honderd aanvragen per maand binnenkwamen, liep dat de afgelopen maanden heel hard op. Deze maand tot nu toe gaat het om 2300 aanvragen", zegt de RVO-woordvoerder. "Daarmee nam ook het aantal klachten flink toe en zijn we gaan kijken naar hoe dat kwam." De overheid stelt een onderzoek in. Er wordt onderzocht of de signalen van misleiding en het onder druk zetten van mkb-ondernemers mogelijkheden bieden om stappen te zetten tegen energieadviseurs. Bij de openstelling op 1 oktober 2021 was er een totaal subsidiebudget beschikbaar van 28,2 miljoen euro. Op dit moment is daar nog ongeveer 20 miljoen van over. Welk deel van de 8 miljoen oneigenlijk is uitgekeerd, is nog onduidelijk. Het is de bedoeling om de regeling zo snel mogelijk in een aangepaste vorm weer open te stellen.||https://nos.nl/artikel/2436582-kabinet-zet-subsidie-verduurzaming-mkb-stil-vanwege-sjoemelende-adviseurs
2022-07-13||RIVM en Tata Steel eens over uitstoot, maar er is ook kritiek: 'cijfermatige goocheltruc'|| Er is een verklaring gevonden voor het grote verschil tussen wat het RIVM aan kankerverwekkende stoffen in de IJmond heeft gevonden, en wat het verwachtte te vinden op basis van het milieujaarverslag van Tata Steel. Dat zegt de provincie Noord-Holland op basis van gesprekken met deskundigen, Tata Steel en het RIVM. Aan de metingen in het jaarverslag worden volgens de provincie minder hoge eisen gesteld dan aan een andere uitstootregistratie van Tata Steel, die van Zeer Zorgwekkende Stoffen (ZZS). Als de gegevens van de ZZS worden toegevoegd, is het verschil tussen de concentraties op basis van de milieujaarverslagen van Tata Steel en de echte metingen vele malen kleiner. Het RIVM staat achter de conclusie dat het gat na de aanpassingen van Tata Steel kleiner is, maar plaatst er wel een aantal kanttekeningen bij. Zo is volgens het RIVM de uitstoot van kankerverwekkende stoffen waar de verschillen het grootst waren, verplaatst naar de verouderde en fel bekritiseerde kokesfabrieken. Het betekent dat de uitstoot minder hoog plaatsvindt en op een lagere temperatuur dan blijkt uit de oorspronkelijke verslagen van Tata Steel. Met als gevolg dat er meer in de omgeving neerdaalt dan uit die verslagen is af te leiden. Voor een aantal kankerverwekkende stoffen maakt dit volgens het RIVM een groot verschil. Ook zegt het RIVM niet te kunnen controleren of de cijfers die Tata nu heeft aangeleverd kloppen. Bénédicte Ficq, advocaat van omwonenden van Tata Steel spreekt van "gegoochel met cijfers. Waarom heb je maanden nodig om erachter te komen dat je al een andere meting hebt waardoor alles opeens klopt? Ik heb het gevoel dat ze hartstochtelijk hebben gezocht naar een oplossing voor dit probleem." Ze voegt eraan toe dat ze dit rapport naar het OM wil sturen, zodat de politie kan onderzoeken hoe het tot stand is genomen. De provincie Noord-Holland zegt vervolgstappen te nemen om de registratie van de uitstoot van Tata Steel te verbeteren. Tata Steel geeft aan dat het zijn volgende jaarverslagen meer in lijn zal brengen met de strengere ZZS. Verder herhaalt het bedrijf dat het ruim 300 miljoen euro investeert om groener te worden. Onder meer door in te zetten op waterstof wil het in 2030 fors minder schadelijke stoffen uitstoten. "Het nieuws van vandaag zegt niets over de vraag of Tata Steel meer heeft uitgestoten dan juridisch is toegestaan," zegt Kars de Graaf, Hoogleraar bestuursrecht en duurzaamheid aan de Rijksuniversiteit Groningen. "Tata Steel krijgt eerst een kans om het rapporteren van zijn uitstoot in het Milieujaarverslag over 2021 aan te passen aan de nieuwe inzichten." Als het bedrijf de juridische emissienormen heeft overschreden, dan is Tata Steel in overtreding en kan er volgens De Graaf in beginsel handhavend worden opgetreden. "Maar als het voldoet aan zijn wettelijke verplichtingen, is Tata Steel juridisch niets te verwijten." Daarom kan worden overwogen om die regels strenger te maken. "Juridische normen lopen soms nog achter op bijvoorbeeld de door de Wereldgezondheidsorganisatie aanbevolen eisen met betrekking tot de menselijke gezondheid. Die aanbevelingen zijn vaak relevant, maar strenger dan de juridische norm." Vanwege de gevolgen voor gezondheid en milieu ligt Tata al jaren onder een vergrootglas. Vandaag werd ook bekendgemaakt dat Tata Steel minder stikstof mag uitstoten van de Provincie Noord-Holland. Het bedrijf is de grootste stikstof-uitstoter van Nederland. Dinsdag meldde toezichthouder Omgevingsdienst Noordzeekanaalgebied dat er een te grote hoeveelheid van de kankerverwekkende stof chroom-6 in het grondwater bij Tata Steel is gevonden. Volgens de lokale GGD levert het geen gezondheidsrisico op, maar Tata Steel moet wel nader onderzoek doen onder toeziend oog van de dienst.||https://nos.nl/artikel/2436577-rivm-en-tata-steel-eens-over-uitstoot-maar-er-is-ook-kritiek-cijfermatige-goocheltruc
2022-07-13||Duizenden campinggasten geëvacueerd om branden bij duin bij Bordeaux|| Vijf campings in de buurt van de hoogste duin van Europa zijn ontruimd vanwege een bosbrand in de buurt. Bij de Dune de Pilat, op zo'n 60 kilometer afstand van Bordeaux, is al zo'n 1200 hectare natuurgebied verwoest. Zo'n 6000 campinggasten werden afgelopen nacht gewekt met de mededeling dat ze de campingterreinen moesten verlaten. Rond 05.00 uur was de evacuatie voltooid. In onder meer de nabijgelegen gemeente La Teste-de-Buch werd een sporthal ingericht. Daar konden mensen zich registreren en zorgden het Rode Kruis en leger voor veldbedden en water, vertelt een geëvacueerde Nederlander aan het AD: "Iedereen moest zich registreren met zijn naam en telefoonnummer. Die rij was wel pittig. Iedereen was super moe." Ook in de Franse gemeente Landiras, zo'n 40 kilometer ten zuiden van Bordeaux, woedde er een bosbrand: Het is niet duidelijk wanneer de brand geblust zal zijn en wanneer gasten weer terug kunnen naar de campings. Hoeveel Nederlanders er in de buurt zitten is ook onduidelijk. De ANWB zegt tot nu toe nog geen hulpverzoeken van Nederlanders in nood te hebben gekregen. De brand lijkt te zijn ontstaan door een auto met pech, die in brand is gevlogen. Niet veel verderop woedt nog een brand die al 1600 hectare natuur heeft verwoest. Er zijn 800 brandweerlieden actief om het vuur te bestrijden met tien blusvliegtuigen. Hoewel de Fransen morgen hun nationale feestdag vieren, is vuurwerk afsteken in gemeenten in de buurt van de branden verboden. Net als in andere delen van Europa heeft het zuidwesten van Frankrijk te maken met extreme temperaturen. De aanhoudende droogte en harde wind maken het blussen van het vuur erg lastig.||https://nos.nl/artikel/2436576-duizenden-campinggasten-geevacueerd-om-branden-bij-duin-bij-bordeaux
2022-07-13||Waarom het Noordpoolgebied veel sneller opwarmt dan de rest van de wereld|| Een grote wetenschappelijke expeditie verlaat vandaag de bewoonde wereld op Spitsbergen. Een schip met vijftig wetenschappers vertrekt naar Edgeøya, dat aan de oostkant van de Spitsbergen-eilandengroep ligt. Het is de snelst opwarmende plek op aarde. Is de temperatuur wereldwijd gemiddeld met 1,2 graden gestegen, op Edgeøya is de stijging gemiddeld 6 graden. De NOS doet de komende weken verslag van de expeditie. Nu geven we antwoord op zes vragen: Dat heeft verschillende oorzaken. Wereldwijd is de temperatuur op aarde sinds het begin van de industriële revolutie met 1,2 graad gestegen. Maar er zijn grote regionale verschillen; het Noordpoolgebied is twee à drie keer zoveel opgewarmd. De belangrijkste oorzaak van de opwarming is de uitstoot van broeikasgassen, maar in het Arctische gebied komen daar nog andere effecten bij. Eén daarvan is het albedo-effect: door het smelten van het drijvende ijs op de zee rond de Noordpool, wordt het zonlicht minder weerkaatst. In plaats daarvan gaat de warmte direct de zee in. Dat het water warmer wordt, leidt tot het nog sneller wegsmelten van zee-ijs. Het ijs op de Arctische oceaan neemt in oppervlakte elk jaar gemiddeld met bijna 80.000 vierkante kilometer af. Dat is ongeveer twee keer Nederland. Sinds de satelliet-metingen begonnen in 1978 is al bijna de helft (45 procent) van het ijsoppervlak verdwenen. Ook de dikte van het ijs is flink afgenomen. Was het eerst meters dik, nu is het op veel plaatsen flinterdun. Als je de dikte en het oppervlak combineert, dan is ongeveer 75 procent van alle zee-ijs verdwenen. Niet direct. Zee-ijs drijft op water, en als het smelt neemt daarmee niet de hoeveelheid water toe. Indirect is er wel effect. Want door het verdwijnen van het zee-ijs wordt de regio snel warmer, en daardoor smelt ook het landijs in gebieden als Groenland, Siberië, Spitsbergen en Canada. Dat ijs stroomt naar zee, en dat leidt wel tot zeespiegelstijging. Ja. Laaggelegen gebieden op aarde maken zich zorgen over zeespiegelstijging. Daarnaast heeft de opwarming in het Noordpoolgebied consequenties voor planten en dieren in andere delen van de wereld, zowel op land als in de zee, en ook op weerpatronen. Zo leiden de warmere winters in het noorden mogelijk ook tot hogere temperaturen in de winter bij ons. In september 2012 bereikte de omvang van het ijs rond de Noordpool zijn kleinste omvang tot nu toe. De kans bestaat dat dit negatieve record dit jaar gebroken wordt.  Wetenschappers wijzen erop dat het verdwijnen van het zee-ijs een plotselinge enorme temperatuursverandering met zich mee kan brengen. Is de lucht vlak boven het zee-ijs geregeld -20 tot -30 graden, zodra het ijs weg is stijgt de temperatuur tot rond het vriespunt; een plotselinge stijging van tientallen graden. Verwacht wordt dat over een paar decennia de Noordpool in de zomer helemaal ijsvrij is. Dat is dan voor het eerst sinds er mensen zijn op aarde. Welke gevolgen dat heeft is nog onzeker. Onderzoek laat grote verschillen zien: van relatief weinig impact tot ingrijpende gevolgen, zoals grote veranderingen in het weer, ook in Nederland. Het is de tweede keer dat deze bijzondere expeditie plaatsvindt en sinds de vorige keer (7 jaar geleden) is er veel gebeurd boven de poolcirkel. Wetenschappers doen hun best om de gevolgen van de opwarming te onderzoeken en - hoe moeilijk ook - iets te zeggen over de betekenis daarvan voor de toekomst. De NOS heeft besloten mee te gaan om zelf over de expeditie te kunnen berichten en de effecten van de opwarming van de aarde zelf zichtbaar te kunnen maken. In het Noordpoolgebied is de opwarming extra goed te merken en dat maakt het relevant nu terug te gaan naar Spitsbergen en de expeditie te volgen. Hoewel er discussie over bestaat, heeft de NOS besloten om de CO2-uitstoot van de vluchten van verslaggever Emil van Oers, klimaatredacteur Heleen Ekker en cameraman Geert Kanters te compenseren. Nog meer weten over de reis? Emil van Oers en Heleen Ekker beantwoordden eerder jullie vragen. Kijk de Q&A hier terug:||https://nos.nl/collectie/13907/artikel/2436572-waarom-het-noordpoolgebied-veel-sneller-opwarmt-dan-de-rest-van-de-wereld
2022-07-13||Keith Bakker krijgt lagere straf voor ontucht met minderjarige, per direct vrij || Voormalig verslavingsgoeroe Keith Bakker heeft in hoger beroep een fors lagere straf gekregen voor ontucht met een minderjarig meisje. Het hof legde hem een celstraf op van 18 maanden. Omdat de Amsterdammer al anderhalf jaar heeft vastgezeten, komt hij per direct vrij. In eerste aanleg kreeg Bakker vorig jaar een celstraf van 4,5 jaar. Het OM eiste twee weken terug in hoger beroep een celstraf van 6 jaar en tbs tegen de 61-jarige Bakker, wegens verkrachting. Ook wilde het OM dat hij een beroepsverbod kreeg. Het hof zegt niet te kunnen vaststellen dat in de relatie tussen Bakker en het meisje sprake was van gedwongen seksuele gemeenschap. Volgens de rechter staat wel vast dat Bakker "erg dominant" was en dat hij misbruik maakte van de kwetsbare situatie waarin het slachtoffer zich bevond, schrijft AT5. Ook staat vast dat er seksuele handelingen zijn gepleegd. "Maar bewijs voor dwang is niet gevonden", aldus de rechter. Het meisje was bij Bakker in behandeling voor een eetstoornis. Maar volgens het hof is ook niet aangetoond dat Bakker de ontucht met het minderjarige meisje pleegde vanuit de positie van hulpverlener. Het opleggen van een beroepsverbod kan daarom niet aan de orde zijn, aldus het hof.||https://nos.nl/artikel/2436571-keith-bakker-krijgt-lagere-straf-voor-ontucht-met-minderjarige-per-direct-vrij
2022-07-13||12 jaar cel voor Dordtenaar die agenten en omstander neerschoot|| De 39-jarige man die vorig jaar in Dordrecht twee agenten en een omstander neerschoot met een afgepakt dienstwapen, moet twaalf jaar de cel in. Dat heeft de rechtbank vandaag bepaald. Justitie eiste ook tbs met dwangverpleging voor de fotograaf, maar daar ging de rechter niet in mee. Op 25 augustus 2021 was Niels W. onder invloed van alcohol, cocaïne en speed, schrijft Rijnmond. Agenten kwamen op een overlastmelding af. Nadat W. had geweigerd mee te werken, pakte hij het wapen van een van de agenten af en schoot daar zo'n vijftien keer mee. Een van de agenten loste daarop vijf schoten. W. raakte bij dat vuurgevecht onder meer een agent in de kaak. Een Poolse omstander werd door een van de kogels in de rug geraakt. De agenten kwamen er door hun kogelwerende vesten relatief goed vanaf. De Poolse omstander had dat geluk niet: de kogel die hem raakte in zijn rug, veroorzaakte een dwarslaesie. Hij zit de rest van zijn leven in een rolstoel. "De rechtbank neemt het u zeer kwalijk dat u door drank- en drugsgebruik anderen zo in gevaar brengt. Door ongecontroleerd met een vuurwapen te schieten was het veroorzaken van doden niet ondenkbaar", zei de rechter.||https://nos.nl/artikel/2436570-12-jaar-cel-voor-dordtenaar-die-agenten-en-omstander-neerschoot
2022-07-13||Google koopt 20 hectare grond in Groningen voor bouw datacenter || Google wil een datacenter bouwen ten westen van Hoogkerk in Groningen. Het techbedrijf heeft twintig hectare grond van de gemeente Groningen gekocht, meldt RTV Noord. De komst van het datacenter hangt al enige tijd in de lucht. Groningen zegt al langer open te staan voor de komst van een datacenter. Google laat weten dat het gaat om een "kleinschalige satelliet-faciliteit". Het bedrijf dient volgens de regionale omroep na het tekenen van de koopovereenkomst een aanvraag voor een omgevingsvergunning in. Dat lijkt een formaliteit, want het plan om in het najaar van 2023 te beginnen met bouwen, ligt er al. De techgigant heeft plannen voor de bouw van in totaal twee van dit soort faciliteiten in de provincie. Ze zijn bedoeld als back-up van het grotere datacenter in de Eemshaven. De andere komt in Oldambt te staan. Beide beslaan acht hectare aan bebouwing en 65 megawatt aan energie. Daarmee zitten de plannen onder grens van wat wordt gedefinieerd als een hyperscaler (10 hectare en 70 megawatt). Het kabinet besloot eerder om dit soort megadatacenters maar in twee gemeenten toe te staan. Het Hogeland in Groningen en Hollands Kroon in Noord-Holland. Die laatste gemeente heeft aangegeven geen behoefte te hebben aan nieuwe projecten.||https://nos.nl/artikel/2436568-google-koopt-20-hectare-grond-in-groningen-voor-bouw-datacenter
2022-07-13||Commissie uit weer grote zorgen over rechtsstaat in Polen en Hongarije || De Europese Commissie blijft zich zorgen maken over de onafhankelijkheid van rechters en media in Polen en Hongarije. In een jaarlijks rapport over de rechtsstaat in de EU somt de Commissie de grootste problemen in de 27 landen op. Het is geen verrassing dat Polen en Hongarije er niet al te best vanaf komen. De landen zijn al langere tijd in conflict met Brussel over hun rechtsstaat. Daarom hebben ze nog geen geld gekregen uit het coronaherstelfonds. In het geval van Hongarije is de Commissie zelfs een procedure gestart om geld uit de reguliere EU-begroting stop te zetten. Eurocommissaris Didier Reynders (Justitie) noemt de tekortkomingen in de rechtsstaat van de landen "systematisch". Vanwege de oorlog in Oekraïne is het volgens Reynders extra belangrijk dat de EU kritisch blijft kijken naar de rechtsstaat: "Nu we Oekraïne helpen bij het in stand houden van hun rechtsstaat kunnen we alleen geloofwaardig blijven als we onze eigen zaken ook op orde hebben." Het rapport komt op een kritisch moment, met name voor Polen. Onlangs gaf de Commissie Polen groen licht voor miljarden uit het coronaherstelfonds als het land aan een aantal voorwaarden zou voldoen. Toch staat in dit rapport dat er nog grote zorgen zijn over de onafhankelijkheid van Poolse rechters. "Als diezelfde Commissie toch zou overgaan tot het doen van betalingen uit het coronaherstelfonds, is dat volstrekt ongeloofwaardig", zegt D66-Europarlementariër Sophie in 't Veld. Ook de rechtsstaat van Nederland is onder de loep genomen. Nederland komt uit de bus als een van de best presterende landen, maar krijgt ook een aantal aanbevelingen. Zo moet het kabinet blijven werken aan een goede afhandeling van de kinderopvangtoeslagenaffaire. Ook moet er goed gekeken worden naar de structurele problemen die de affaire heeft blootgelegd. Ook moet de regering een gedragscode maken voor ministers en staatssecretarissen. Daarin moet onder meer staan dat ze niet binnen twee jaar aan de slag mogen gaan voor een lobbykantoor. Deze kritiek lijkt direct te verwijzen naar voormalig VVD-minister Cora van Nieuwenhuizen, die vorig jaar stopte als minister van Infrastructuur en Waterstaat om aan de slag te gaan bij lobbyclub Energie-Nederland. Eerder deze week kwam een soortgelijke zaak boven water door publicatie van de zogenoemde Uber Files. Daaruit bleek dat oud-Eurocommissaris Neelie Kroes (VVD) gelobbyd heeft voor Uber, hoewel dit haar nadrukkelijk verboden was door de Commissie.||https://nos.nl/artikel/2436561-commissie-uit-weer-grote-zorgen-over-rechtsstaat-in-polen-en-hongarije
2022-07-13||RIVM: nieuwe omikronvariant centaurus duikt op in Nederland|| De BA.2.75-variant van het coronavirus, ook wel centaurus genoemd, is ook in Nederland opgedoken. Dat heeft het RIVM vastgesteld na onderzoek bij geteste personen. De variant is aangetroffen in een monster uit de regio Noordoost-Gelderland. Dat werd afgenomen op 26 juni. Over BA.2.75 is nog weinig bekend. De variant werd op iets grotere schaal al vastgesteld in India. Ook in Australië, Japan, Canada, de Verenigde Staten, Duitsland en het Verenigd Koninkrijk werd deze al gevonden. Door mutaties is het mogelijk dat de BA.2.75-variant de afweer tegen het virus (door besmetting of vaccinatie) gemakkelijker kan omzeilen dan andere varianten van omikron. Hier wordt nog volop onderzoek naar gedaan. Vooralsnog lijkt centaurus niet ziekmakender te zijn.||https://nos.nl/artikel/2436559-rivm-nieuwe-omikronvariant-centaurus-duikt-op-in-nederland
2022-07-13||Kranten moeten artikelen over gronddeal Knops rectificeren || NRC en De Limburger moeten van de rechtbank in Amsterdam artikelen rectificeren over oud-staatssecretaris Raymond Knops. De kranten hebben Knops er onterecht van beschuldigd dat hij bij de bouw van zijn woning "voor tienduizenden euro's is bevoordeeld" bij de aankoop van de bouwgrond. De uitspraak van de rechter houdt overigens niet in dat er geen sprake was bevoordeling. De dagbladen schreven in 2020 dat de CDA'er bij de aankoop van een stuk grond in Limburg bevoordeeld was door een onderneming van de provincie. Dat zou hem een voordeel van enkele tienduizenden euro's hebben opgeleverd. Knops kocht de grond via de zogeheten ruimte-voor-ruimteregeling. In dat project werden oude varkensstallen gesloopt, waarna de vrijgekomen ruimte beschikbaar kwam voor woningbouw. Knops stelde dat hij een normbedrag betaalde voor het stuk grond. Uit onvrede over de artikelen spande hij in mei een rechtszaak aan. De rechter oordeelde vandaag dat het gebruik van het woord "bevoordeling" door de kranten niet onrechtmatig is, maar de toevoeging "tienduizenden euro's" wel. Knops reageert bij 1Limburg opgelucht. "Ik ben heel blij met deze uitspraak. Of ik het verwacht had? Ik had het zeker gehoopt, omdat ik weet hoe alles elf jaar geleden is gegaan. Ik ben in dat proces overal bij betrokken geweest. Maar ik ben blij dat er nu een gerechtelijke uitspraak ligt die mijn verhaal bevestigt." NRC benadrukt dat de rechter het gebruik van het woord "bevoordeling" niet onrechtmatig noemt. "We zijn blij dat de rechter oordeelt dat we terecht konden concluderen dat Knops is bevoordeeld bij de koop van grond en de bouw van zijn huis. Jammer dat we toch iets moeten rectificeren, maar we hopen dat dat de hoofdlijn van dit vonnis niet overschaduwt", aldus de hoofdredactie. De kranten moeten in alle artikelen met de beschuldiging een rectificatie toevoegen waarin staat: "De rechter heeft geoordeeld dat de in dit artikel gepubliceerde beschuldiging van 'bevoordeling van tienduizenden euro's' onrechtmatig is ten opzichte van Knops." Ook moeten ze een link toevoegen naar de uitspraak van de rechter. Daarnaast moeten de uitgevers van de kranten de proceskosten betalen.||https://nos.nl/artikel/2436557-kranten-moeten-artikelen-over-gronddeal-knops-rectificeren
2022-07-13||Dwangsom volgt als sector niet vanaf 1 januari statiegeld heft op blikjes|| Als supermarkten, producenten en importeurs op 1 januari 2023 geen statiegeld heffen op blikjes, kunnen ze een flinke dwangsom tegemoet zien. Dat heeft de Inspectie Leefomgeving en Milieu (ILT) laten weten.  Sinds 1 juli 2021 wordt er al statiegeld gerekend op kleine plastic flesjes. Die regeling wordt vanaf januari uitgebreid met blikjes. Net als voor flesjes zal het statiegeld 15 cent bedragen. Het rekenen van statiegeld moet ervoor zorgen dat er minder zwerfvuil op straat belandt. De sectoren die het statiegeld moeten rekenen zeggen meer tijd nodig te hebben om het systeem op te zetten om de blikjes ook weer in te nemen. Er worden per jaar 2 miljard blikjes verkocht. Daarmee verdubbelt het aantal verpakkingen met statiegeld ruim. Per jaar worden er 1,5 miljard kleine en grote plastic flessen verkocht. In juni hebben de betrokken producenten laten weten aan staatssecretaris Heijnen van Infrastructuur en Waterstaat dat het innamesysteem per 1 april 2023 functioneel kan zijn. Die gaf toen al aan daar niet mee akkoord te gaan en de ILT naar maatregelen te laten kijken. "Dat er statiegeld op blikjes komt, is niet nieuw", zegt de ILT. "De betrokken partijen zijn vooraf ruim betrokken en geïnformeerd over de datum van 31 december 2022. Het lijkt volgens de sector onmogelijk om die datum te halen, maar dat zien we echt anders." De zeventien betrokken partijen hebben nu vier weken om te reageren op het voornemen om een dwangsom op te leggen. In totaal kan de dwangsom voor de zeventien partijen gezamenlijk oplopen tot 28 miljoen euro.||https://nos.nl/artikel/2436555-dwangsom-volgt-als-sector-niet-vanaf-1-januari-statiegeld-heft-op-blikjes
2022-07-13||Einde van de Rajapaksa-dynastie, hoe nu verder in Sri Lanka?|| Een grote menigte demonstranten bezet het kantoor van de Sri Lankaanse premier Ranil Wickremesinghe. Nadat president Gotabaya Rajapaksa als gevolg van maandenlange protesten vannacht het land was ontvlucht, werd de premier aangesteld als waarnemend president. Veel demonstranten zien Wickremesinghe als handlanger van president 'Gota' en eisen zijn vertrek. Sinds zijn aanstelling probeerden zij het kantoor van de premier binnen te stormen, dat werd bewaakt door het leger. Ondanks het inzetten van traangas, lukte het de betogers vanochtend het gebouw binnen te komen. De demonstranten in het gebouw zingen liederen en schreeuwen leuzen als "Ranil krankzinnig, Gota krankzinnig". Ze nemen foto's onder de glazen kroonluchter in de vergaderkamer en liggen op de dure sofa's. De twee grootste televisiekanalen in Sri Lanka zijn niet lang na de bestorming uit de lucht gehaald. Premier Wickremesinghe heeft aangekondigd dat het leger alle noodzakelijke maatregelen mag nemen om de orde te herstellen: "We kunnen onze grondwet niet verscheuren. We moeten een einde maken aan deze fascistische bedreiging van onze democratie." Bekijk beelden van de bestorming: Het vertrek van president Gotabaya heeft een einde gemaakt aan de eens zo illustere Rajapaksa-dynastie. De president liet niemand van zijn familie achter op een machtspositie, waarmee het land in een groot gat valt. Voor nu dient de premier nog als zijn plaatsvervanger. Volgende week zal het parlement een nieuw tijdelijk hoofd van de regering kiezen. Wie dat ook zal zijn, die persoon krijgt een enorme uitdaging op zijn bord. Het land verkeert in diepe crisis. Het land heeft niet genoeg brandstof voor essentiële diensten als bussen, treinen en ambulances. Brandstof importeren gaat niet meer door de erbarmelijke financiële situatie. De bevolking keerde zich als gevolg van de crisis tegen president Gotabaya Rajapaksa en zijn familie, die al bijna 20 jaar de koers van het land bepalen. 'Gota' genoot veel aanzien in het land sinds hij in 2009 als minister van Defensie een einde maakte aan de burgeroorlog tegen de Tamil Tijgers, een militante organisatie. Maar op de achtergrond speelden altijd beschuldigingen van misstanden tijdens die oorlog. Zelf ontkende hij alle beschuldigingen. De familie van de voormalige president vormt een politieke dynastie. Sinds 1936 hebben de Rajapaksa's zo'n vijftig parlementariërs, ministers, hoge functionarissen en ambassadeurs voortgebracht. Mahinda, de oudere broer van Gotabaya, werd in 2005 president van Sri Lanka. Andere familieleden kregen hoge posten binnen de regering toegewezen. De familie is berucht om corruptie en machtsmisbruik. Familieleden werden consequent belangrijke posten toegeschoven. Gotabaya maakte als minister van Defensie een einde aan de bloedige burgeroorlog die al decennia met de Tamil Tijgers woedde. Hij greep hard in. Volgens schattingen kwamen daar 60.000 tot 100.000 Tamils bij om. In 2015 verloor Mahinda na tien jaar zijn macht. De familie raakte meer naar de achtergrond, maar in 2019 kwam Gotabaya aan de macht. Hij benoemde zijn oudere broer tot premier. Andere familieleden werden opnieuw op belangrijke posten benoemd. Onder zijn bewind begon er economisch wanbeleid. Premier Mahinda trad twee maanden geleden gedwongen af, maar de problemen hielden aan. Het land met 22 miljoen inwoners is in gebreke gebleven bij 55 miljard dollar aan buitenlandse leningen. De inflatie liep vorige maand op tot 54,6 procent. Het vooruitzicht is somber, maar niemand weet hoe het land zijn leningen kan afbetalen. De volkswoede keerde zich afgelopen weekend tegen Gotabaya. Zaterdag vielen duizenden betogers zijn presidentiële paleis binnen. Weinig mensen hadden na een lange machtsperiode aan zien komen dat het voor de Rajapaksa's zo zou eindigen. Het presidentiële paleis wordt sinds zaterdag bezet:||https://nos.nl/artikel/2436549-einde-van-de-rajapaksa-dynastie-hoe-nu-verder-in-sri-lanka
2022-07-13||Eigenaar kledingmerk My Brand opgepakt voor drugshandel|| De eigenaar van kledingmerk My Brand is vorige week woensdag aangehouden in Amsterdam. Hij wordt verdacht van witwassen en handel in verdovende middelen, meldt het Openbaar Ministerie vandaag. De woning van de 44-jarige Domenico G. werd in juni al doorzocht in een lopend onderzoek naar verdovende middelen. Dat gebeurde naar aanleiding van onderschepte gesprekken via versleutelde telefoons, melden bronnen aan Nieuwsuur. In het huis van de man in Purmerend werd 228.000 euro cash geld aangetroffen. Ook werd een vuurwapen gevonden. G. was tijdens de doorzoeking in het buitenland. Hij meldde zich op 6 juli bij een politiebureau in Amsterdam. Daar is hij aangehouden. Het onderzoek naar de drugshandel gaat door. Het OM sluit niet uit dat nog meer aanhoudingen volgen. My Brand was onder meer bij profvoetballers populair. Voetballer Luis Suárez voerde campagne en werkte met het merk samen voor een kledingcollectie. Oud-voetballer Glenn Helder was ambassadeur van het merk, vertelde hij in 2018 in Het Parool.||https://nos.nl/artikel/2436548-eigenaar-kledingmerk-my-brand-opgepakt-voor-drugshandel
2022-07-13||Al jullie vragen over de Noordpoolexpeditie beantwoord|| Een grote wetenschappelijke expeditie verlaat vandaag de bewoonde wereld op Spitsbergen. Een schip met 50 wetenschappers aan boord vertrekt richting Edgeøya, de snelst opwarmende plek op aarde. Heleen Ekker, klimaatspecialist van de NOS, en NOS-verslaggever Emil van Oers gaan mee met de expeditie. In een livestream beantwoordden ze jullie vragen. Bekijk die hieronder terug:||https://nos.nl/artikel/2436546-al-jullie-vragen-over-de-noordpoolexpeditie-beantwoord
2022-07-13||'Emmy-nominatie voor Squid Game laat zien dat blik jury breder wordt'|| Nog nooit werd een buitenlandse serie genomineerd voor een Emmy, de belangrijkste Amerikaanse prijs voor een tv-productie, in de categorie beste dramaserie. Tot gisteren, toen de Zuid-Koreaanse hitserie Squid Game die eer te beurt viel. De zegetocht van Squid Game, over een dodelijk spel gespeeld door mensen die hopen snel veel geld te verdienen, duurt voort in de VS. De serie won al drie SAG Awards en een Golden Globe en nu zijn daar veertien Emmy-nominaties bij gekomen. De prijs voor beste dramaserie is dé Emmy die iedereen wil winnen, zegt film- en serierecensent Thijs Schrik. "Dat is altijd een heel Amerikaanse aangelegenheid geweest, maar dat kan Squid Game gaan veranderen. De serie blijft een sensatie, de nominatie is wat dat betreft geen verrassing. Het zegt wel wat over hoe internationale series echt aanslaan." Hoewel Netflix scoort met Squid Game en ook met Better Call Saul, moest de streamingdienst het afleggen tegen HBO in het totaal aantal Emmy-nominaties. HBO kreeg er 140, tegen 105 voor Netflix. "HBO domineerde al lang de Emmy's en maakt eigenlijk nog altijd de beste series", zegt Schrik. "Kwaliteit gaat daar nog steeds boven kwantiteit. Succession, dat ook genomineerd is voor beste dramaserie, is ook gewoon de beste serie, vind ik. En dat The White Lotus veel nominaties kreeg is ook geheel terecht." Het lijkt daarom een HBO-jaar te worden, maar Netflix blijft een grote speler met series als Stranger Things en Ozark (allebei 13 nominaties), zegt Schrik. "Het gaat altijd een beetje gelijk op. Better Call Saul kan een hoop Emmy's gaan winnen. Het gebeurt namelijk wel vaker dat als een serie stopt, een soort ererondje volgt voor de makers. Al kan Netflix dat succes niet helemaal claimen, omdat het gemaakt wordt door de kabelzender AMC." Ook de series van Apple doen het steeds beter, met twintig nominaties voor de feelgood-serie Ted Lasso en het dystopische Severance, dat veertien nominaties kreeg. "Series maken is natuurlijk geen core business voor Apple, maar ze trekken echt hun eigen plan. Severance is heel goed, een van de beste dit jaar tot nu toe. Je ziet dat de makers veel vrijheid krijgen om te maken wat ze willen." En op die manier worden de mooiste dingen gemaakt, vindt Schrik. "De HBO-serie Euphoria is daar een perfect voorbeeld van. Een heel controversiële serie over middelbare scholieren die worstelen met drugs, seks en geweld. Het is heel mooi gefilmd, met flitsende beelden, maar het is niet voor iedereen. Tegelijkertijd is het niet alleen shockerend, alles wordt ondersteund door een goed verhaal." Hoofdrolspeler Zendaya verdiende er een nominatie voor beste hoofdrolspeelster in een dramaserie mee. "Ze verdient de nominatie zeker", zegt Schrik. "Ze weet ondanks dat haar personage niet meteen sympathiek is, toch de aandacht vast te houden." Het vasthouden van de aandacht wordt steeds lastiger. "Er worden steeds meer series gemaakt. Ik heb ook het idee dat de juryleden van de Emmy's daar ook last van hebben. Zo is een van mijn favorieten, Station Eleven, helemaal niet genomineerd." Misschien is wat het aanbod betreft wel een plafond bereikt, denkt Schrik. "Maar het blijft een luxeprobleem, er worden prachtige dingen gemaakt. Het aanbod wordt ook diverser en internationaler, zoals Squid Game en ook La Casa de Papel. De blik wordt breder. Al zijn de Emmy's natuurlijk zelf wel hartstikke Amerikaans. Maar een Emmy blijft een standaard van kwaliteit."||https://nos.nl/artikel/2436539-emmy-nominatie-voor-squid-game-laat-zien-dat-blik-jury-breder-wordt
2022-07-13||Zes dagen cel en taakstraf voor 19-jarige boer die agenten bedreigde met trekker|| Een 19-jarige boer uit Harskamp krijgt een celstraf van zes dagen en een taakstraf van 180 uur voor het bedreigen van agenten met zijn trekker. Dat gebeurde op 28 juni tijdens een boerenprotest op de A1 bij Stroe. Omdat de man al zes dagen in voorarrest heeft gezeten, hoeft hij niet terug naar de gevangenis. Volgens het OM maakte de man zich schuldig aan een poging tot zware mishandeling en vernieling. Op de zitting werden beelden getoond waarop te zien is dat de trekker met kiepwagen dwars op de weg staat. Volgens het OM reed de man achteruit op het moment dat een politiebusje achter de kiepwagen langs wilde rijden. Later probeerde het politiebusje de tractor met kiepwagen te passeren en te laten stoppen. De tractor raakte daarbij de flank van het busje en reed de spiegel eraf. Volgens de boer was dat helemaal niet zijn bedoeling. "De sfeer tijdens de protestactie was goed", zei hij vanochtend tegen de rechter. "Pas op het moment dat de ME langskwam, sloeg de sfeer om." Hij zegt dat de ME geweld gebruikte, en dat hij daarvan schrok. "Het enige wat ik voelde was angst. Ik was bang, ik moest zo snel mogelijk naar huis toe", tekende Omroep Gelderland uit zijn mond op tijdens de zitting. De bestuurder van het politiebusje zei in een verklaring dat hij bang was. "Ik kon de trekker maar net ontwijken. Ik had zeven collega's in mijn auto, het is een wonder dat er niemand gewond is geraakt tijdens deze actie. In mijn twaalf jaar bij deze eenheid heb ik nog nooit zoiets meegemaakt." Vanwege zijn leeftijd hoeft de boer niet opnieuw de gevangenis in. "Hij is meegegaan in het verhitte moment", aldus de officier van justitie. "Bij iemand van in de dertig zou ik een gevangenisstraf hebben geëist, maar deze verdachte heeft al zes dagen in de gevangenis gezeten, en dat heeft impact gehad." De rechter acht niet bewezen dat de boer agenten probeerde te verwonden door achteruit te rijden met de trekker. Het is volgens de rechter dan ook geen poging tot zware mishandeling, maar wel een bedreiging van de agenten. Voor die bedreiging en de vernieling van de spiegel krijgt de man een gevangenisstraf van zes dagen, maar die valt weg tegen zijn voorarrest, en een taakstraf van 180 uur. Zijn rijbewijs wordt voorwaardelijk ontzegd: als hij binnen twee jaar weer de fout in gaat, raakt hij zijn rijbewijs negen maanden kwijt. Ook moet hij de bestuurder van de politiebus 300 euro schadevergoeding betalen.||https://nos.nl/artikel/2436536-zes-dagen-cel-en-taakstraf-voor-19-jarige-boer-die-agenten-bedreigde-met-trekker
2022-07-13||Nieuwe beelden van aanslag op school Texas tonen uitstel van politie-ingrijpen|| Een lokale krant in Texas heeft nieuwe beelden gepubliceerd van de dodelijke schietpartij op een basisschool in Uvalde van 24 mei. Het gaat om opnames van beveiligingscamera's die in de school hangen. Op de beelden is te zien hoe de politie 77 minuten in de school wachtte voordat ze besloten de schutter te confronteren. Deze informatie is niet nieuw maar het debat in Uvalde over het politieoptreden is door de nieuwe beelden opnieuw opgelaaid. Inwoners van de stad verwijten de politie te traag te hebben ingegrepen. Bij de aanslag kwamen negentien jonge kinderen en twee docenten om het leven. Op de beelden, gepubliceerd door de Texaanse krant Austin American-Statesman, is te zien hoe de achttienjarige schutter in zijn truck de parkeerplaats van de school oprijdt en op twee mensen schiet. Daarna gaat hij de school binnen, waar de leerlingen zich in lokalen verschuilen. De dader stapt een van de lokalen binnen en begint te schieten. De krant heeft het geschreeuw van de kinderen uit de video gemonteerd, maar de schoten zijn nog duidelijk te horen. De eerste politieagenten zijn drie minuten nadat de schutter de school inging, ter plaatse. De agenten stellen zich op voor de deur van het klaslokaal waar de schutter ook is, maar trekken zich terug nadat er opnieuw schoten klinken. De agenten, die bewapend zijn en kogelvrije vesten dragen, wachten op versterking in de gang. Zo'n twintig minuten later arriveren zwaarbewapende hulptroepen. Deze blijven ook in de hal staan, zelfs als de schutter weer begint te schieten. Uiteindelijk duurt het nog bijna een uur voor ze het klaslokaal binnenstormen en de dader doden. Bekijk hier zelf de beelden. Ze kunnen als schokkend ervaren worden. Het is onduidelijk hoe de krant de hand op het beeldmateriaal heeft weten te leggen. De opnames zouden later pas worden getoond, als bewijsmateriaal in een lopend onderzoek van het Texaanse ministerie van openbare orde (TDPS) naar de gebeurtenissen. Ouders van slachtoffers reageren boos op het gelekte materiaal. "Wie denken ze wel niet te zijn om zulke beelden van de laatste momenten van onze kinderen, die niet meer voor zichzelf kunnen spreken, vrij te geven?" zegt Angel Garza, die haar tienjarige dochter Amerie Jo verloor door de aanslag, tegen CNN. Kimberly Rubio, wiens dochter Lexi omkwam bij de aanslag, zei tijdens een persconferentie dat ze begrijpt dat de media de overheid verantwoordelijk wil houden, "omdat die zelf niet transparant is geweest". Maar ze had de video zelf liever niet gezien, vooral het geluid van de geweerschoten had ze niet willen horen. Een redacteur van de Austin American-Statesman verdedigt de beslissing in een verklaring: "We willen de waarheid over de gebeurtenissen aan het licht brengen. Daar zijn de nabestaanden al lang naar op zoek." Ook een topambtenaar van het Texaanse veiligheidsdepartement zei in een persbericht het lekken van de video te betreuren. Maar volgens hem leveren de beelden ook het "gruwelijke bewijs dat de reactie van de veiligheidsdiensten op de aanval een faliekante mislukking was". Het departement legde eerder al de schuld voor de trage reactie bij de lokale politiecommandant van Uvalde. Volgens de topambtenaar was de reactie "precies het tegenovergestelde van hoe we de agenten trainen." De politiecommandant zegt te hebben gehandeld naar "de informatie die hij op dat moment had".||https://nos.nl/artikel/2436530-nieuwe-beelden-van-aanslag-op-school-texas-tonen-uitstel-van-politie-ingrijpen
2022-07-13||Rutte spreekt boeren over stikstofbeleid: 'Onzekerheid niet met één gesprek weg'|| Premier Rutte heeft vandaag een eerste gesprek gehad met bezorgde boeren over de stikstofproblemen. De komende weken volgen er meer. Hij wil vooral luisteren naar de zorgen die boeren hebben over de toekomst van hun bedrijf. Rutte was vanochtend op bezoek op een groot melkveebedrijf in Leusden, in de Gelderse Vallei. Daar waren meerdere boeren uit de omgeving aanwezig. Er hing een Nederlandse vlag op zijn kop om te laten zien dat zij zeer kritisch zijn over het stikstofbeleid. Hij had een "goed en indringend gesprek", zei Rutte na afloop. Hij heeft de zorgen niet kunnen wegnemen, maar dat was ook niet het doel. "De onzekerheid kan ik niet met één gesprek wegnemen." Kijk hier naar de beelden van het bezoek:  De boeren die aan het gesprek deelnamen, waren blij dat ze gehoord werden. Maar ze hebben niet het idee dat er nu ook iets verandert. "De doelen staan nog fier overeind", zei een van hen. "Er moet nog heel wat water door de Rijn stromen voor wij op één lijn komen." Rutte gaat zich de komende tijd nadrukkelijker met het stikstofdossier bemoeien. Tot nu toe hield hij zich afzijdig. "Ik kan niet iedere portefeuille overnemen", zei hij. "Maar ik moet er wel voor zorgen dat het in goede banen wordt geleid." Sinds minister Van der Wal op 10 juni haar stikstofplannen bekendmaakte, is er veel onrust onder boeren. Een deel van hen voert harde acties met tractoren. Zij vrezen voor hun toekomst. Een tijdlijn van de stikstofcrisis in video:||https://nos.nl/artikel/2436529-rutte-spreekt-boeren-over-stikstofbeleid-onzekerheid-niet-met-een-gesprek-weg
2022-07-13||Keolis krijgt boete van bijna zes ton voor probleembussen|| Vervoersbedrijf Keolis krijgt een boete van bijna zes ton vanwege aanhoudende problemen met een groot aantal bussen. Het bedrijf krijgt een boete van 5000 euro per bus die niet door de keuring is gekomen. Dat zijn er in totaal 119. Keolis kreeg drie jaar geleden de vergunning voor het busvervoer in Gelderland, Overijssel en Flevoland. De maatschappij nam 250 elektrische bussen in gebruik. Die zijn begin 2021 gaan rijden, maar al direct waren er problemen, onder meer in de chauffeurscabine en met de klimaatbeheersing in de bus. In januari van dit jaar werd het bedrijf gesommeerd de problemen op te lossen, maar dat is maar bij de helft van alle bussen gelukt. Het geduld van de provincies, verantwoordelijk voor de vergunning, is nu op. Het van oorsprong Franse Keolis won in 2019 een aanbesteding met een waarde van 900 miljoen euro voor het openbaar busvervoer in delen van Gelderland, Overijssel en Flevoland. Maar het bedrijf bleek gesjoemeld te hebben bij het bod en raakte de vergunning enkele maanden later weer kwijt. Omdat er toch bussen moesten blijven rijden, kreeg Keolis een zogenoemde noodconcessie, maar dat contract loopt eind dit jaar af. Inmiddels is de hele concessie opnieuw uitgegeven: Keolis verloor en het bedrijf EBS krijgt vanaf eind dit jaar de klus. Dat bedrijf is verplicht om de bussen over te nemen. Voordat EBS de bussen krijgt, worden ze nogmaals volledig gekeurd. "Onopgeloste gebreken verminderen de overnamewaarde van de bussen. Dat is het risico voor Keolis", schrijft de provincie. De gebreken in de bussen raken volgens de provincie vooral de chauffeurs. Uit onderzoek blijkt dat de reizigers de bussen in de afgelopen drie jaar meer zijn gaan waarderen.||https://nos.nl/artikel/2436528-keolis-krijgt-boete-van-bijna-zes-ton-voor-probleembussen
2022-07-13||Wielrenster (37) overleden na aanrijding met auto in Vinkel|| Een wielrenster van 37 jaar uit Heusden is overleden nadat ze gistermiddag zwaargewond was geraakt bij een ongeluk in het Brabantse dorp Vinkel. De vrouw kwam rond 17.30 uur in botsing met een auto, die werd bestuurd door een 55 jarige man. Dat gebeurde op een gelijkwaardige kruising. Volgens een woordvoerder van de politie had de fietsster de auto, die van rechts kwam, voorrang moeten verlenen. De vrouw werd na de aanrijding gereanimeerd en vervolgens naar het ziekenhuis in Nijmegen gebracht. Daar is ze aan haar verwondingen overleden. De automobilist raakte niet gewond, schrijft Omroep Brabant.||https://nos.nl/artikel/2436525-wielrenster-37-overleden-na-aanrijding-met-auto-in-vinkel
2022-07-13||Provinciehuis in Leeuwarden weer vrijgegeven na bommelding|| Het provinciehuis in Leeuwarden is tegen 14.00 uur weer vrijgegeven na een eerdere bommelding. Vanwege die melding was de Tweebaksmarkt in de binnenstad ontruimd en ging het provinciehuis op slot: niemand mocht er nog in of uit. De bommelding zou rond 12.00 uur zijn binnengekomen. Volgens commissaris van de koning Arno Brok onderzoekt de politie een melding van één persoon die met een messenbom onderweg zou zijn geweest naar het provinciehuis. Het onderzoek gaat door, maar er is geen verdachte situatie meer, aldus de politie. Meteen na de melding werden alle ambtenaren van het provinciehuis naar een veilige zaal in de kelder gebracht. Statenleden die voor een vergadering in het gebouw waren, moesten in de Statenzaal blijven. Op straat stonden agenten met kogelwerende vesten. Verslaggever Onno Falkena van Omrop Fryslân zei dat in het gebouw is omgeroepen om weg te blijven van ramen en deuren. "Er zou een persoon met een bom onderweg zijn naar het provinciehuis", aldus Falkena. "Dat heeft ertoe geleid dat de politie alles heeft afgezet. De kantoren zijn ontruimd, de ambtenaren zijn in veiligheid gebracht. De Statenleden zijn opgesloten in de Statenzaal. De straat hier is ontruimd." De omgeving van het provinciehuis is afgezet, met politielinten en betonnen versperringen: Buiten het provinciehuis demonstreerden aan het einde van de ochtend enkele tientallen mensen tegen de stikstofplannen van het kabinet. Zij zijn, net als andere aanwezigen, weggestuurd. Het is nog niet duidelijk uit welke hoek de bedreiging komt. "Wat je kunt zien is dat er de afgelopen weken sprake is geweest van oplopende spanning door aanhoudende protesten van boeren en ook actievoerders van divers pluimage. Mensen die ook bekendstonden als corona-actievoerder", zegt Falkena. "Een paar weken geleden was er al een incident waarbij de ingang van het provinciehuis werd geblokkeerd, en vorige week ging een excursie niet door naar Terschelling vanwege een veiligheidsrisico. Statenleden en medewerkers van de provincie voelen zich geïntimideerd en dit is weer een stapje verder." Volgens Falkena ging een vergadering van de Provinciale Staten na een korte onderbreking gewoon door. "Ze hebben gedacht: als we hier toch niet uitkunnen, dan moeten we de tijd maar nuttig gebruiken."||https://nos.nl/artikel/2436524-provinciehuis-in-leeuwarden-weer-vrijgegeven-na-bommelding
2022-07-13||EU-landen willen zes Palestijnse organisaties niet op zwarte lijst zetten|| Nederland en acht andere EU-landen blijven samenwerken met Palestijnse burgerrechtengroepen die vorig jaar door Israël als terroristisch zijn bestempeld. "Er is geen substantiële informatie van Israël ontvangen die een herziening van ons beleid zou rechtvaardigen", schrijven ze in een gezamenlijke verklaring. Pas als dat bewijs er is, willen de negen landen hun beleid aanpassen. Israël zette zes burgerrechtengroepen in oktober vorig jaar op de terreurlijst, omdat ze banden zouden hebben met het Volksfront voor de Bevrijding van Palestina (PFLP). De zes zouden geld naar de PFLP doorsluizen. Dat is een organisatie die ook door de EU als terroristische organisaties is aangemerkt. De zes Palestijnse organisaties spraken tegen dat ze contact hebben met het PFLP, en kregen steun van mensenrechtenorganisaties. "Dit vreselijke en onjuiste besluit is een aanval van de Israëlische regering op de internationale mensenrechtenbeweging", schreven Human Rights Watch en Amnesty International. Mensenrechtenexperts van de VN riepen donoren op om de organisaties te blijven steunen. De Israëlische regering vroeg overheden van andere landen geen contact meer met de zes organisaties te hebben. Minister Hoekstra van Buitenlandse Zaken heeft dat verzoek in mei bij zijn bezoek aan Israël en de Palestijnse Gebieden naast zich neergelegd. Hij sprak daar onder meer met vertegenwoordigers van Al-Haq, een organisatie die zich inzet voor mensenrechten in de Palestijnse Gebieden. Op vragen van Tweede Kamerleden waarom hij dat deed, zei hij dat Al-Haq een van de oudste mensenrechtenorganisaties in de bezette gebieden is en al jaren gesprekspartner van Nederland is. In een reactie op het Israëlische besluit van vorig jaar om de zes organisaties op een zwarte lijst te zetten, heeft de Nederlandse regering Israël gevraagd om bewijzen van hun terroristische activiteiten. Die zijn niet gekomen. Daarom heeft Nederland het contact met de zes niet verbroken, en dat heeft Hoekstra ook aan Israël laten weten.||https://nos.nl/artikel/2436522-eu-landen-willen-zes-palestijnse-organisaties-niet-op-zwarte-lijst-zetten
2022-07-13||Belarus blijft een dreiging voor Oekraïne: 'Ontzie Loekasjenko niet'|| In het zuidoosten van Belarus worden deze week militaire oefeningen gehouden, nabij de Oekraïense grens. De bewegingen worden nauwlettend in de gaten gehouden door Oekraïne, omdat eerder Tsjernihiv en hoofdstad Kiev vanuit het Ruslandgetrouwe buurland werden aangevallen. Twee weken geleden werden nog raketten vanuit Belarus op Oekraïne afgevuurd. De precieze rol van Belarus in de Russische invasie in Oekraïne blijft schimmig. Dictator Loekasjenko steunt Rusland, maar lijkt zijn eigen leger buiten het conflict te willen houden. Wel hint hij regelmatig op een direct conflict tussen Belarus en Oekraïne, omdat de regering in Kiev en de NAVO een gevaar zouden vormen voor zijn land. "Dat is natuurlijk een grote leugen", zegt oppositiepoliticus en oud-minister Pavel Latoesjka, die gevlucht is naar de Poolse hoofdstad Warschau. "Hij beweert dat Oekraïne uit is op grondgebied van Belarus. Dat zegt hij ook over Polen en Litouwen." Delen van het huidige Belarus hoorden in het verleden bij oude Poolse en Litouwse rijken, maar de landen hebben geen enkele interesse om die gebieden 'terug te pakken'. Loekasjenko claimt dat Oekraïne twee weken geleden heeft geprobeerd militaire bases in Belarus te bombarderen, maar dat de raketten werden onderschept. Er werd geen bewijs voor zo'n aanval geleverd. "Ondertussen wil hij zelf raketten opstellen langs de grenzen", ziet Latoesjka. De Oekraïense inlichtingendienst GOeR zegt dat Russische troepen zogeheten false flag-operaties willen uitvoeren in Belarus. Daarbij worden aanvallen of aanslagen in Belarus zogenaamd door Oekraïne uitgevoerd, om zo Belarus bij de oorlog te kunnen betrekken. Volgens de GOeR zijn er plannen om een appartementencomplex op te blazen in Mazyr, ten noorden van Kiev, vergelijkbaar met aanslagen in Russische flats in 1999, ten tijde van de Tsjetsjeense oorlogen. Ook Latoesjka zegt signalen van bronnen in het veiligheidsapparaat van Belarus te hebben ontvangen die duiden op zulke false flag-plannen. "Zo ligt er een plan om aan de Poolse grens een aanval op Belarus in scène te zetten, om te laten zien dat Belarus - en Rusland - door het hele Westen wordt aangevallen." Latoesjka kan zijn bronnen niet verder toelichten. Deze oppositie-organisatie houdt de militaire troepenverplaatsing binnen Belarus bij: De burgemeester van de West-Oekraïense stad Lviv houdt serieus rekening met het scenario dat vanuit Belarus een aanval op zijn regio wordt uitgevoerd. Daarmee zouden de westerse wapenleveranties aan Oekraïne kunnen worden afgesneden, zegt Illia Ponomarenko, defensiejournalist bij The Kyiv Independent. Ondanks alle dreiging, gaan zowel inlichtingendiensten als analisten er niet van uit dat Belarus daadwerkelijk met boots on the ground betrokken wil en zal raken in Oekraïne. Daarvoor zijn er onvoldoende militairen voorhanden: zo'n zeven bataljons zouden zijn opgesteld aan de grens met Oekraïne. "Daarnaast zal Loekasjenko terughoudend zijn omdat een militaire interventie in Oekraïne zeer impopulair is in Belarus", zegt Bob Deen, Oost-Europadeskundige van het Instituut Clingendael. Dat beaamt oppositiepoliticus Latoesjka. "Er zullen massaprotesten komen en militairen zullen weigeren te vechten. Zij maken de afweging: óf ik laat me afslachten in Oekraïne of ik riskeer mijn leven in Belarus door het bevel te weigeren." Dat zal Loekasjenko's ondergang inluiden, voorspelt Latoesjka. Het belangrijkste doel van de militaire dreiging is afschrikking, schrijft de Amerikaanse denktank ISW. Het dwingt de Oekraïners materieel en manschappen in het noordwesten te houden, ver weg van het daadwerkelijke front in het zuidoosten. Ook recente Russische wapenleveranties aan Belarus kunnen in dat licht worden gezien. Zo krijgt het land Iskander-raketsystemen, waarmee in theorie kernwapens kunnen worden afgevuurd. Ook zonder 'eigen' militaire betrokkenheid draagt Loekasjenko verantwoordelijkheid voor de oorlog in Oekraïne, benadrukt Latoesjka. "We hebben het te weinig over zijn betrokkenheid. Hij liet Rusland gebruikmaken van het territorium en de infrastructuur van Belarus om Oekraïners te kunnen doden." Dat mag niet ongestraft blijven, aldus de politicus in ballingschap. Hij is daarom de actie #PunishPutinsPuppet gestart: 'Straf de marionet van Poetin'. Latoesjka vreest dat bij een volgend sanctiepakket van het Westen Belarus wordt ontzien, bijvoorbeeld om graanexport uit Oekraïne via Belarus naar de EU mogelijk te maken. "Dat mag niet gebeuren, want dan zal Loekasjenko de grootste smokkelaar van de eeuw worden."||https://nos.nl/artikel/2436518-belarus-blijft-een-dreiging-voor-oekraine-ontzie-loekasjenko-niet
2022-07-13||Klimaatverandering laat steeds meer zichtbare sporen achter op Spitsbergen|| Er zijn steeds meer zichtbare tekenen van klimaatverandering op Spitsbergen, dichtbij de Noordpool. Vandaag vertrekt een wetenschappelijke expeditie per schip uit Longyearbyen, de grootste plaats op Spitsbergen, om onderzoek te doen aan de oostkant van de eilandengroep. Maar ook in Longyearbyen zelf, dat ongeveer tweeduizend inwoners telt, zijn de gevolgen van de opwarming al duidelijk zichtbaar. Neem de zogenoemde wereldzadenbank, die hier is gevestigd. In het binnenste van een stijf bevroren berg liggen zaden van zoveel mogelijk planten opgeslagen. Met het idee dat, wat er ook gebeurt met de wereld of de mensheid, daar altijd zaden van alle mogelijke voedselgewassen te vinden zijn, zoals tomaten of aardappels. Maar op het moment dat de zadenbank werd aangelegd, werd er geen rekening gehouden met de hoeveelheid regen die er tegenwoordig in de winter kan vallen, nu de temperatuur af en toe veel hoger is dan gemiddeld. Maarten Loonen, de initiatiefnemer van de expeditie, legt uit wat de gevolgen hiervan zijn: Ook op andere locaties in Longyearbyen zijn duidelijke tekenen van klimaatverandering. Zo wordt er een grote stenen muur opgericht om huizen te beschermen tegen lawines. Een paar jaar geleden raakten huizen bedolven onder een sneeuwlawine, iets wat nooit eerder in dit dorp was gebeurd. Loonen legt uit wat er tijdens die lawine precies gebeurde: Een groot probleem voor het hele Noordpoolgebied is de dooi van de permafrost, de permanent bevroren ondergrond. Een groot pand in Longyearbyen dat eerst dienst deed als ziekenhuis, en waar later mensen in woonden, moest plotseling worden ontruimd omdat de ondergrond instabiel was geworden. De autoriteiten hebben het dichtgespijkerd, er mag niemand meer naar binnen. Door de ramen is te zien dat er nog altijd meubels in staan: De expeditie die vandaag uit Longyearbyen vertrekt heeft als bestemming Edgeøya, gelegen aan de oostkant van de Spitsbergen-eilandengroep. Nergens ter wereld gaat de opwarming sneller dan daar. Is de aarde gemiddeld nu met 1,2 graden opgewarmd ten opzichte van het pre-industriële tijdperk, op Edgeøya is dat al zes graden over de afgelopen 60 jaar (sinds de temperatuur er wordt gemeten).||https://nos.nl/collectie/13871/artikel/2436516-klimaatverandering-laat-steeds-meer-zichtbare-sporen-achter-op-spitsbergen
2022-07-13||Belastingdienst niet strafrechtelijk vervolgd voor toeslagenaffaire|| De Belastingdienst wordt niet strafrechtelijk vervolgd voor de fel bekritiseerde behandeling van burgers in de toeslagenaffaire. Het gerechtshof in Den Haag heeft het verzoek van slachtoffers die om vervolging hadden gevraagd, afgewezen. Het hof erkent dat de affaire bij ouders en kinderen veel leed heeft veroorzaakt, maar stelt dat het strafrecht geen mogelijkheid tot vervolging biedt. Slachtoffers dienden vorig jaar een verzoek tot strafrechtelijke vervolging in, nadat het Openbaar Ministerie (OM) had vastgesteld dat de Belastingdienst geen strafbare feiten had begaan. De officier die de zaak behandelde, stelde bovendien vast dat Belastingdienst strafrechtelijke immuniteit geniet. Dat betekent dat de dienst niet voor de strafrechter kan worden gebracht. De klagers waren het daar niet mee eens. Gesteund door hun advocaat vonden ze dat er voldoende bewijs was van onder meer discriminatie, knevelarij en dwang door misbruik van gezag. Het hof denkt daar op de meeste punten anders over. Alleen wat de aangifte van discriminatie betreft, zegt het hof dat er van een "redelijke verdenking" kan worden gesproken. Daar blijft het bij, omdat ook het hof stelt dat de Belastingdienst strafrechtelijke immuniteit geniet. De toeslagenaffaire uitgelegd:||https://nos.nl/artikel/2436515-belastingdienst-niet-strafrechtelijk-vervolgd-voor-toeslagenaffaire
2022-07-13||Minister Schouten wil terugkeer schooltandarts || Minister Schouten pleit voor de terugkeer van de schooltandarts zodat de gebitten van alle kinderen geregeld worden gecontroleerd. Zij denkt daarbij aan de tandartsbus, die vroeger ook langs scholen ging. In een interview met het AD wijst Schouten erop dat bijna een op de vijf kinderen nooit naar de tandarts gaat, ook al hoeven ouders de mondzorg voor kinderen tot 18 jaar niet zelf te betalen. Het gaat dan met name om kinderen uit armere gezinnen, waar de ouders bang zijn voor hoge rekeningen. De minister bezocht onlangs Zoetermeer, waar al een tandartsbus rondrijdt en is daar enthousiast over. "Dat kun je veel breder opzetten", zegt ze. Schouten heeft de terugkeer van de tandartsbus in bepaalde wijken als idee neergelegd bij haar collega Kuipers (Volksgezondheid, Welzijn en Sport). Hij stuurt na de zomer een brief over "een mondgezonde generatie" naar de Tweede Kamer. Dan wordt duidelijk of hij het voorstel van Schouten overneemt.||https://nos.nl/artikel/2436509-minister-schouten-wil-terugkeer-schooltandarts
2022-07-13||Vlissingen zet streep door opvang van duizend asielzoekers op cruiseschip|| Vlissingen ziet af van de opvang van ruim duizend asielzoekers op een cruiseschip bij de oude marinekazerne. Het college van burgemeester en wethouders zegt zich onvoldoende gesteund te voelen door de gemeenteraad.  "Het college heeft geworsteld met de afweging die gemaakt is omdat de situatie die in Ter Apel is ontstaan zeer schrijnend is en Vlissingen een van de weinige zeehavens in Nederland is met ruimte voor een cruiseschip", citeert Omroep Zeeland uit een verklaring van het college. Volgens de gemeente is er alles aan gedaan om de komst van een cruiseschip voor de opvang van asielzoekers te kunnen faciliteren. Dat gebeurde in overleg met het Centraal Orgaan opvang asielzoekers (COA). De eerste asielzoekers zouden rond 1 september hun intrek nemen op het schip. De plannen voor de grootschalige opvang liggen al sinds de bekendmaking gevoelig in Vlissingen. In een vergadering van de gemeenteraad, vorige week, bleek slechts een minieme meerderheid (14 tegen 12 stemmen) geen bezwaar te hebben tegen de komst van de asielzoekers. Zo verzette onder meer de lokale partij PSR, de grootste coalitiepartij, zich tegen de komst van het schip. "Het blijft een kamp met te veel mensen op een te kleine ruimte. Het is net als met kippen, die gaan elkaar pikken, de irritatie neemt toe", zei de partij in de raadsvergadering. De Lokale Partij Vlissingen, de tweede partij in de Zeeuwse stad, zag het schip ook liever niet komen, maar stemde toch in omdat Vlissingen voorwaarden kon stellen op het gebied van veiligheid. Formeel gaat de raad er overigens niet over. Het college van burgemeester en wethouders kan zelfstandig beslissen over de opvang op het cruiseschip. Maar vanwege de kritiek van de verschillende partijen heeft het college een streep gezet door de opvangplannen. Staatssecretaris Van der Burg van Asiel en Migratie betreurt de beslissing van de gemeente Vlissingen. "Om voor rust in de asielketen, met name in Ter Apel, te zorgen is het heel belangrijk dat er tijdelijke grootschalige opvanglocaties komen", zegt de bewindsman. "We blijven onverminderd doorzoeken met gemeenten naar mogelijkheden voor grootschalige opvang." Ook bij VluchtelingenWerk Nederland komt de beslissing hard aan. De organisatie vreest dat het besluit van Vlissingen om te stoppen met het cruiseschip "ertoe zal leiden dat vele vluchtelingen fysieke en mentale schade zullen oplopen omdat er voor hen geen fatsoenlijke opvangplek is. Het is nu elke dag de vraag of vluchtelingen letterlijk op straat belanden." De organisatie wil dat asielstaatssecretaris Van der Burg met een spoedwet komt "waarmee het Rijk in september al geschikte opvanglocaties kan aanwijzen. Gemeenten kunnen dan direct aan de slag om een locatie te zoeken die ze geschikt achten. Volgens VluchtelingenWerk is er veel meer draagvlak voor kleinere opvangplekken dan voor grote locaties zoals cruiseschepen. Afgelopen nacht hebben opnieuw tientallen mensen in Ter Apel in de openlucht of op stoelen in de wachtruimte doorgebracht.||https://nos.nl/artikel/2436505-vlissingen-zet-streep-door-opvang-van-duizend-asielzoekers-op-cruiseschip
2022-07-13||Duitsland stopt nog dit jaar volledig met import Russische steenkool en olie|| Duitsland stopt op 31 augustus met de import van steenkool uit Rusland en op 31 december met de import van Russische olie. Dat heeft de Duitse staatssecretaris Kukies aangekondigd op een internationale energieconferentie in Australië. Het besluit is in lijn met de EU-sancties tegen Rusland, maar evengoed een grote stap voor Duitsland. Nog niet zo lang geleden kwam 40 procent van de steenkool en olie die Duitsland nodig had uit Rusland. Kukies gaat ervan uit dat er andere leveranciers kunnen worden gevonden. Het vinden van andere gasleveranciers is volgens de staatssecretaris een groter probleem. Rusland leverde voorheen aan andere landen in Europa 158 miljard kubieke meter aardgas per jaar. De VS en Qatar kunnen slechts 30 miljard kubieke meter lng (vloeibaar gas) aan Europa leveren. Duitsland wil aan de Noordzeekust vier terminals bouwen waar het geïmporteerde vloeibare gas kan worden omgezet in bruikbaar gas voor huishoudens en industrie. Twee daarvan moeten deze winter klaar zijn. De afgelopen tijd schroefde Rusland de levering van gas aan Duitsland via de gaspijplijn Nordstream 1 met 60 procent terug. Maandag ging de lijn volledig dicht voor jaarlijks onderhoud. Duitsland is bang dat Rusland de kraan daarna dicht houdt onder het mom van een technisch probleem.||https://nos.nl/artikel/2436501-duitsland-stopt-nog-dit-jaar-volledig-met-import-russische-steenkool-en-olie
2022-07-13||Nieuwe groep achtergebleven Afghanen geland op vliegveld Eindhoven|| 181 mensen die vastzaten in Afghanistan zijn gisteravond met een Nederlandse chartervlucht geland in Eindhoven. Het gaat om Afghanen die het land niet konden verlaten omdat niet iedereen geldige reisdocumenten heeft. Het is de eerste groep die naar Nederland komt nadat het kabinet vorige week had aangegeven alle achtergebleven Afghanen uiterlijk in september te willen overbrengen. Onder de achterblijvers zijn mensen die voor de Nederlandse overheid hebben gewerkt, ambassademedewerkers en mensen die voor internationale organisaties als de VN en de NAVO werk verrichtten. De achterblijvers moeten eerst hun land uit, voordat ze kunnen worden opgepikt. Dat is deze groep gelukt, omdat buurland Pakistan bereid bleek Afghanen zonder paspoort de grens te laten passeren. Na het oversteken van de grens werden ze opgevangen door medewerkers van de Nederlandse ambassade, in samenwerking met de Internationale Organisatie voor Migratie. Vervolgens werden ze naar de hoofdstad Islamabad gebracht, waarvandaan ze naar Eindhoven zijn gevlogen. Hoeveel mensen de komende tijd met hulp van de Pakistaanse autoriteiten kunnen worden overgebracht, is niet duidelijk. Pakistan maakte eerder dit jaar ook een uitzondering voor achterblijvers, waardoor er in januari en maart al 329 mensen naar Nederland overgebracht konden worden. Sinds de Taliban in augustus vorig jaar de Afghaanse hoofdstad Kabul overnamen, zijn duizenden mensen naar Nederland geëvacueerd. Het merendeel werd overgebracht "in de acute evacuatiefase'' in de tweede helft van augustus. De Taliban, wie zijn dat eigenlijk?||https://nos.nl/artikel/2436497-nieuwe-groep-achtergebleven-afghanen-geland-op-vliegveld-eindhoven
2022-07-13||Nicotine taboe na je Big Mac, McDonald's maakt terrassen rookvrij|| Nog voor het eind van de zomer stelt McDonald's een rookverbod in voor de terrassen van de Nederlandse vestigingen. De fastfoodketen zegt de eerste grote horecagelegenheid te zijn die op deze schaal roken verbiedt. McDonald's mikt met de maatregel op een positief effect op de directe omgeving. "We zijn een familierestaurant, waar iedereen straks ook op het terras optimaal kan genieten van onze producten, zonder last te hebben van rook", schrijft McDonald's Nederland in een verklaring. De terrassen worden de komende maanden aangepast met stoeptegels van de organisatie Rookvrije Generatie. Dat is een samenwerkingsverband van de Hartstichting, KWF Kankerbestrijding en het Longfonds. De organisatie wil ieder kind dat nu wordt geboren de kans geven om volledig rookvrij op te groeien. De maatregelen die in het Nationaal Preventieakkoord zijn vastgelegd, moeten ertoe leiden dat er in 2040 een rookvrije generatie is opgegroeid. Zo worden accijnzen verhoogd en zijn sigaretten, shag, sigaren en e-sigaretten uit het zicht gehaald bij supermarkten. Ook moeten vanaf deze maand tabaksspeciaalzaken hun presentatie versoberen en mogen reclames en producten niet vanaf de straat te zien zijn. Rookruimtes zijn sinds dit jaar overal verboden. Eerder was dat al het geval in de horeca en (semi-)publieke sector. Toch mag op sommige plekken nog wel worden gerookt, zoals in privéruimten, in de openlucht en op veel horecaterrassen. Daarvoor gelden wel bepaalde voorwaarden. Zo mag roken niet leiden tot rookoverlast in de horecazaak en moet het terras minimaal aan één kant volledig open zijn. 200 van de 258 McDonald's-vestigingen in Nederland hebben een terras. De fastfoodketen bedient in Nederland wekelijks 3,2 miljoen klanten. Het is onduidelijk hoeveel horecagelegenheden nog meer een rookvrij terras hebben ingevoerd. Organisatie Clean Air Nederland heeft wel een kaartje met geheel of gedeeltelijk rookvrije terrassen. De voorzitter van Clean Air Nederland zei eerder tegen Omroep Gelderland dat het kaartje geen volledig beeld geeft. Ook zouden niet alle horecazaken graag laten weten dat ze rookvrij zijn.||https://nos.nl/artikel/2436492-nicotine-taboe-na-je-big-mac-mcdonald-s-maakt-terrassen-rookvrij
2022-07-13||Kleindochter Van Agt is net prof, maar mag nu al Tour rijden: 'Overrompeld'|| De Tour de France voor mannen is nog in volle gang, maar het vrouwenpeloton is stilaan aan het aftellen naar hun ronde door Frankrijk. Op 24 juli is het zover, dan begint de Tour de Femmes. De selecties druppelen deze weken binnen. Het Britse Le Col-Wahoo heeft drie Nederlandse namen op papier gezet, onder wie een verrassende: Eva van Agt, de kleindochter van voormalig premier en wielerliefhebber Dries van Agt. Dat haar inmiddels 91-jarige opa ooit Nederland leidde, is niet het meest opvallende aan de selectie van de 25-jarige Limburgse. Van Agt is nog geen drie maanden prof. "Ik heb sinds 1 mei pas een contract", vertelt Van Agt. "Ik was dus helemaal overrompeld toen ik het nieuws te horen kreeg. Ik moet nog veel leren, maar daar helpt de ploeg me bij." "Het is een mooi verhaal", zegt haar manager Tom Varney. "We zagen haar in april voor het eerst rijden, in de Volta Limburg Classic en we wisten gelijk: ze heeft talent, ze reed slim. En ze was de enige niet-prof in de voorste groep, waarin ze zich al aardig staande wist te houden." De ploeg Le Col-Wahoo, die op continentaal niveau acteert en een wildcard kreeg van de Tourorganisatie, wilde meer van haar weten. Varney: "Door de testen die ze deed, zagen we dat ze het in zich heeft. Ze is supersterk op een fiets." Van Agt kreeg meteen een contract tot 2024 aangeboden bij de Britse formatie. "Ze heeft inmiddels, in de korte tijd dat ze bij ons is, al een paar eendagswedstrijden gedaan en een etappekoers in Duitsland", aldus Varney. "Ze ontwikkelt zich goed. Ze kan klimmen, dus we weten dat ze het parcours in de Tour aankan. En we weten ook dat ze acht dagen aankan." Waar haar talent zich al die tijd verborgen hield? Op een kunstgrasveld, waar ze tot twee jaar geleden op hoog niveau hockeyde. Een verrassing dus dat ze nu al aan de Tour mee gaat doen. Van Agt passeerde de andere rensters binnen de ploeg, die verder bestaat uit veel Britse talenten. De ploegleiding achtte sommigen van haar concurrenten te jong om in Frankrijk mee te doen. Bovendien heeft Van Agt het ook zelf afgedwongen met bijvoorbeeld een 23ste plaats in Thuringen. In juni werd ze tiende bij het NK tijdrijden. Ondertussen zal in huize Van Agt de trots geen grenzen kennen. Opa is altijd een liefhebber van de wielersport geweest en was als minister-president bij de huldiging van Joop Zoetemelk als eindwinnaar van de Tour in 1980. Van Agt was premier van december 1977 tot november 1982. Zijn kleindochter maakte haar eerste meters op de racefiets met haar familie. "Op mijn vijftiende hebben we ter ere van mijn overleden oom de Alpe d'HuZes gereden. Daar kreeg ik mijn eerste fiets en daar ben ik in de jaren erna steeds meer op gaan rijden." Vorig jaar nog ging ze met haar opa en vader naar de Vogezen. "Ik zat daar op de fiets en zij reden er als ploegleiders achter. Toen zijn we de Planche en de Petit Ballon opgereden. Beklimmingen die nu in de Tour zitten." Overigens krijgt Van Agt in de Tour een vrije rol van haar team, dat voornamelijk droomt van dagsucces. Mogelijk al op dag 1 in de sprint met Maike van der Duin. De derde Nederlandse is Marjolein van 't Geloof. "Mijn ploegleider vindt dat ik geen druk hoef te voelen", zegt Van Agt erover. "Ergens voel ik die alsnog wel een beetje, want je bezet toch een plek in het team. Het zou mooi zijn als ik een kopgroep kan pakken en goed kan anticiperen."||https://nos.nl/collectie/13908/artikel/2436489-kleindochter-van-agt-is-net-prof-maar-mag-nu-al-tour-rijden-overrompeld
2022-07-13||Rabobank wil leningen van boeren niet kwijtschelden|| De grootste financier van Nederlandse boeren, Rabobank, is niet van plan leningen aan boeren kwijt te schelden om op die manier bij te dragen aan de stikstofcrisis. Het afschrijven is volgens de bank 'niet aan de orde'. In een motie die vorige maand door de Kamer is aangenomen wordt het kabinet opgeroepen te onderzoeken hoe banken, leveranciers en afnemers kunnen worden verplicht om een substantieel deel mee te betalen aan het oplossen van de stikstofcrisis. Indiener van de motie, PvdA-Kamerlid Thijssen, pleitte ervoor dat de Rabobank een deel van de leningen aan boeren die met hun bedrijf moeten stoppen, afschrijft. "Ze zijn de financiers van het huidige productieregime en zullen dus moeten meebetalen." Volgens de bank kunnen de schulden niet worden afgeschreven, omdat het onder meer volgens regels van de Europese Centrale Bank niet mag. Het gaat volgens de bank om 'goede leningen', die verstrekt zijn met het spaargeld van klanten en investeerders. "Die verwachten dat we daar zorgvuldig mee omgaan", schrijft de bank in een reactie op de motie. Daarnaast is kwijtschelding van schulden pas aan de orde als rente en aflossing niet kunnen worden betaald en er onvoldoende zekerheden zijn. Dat is bij de meeste boeren volgens de Rabobank niet het geval, omdat er nog helemaal geen duidelijkheid is over wat er met de waarde van de boerengrond gaat gebeuren. "In de meeste gevallen zal geen sprake zijn van een oninbare lening", aldus de bank. Vorige maand zei Wiebe Draijer, de hoogste baas van de Rabobank, in Trouw dat hij de doelstelling in de stikstofplannen van het kabinet grotendeels steunt. "De agrarische sector is lange tijd heel succesvol geweest. Maar de grenzen zijn bereikt, de natuur dendert achteruit. Het moet duurzamer." De bank vindt dat boeren een volledige compensatie moeten kunnen krijgen van de overheid voor afwaardering van hun grond of bedrijf. De Rabobank zegt zelf bij te dragen door honderden miljoenen te steken in initiatieven voor verduurzaming van de landbouw. De bank zegt daarbij genoegen te nemen met minder of zeer beperkt financieel rendement. Hoe werd Nederland #2 in landbouwexport wereldwijd? En hoe werd de stikstofcrisis de keerzijde van dat succes?||https://nos.nl/artikel/2436487-rabobank-wil-leningen-van-boeren-niet-kwijtschelden
2022-07-13||Utrechtse sociale huurwoningen zes weken lang met voorrang naar statushouders|| De gemeente Utrecht stelt vanaf 1 augustus de meeste vrijgekomen sociale huurwoningen zes weken lang uitsluitend beschikbaar voor vluchtelingen met een verblijfsvergunning die op een huis wachten. Op die manier wil het college de meeste van de 490 statushouders die in de wachtrij staan in één keer huisvesten. Het gaat alles bij elkaar om ongeveer 230 woningen. Die groep van 490 maakt deel uit van de in totaal 7500 statushouders van wie het Rijk wil dat ze versneld worden opgevangen door gemeenten in het hele land. Utrecht is de eerste grote gemeente die gehoor geeft aan die oproep. Daarmee haalt de Domstad ook zijn eigen achterstand in bij het huisvesten van statushouders. Vorig jaar lukte het niet om het wettelijk verplichte aantal statushouders op te vangen vanwege een tekort aan woningen. Normaal gesproken gaat 30 procent van de vrijgekomen corporatiewoningen naar bijzondere of kwetsbare groepen, zoals statushouders. De rest gaat naar reguliere woningzoekenden. Die maatregel wordt dus tijdelijk genegeerd, behalve voor uitzonderlijke gevallen waarvoor met spoed een woning wordt gezocht. "Door de achterstand versneld in te lopen, kunnen we in september weer terug naar de gebruikelijke verdeling", zegt wethouder De Vries van Wonen. Hij maakte ook het voornemen bekend om de komende 2,5 jaar 2500 tijdelijke sociale huurwoningen extra te realiseren. Die blijven 10 tot 15 jaar staan. "Dit komt bovenop al bestaande plannen voor permanente sociale huurwoningen. Hiermee bieden we woningzoekenden meer perspectief", aldus De Vries. Het plan is volgens hem om statushouders niet te clusteren, maar door de stad te verspreiden. "We denken dat dat de goede manier is. Dan hebben we het niet alleen over gezinnen, maar ook over alleenstaanden. We gaan er echt voor zorgen dat de juiste personen aan de juiste woningen worden gekoppeld," Het aanmeldcentrum voor vluchtelingen in Ter Apel en de asielzoekerscentra in Nederland zitten overvol. 14.000 statushouders wachten in de opvang op huisvesting. De afgelopen maanden moesten asielzoekers in Ter Apel meerdere keren op stoelen de nacht doorbrengen omdat er te weinig plekken zijn. Dat er vluchtelingen op de grond en op stoelen moeten slapen, is een nationale crisis. Hoe kwam het zover? En wat zit erachter? NOSop3 legt het uit: De Utrechtse wethouder Streefland van Asiel en Integratie vindt dat statushouders, net als ieder ander die op zoek is naar een woning, de kans moeten krijgen op een eigen plek. "Dat we nu kiezen voor deze snelle en onorthodoxe ingreep, geeft aan hoe groot de asiel- en de wooncrisis zijn. We zullen richting een duurzame oplossing moeten gaan en niet iedere keer een gymzaal of de Jaarbeurs vrijmaken. We hebben geen keus en we zullen ook moeten, maar dat willen we ook." De twee wethouders erkennen tegenover de Volkskrant dat andere woningzoekenden het een raar besluit kunnen vinden. Bij sommigen bestaat al het beeld dat "vluchtelingen onze woningen inpikken", zegt Streefland. Maar volgens haar voorkomt het besluit dat de sociale huurmarkt het hele jaar belast wordt door het huisvesten van statushouders. Utrecht doet veel aan de opvang van asielzoekers. De gemeente heeft diverse (nood)opvanglocaties, waaronder een asielzoekerscentrum. Er is ook een opvanglocatie speciaal voor Oekraïense vluchtelingen. Daarnaast probeert de gemeente vluchtelingen zo snel mogelijk met buurtbewoners in contact te brengen om de integratie te bevorderen.||https://nos.nl/artikel/2436483-utrechtse-sociale-huurwoningen-zes-weken-lang-met-voorrang-naar-statushouders
2022-07-13||Gevierd pianist en pianopedagoog Jan Wijn (88) overleden|| Gevierd pianist en pianopedagoog Jan Wijn (88) is gisteren na een kort ziekbed overleden. Dat heeft zijn familie aan het ANP laten weten. Wijn studeerde in de jaren 50 aan het Conservatorium van Amsterdam. Daarna groeide hij uit tot een gevierd pianist in binnen- en buitenland. Ook werd hij vakdocent aan het Brabants Conservatorium in Tilburg en vanaf 1968 aan het Conservatorium van Amsterdam. In 1976 maakte een verlamming aan zijn rechterhand een einde aan zijn carrière als concertpianist. Hij specialiseerde zich daarna in het pianospelen met alleen de linkerhand. Hij ontwikkelde zich tot een geliefde pianodocent en gaf les aan grote pianisten in spé als Ronald Brautigam, Hannes Minnaar, Wibi Soerjadi en Lucas en Arthur Jussen. De laatste drie dankten Wijn in 2020 in het NTR-programma Podium Witteman voor wat hij voor hen betekend had. Verder gaf hij masterclasses en was hij jurylid bij pianoconcoursen. Wijn werd in 2009 benoemd tot officier in de Orde van Oranje-Nassau. De gemeente Amsterdam kende hem vorig jaar de Frans Banninck Cocqpenning toe voor zijn grote artistieke en pedagogische verdiensten voor de internationale muziekwereld als hoofdvakdocent piano aan het Conservatorium van Amsterdam.||https://nos.nl/artikel/2436480-gevierd-pianist-en-pianopedagoog-jan-wijn-88-overleden
2022-07-13||Palestijnen koesteren weinig hoop bij bezoek Biden aan Midden-Oosten|| Vandaag begint Joe Biden aan zijn eerste bezoek als Amerikaanse president aan Israël en de Palestijnse gebieden. Na het pro-Israëlische beleid van zijn voorganger Trump hadden Palestijnse leiders gehoopt op een kentering onder de Democraat. Maar van die hoop is intussen niet veel meer over. "Het is een belangrijk bezoek, maar niet omdat we optimistisch zijn over wat het zal opleveren", zegt politicoloog Dalal Iriqat van de Palestijnse Amerikaans-Arabische Universiteit. "Het is hooguit een ultieme test of Biden nog iets van zijn beloftes zal waarmaken." Vandaag en morgen spreekt Biden met Israëlische politici zoals de kersverse premier Yair Lapid en oppositieleider Benjamin Netanyahu, vrijdag ontmoet hij de Palestijnse president Mahmoud Abbas op de bezette Westelijke Jordaanoever. In de aanloop naar zijn verkiezing had Biden aangekondigd een aantal eenzijdig pro-Israëlische beslissingen van zijn Republikeinse voorganger ongedaan te maken. Zo zou hij het door Donald Trump gesloten Amerikaanse consulaat voor de Palestijnen in Jeruzalem heropenen, maar daar is nog niets van terechtgekomen. Ook andere besluiten van Trump, zoals de verplaatsing van de Amerikaanse ambassade van Tel Aviv naar Jeruzalem, een stad die ook de Palestijnen als hun hoofdstad claimen, heeft Biden niet teruggedraaid. Wel heeft de president de financiële steun aan de Palestijnen opgeschroefd, en volgens mediaberichten komt daar de komende dagen nog eens 100 miljoen dollar bovenop voor Palestijnse ziekenhuizen. Het valt tegen, zegt politicoloog Iriqat: "Trump was bot en pro-Israëlisch, maar tenminste wel eerlijk. Biden heeft van alles beloofd, maar er komt nauwelijks iets van terecht." Ook de dood van Shireen Abu Akleh, de Amerikaans-Palestijnse journalist die in mei werd doodgeschoten bij een inval van het Israëlische leger, hangt als een donkere wolk over Bidens bezoek. De familie van het slachtoffer vraagt Biden om Israël verantwoordelijk te houden voor haar dood. Maar de Amerikanen zeggen dat er geen reden is om te geloven dat het schot opzettelijk gelost is en spreken van "tragische omstandigheden" die tot de dood van de 54-jarige Al Jazeera-verslaggever hebben geleid. Na ontmoetingen met Israëlische politici gaat Biden vrijdag langs bij de Palestijnse president Abbas in Bethlehem, maar dat bezoek staat in de schaduw van zijn vlucht op dezelfde dag van Tel Aviv naar het Saoedische Jeddah. Hij is de eerste Amerikaanse president die rechtstreeks vanuit Israël naar Saudi-Arabië vliegt, een land waarmee Israël officieel geen betrekkingen onderhoudt en dat Biden tijdens zijn verkiezingscampagne nog een 'pariastaat' noemde. Biden ziet zich vanwege de Russische invasie van Oekraïne en de oplopende brandstofprijzen genoodzaakt de banden met Saudi-Arabië weer aan te halen, maar de reis is ook voor Israël interessant. De afgelopen jaren knoopte dat land onder bemiddeling van oud-president Trump al diplomatieke banden aan met diverse Arabische landen, maar Saudi-Arabië is de grootste vis die Israël graag zou binnenhalen. Een van de redenen dat Israël steeds beter kan opschieten met de Arabische Golfstaten in de regio, is de gezamenlijke vrees voor de Iraanse invloed in het Midden-Oosten. "Iran is voor Israël het meest urgente onderwerp om met Biden te bespreken", zegt de Israëlische oud-diplomaat Michael Oren, die Biden als vicepresident meemaakte toen hij ambassadeur in Washington was. Maar wat Iran betreft, zitten Israël en de VS niet helemaal op een lijn. Terwijl de Amerikaanse president nog steeds streeft naar een akkoord over vermindering van Amerikaanse sancties in ruil voor beperking van het Iraanse atoomprogramma, zoekt Israël juist steeds nadrukkelijker de confrontatie met zijn belangrijkste vijand in de regio. "Er zijn inderdaad verschillen, maar uiteindelijk is de band van Biden met Israël onverbrekelijk", zegt oud-ambassadeur Oren. Als zelfverklaard zionist geldt Joe Biden in de Amerikaanse politiek al decennia als een belangrijke bondgenoot van Israël, zowel als senator als later als vicepresident. Het wordt alweer het tiende bezoek aan Israël van de politicus, die zich erop laat voorstaan elke Israëlische premier sinds Golda Meir (1969-1974) te hebben ontmoet. Als Biden vanmiddag wordt ontvangen door Lapid, wordt er weer een naam aan dat rijtje toegevoegd. "Het laat zien hoe lang hij al achter Israël staat", zegt de oud-diplomaat. In hoeverre de banden tussen Israël en de Golfstaten de komende dagen verder worden aangehaald, is nog de vraag. Maar de Palestijnen voelen zich hoe dan ook in de kou gezet, zegt politicoloog Dalal Iriqat: "De koek wordt verdeeld door de VS, Israël en de Arabische landen, en voor ons blijft er weinig over."||https://nos.nl/artikel/2436478-palestijnen-koesteren-weinig-hoop-bij-bezoek-biden-aan-midden-oosten
2022-07-13||Wekdienst 13/7: Wetenschappelijke expeditie naar Spitsbergen • EK: Oranje-vrouwen tegen Portugal|| Goedemorgen! Vanuit de hoofdstad van Spitsbergen, Longyearbyen, vertrekt vandaag een schip met een grote internationale wetenschappelijke expeditie, die door Nederlandse onderzoekers is georganiseerd. Het doel van de expeditie is om de ingrijpende veranderingen in het Noordpoolgebied beter in kaart te brengen. Nergens ter wereld gaat de opwarming zo snel als daar. Eerst het weer: de dag begint met wolkenvelden, maar geleidelijk komt vanuit het noordwesten de zon vaker tevoorschijn. Het wordt vanmiddag 20 graden langs de noordkust tot 29 graden in het zuidoosten. De komende dagen blijft het fraai zomerweer met geregeld zon. Wel wordt het enkele dagen minder warm met maxima tussen 20 en 25 graden. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. President Rajapaksa van Sri Lanka is zijn land ontvlucht na de massale protesten tegen hem en de regering. Zaterdag bestormden woedende demonstranten zijn residentie, waarna hij besloot onder te duiken. Inmiddels is hij met zijn vrouw en twee bodyguards naar de Malediven gevlogen. Ook Rajapaksa's broer, de minister van Financiën, is volgens de BBC gevlucht. Rajapaksa had al toegezegd vandaag af te treden. Waarom hij het land is ontvlucht, is nog niet duidelijk. Mogelijk probeert hij te voorkomen dat hij wordt opgepakt door een nieuwe regering. Het is al tijden onrustig in Sri Lanka. Demonstranten houden de regering verantwoordelijk voor de diepe economische crisis in het land. Er is een groot tekort aan voedsel, brandstof en medicijnen. Ook is de inflatie enorm hoog. Maandag publiceerden de Amerikaanse, Canadese en Europese ruimtevaartorganisaties al de eerste afbeelding die de nieuwe ruimtetelescoop James Webb maakte. Gisteravond kwamen daar nog vier nieuwe afbeeldingen bij. Op de plaatjes zijn onder meer een stervende ster te zien en een nevel waarin steeds nieuwe sterren ontstaan. Bekijk de foto's hieronder: Fijne woensdag!||https://nos.nl/artikel/2436476-wekdienst-13-7-wetenschappelijke-expeditie-naar-spitsbergen-ek-oranje-vrouwen-tegen-portugal
2022-07-13||'Apple breekt met iconische ontwerper en Steve Jobs-vertrouweling Jony Ive' || Apple heeft de samenwerking met voormalig huisontwerper Jony Ive - de man achter de herkenbare vormen van de iPhone, iMac en iPad - nu volledig verbroken. Dat meldt The New York Times. Drie jaar geleden vertrok de vertrouweling van oud-topman Steve Jobs al na bijna drie decennia bij Apple, maar hij bleef met zijn eigen ontwerpbedrijf LoveFrom nauw betrokken bij de techgigant. Bij zijn vertrek tekende Ive een contract ter waarde van ruim honderd miljoen dollar met zijn oude werkgever, waarmee Apple zijn belangrijkste klant werd. Voorwaarde voor die samenwerking was wel dat hij geen werk mocht aannemen dat Apple als concurrentie beschouwde. Volgens de krant is in de afgelopen weken besloten om de stekker uit de samenwerking te trekken. Binnen het hogere management van Apple zou men vraagtekens hebben gehad bij het prijzige contract van Ive, die ook zonder toestemming van Apple klanten zou willen aannemen. Ook zou men geïrriteerd zijn geweest over het feit dat meerdere ontwerpers van Apple zijn overgestapt naar het bedrijf van Ive. Eerder zeiden bronnen al tegen verschillende media dat Ive, die lang nauw samenwerkte met Steve Jobs, moeite had met de manier waarop huidig topman Tim Cook Apple bestierde. Ive zou hebben gevonden dat Cook de bedrijfsvoering te veel richtte op groei en voorzetting van de zakelijke activiteiten van Apple en te weinig op technologische vooruitgang. Ive kwam in 1992 bij Apple te werken als ontwerper en groeide uit tot een van de bekendste namen die Apple heeft voortgebracht, naast Steve Jobs en Steve Wozniak. In 1997, op het moment dat Apple balanceerde op de rand van een faillissement, ontwierp hij de bekende kleurrijke iMac met zijn ronde vormen. Een ander bekend ontwerp uit de koker van Ive waren de witte iPod-oortjes. Ook was hij nauw betrokken bij de ontwikkeling van de touchscreentechnologie van Apple, had hij een grote rol bij het bedenken van de vormen van de iPhone en de iPad en werkte hij mee aan de Apple Watch. De introductie van de eerste iPod in 2001: Ive was niet alleen van doorslaggevende betekenis voor hardware-design bij Apple, later in zijn carrière leidde hij ook het softwaredesignteam en drukte hij zijn stempel op de besturingssystemen van bijvoorbeeld de iPhone en iPad. Ook was hij betrokken bij de ontwerpen voor de iMac in 1998. Hier de introductie van die computer: Hoewel het tijdperk-Ive definitief ten einde lijkt bij Apple, is de kans klein dat zijn ontwerpen op korte termijn zullen verdwijnen uit het straatbeeld. Onder de klanten van zijn designbedrijf LoveFrom zijn bekende namen als Airbnb en Ferrari.||https://nos.nl/artikel/2436473-apple-breekt-met-iconische-ontwerper-en-steve-jobs-vertrouweling-jony-ive
2022-07-13||Beveiligers Surinaamse vicepresident veroordeeld voor mishandeling journalist|| De beveiligers van de Surinaamse vicepresident Brunswijk die vorig jaar een journalist mishandelden, zijn daarvoor veroordeeld. De drie mannen namen in december journalist Jason Pinas van De Ware Tijd - de grootste krant van het land - in een wurggreep bij het parlementsgebouw in Paramaribo. Hij werd daarbij hardhandig tegen de grond gewerkt en zijn telefoon werd afgepakt. Brunswijk sprak na de mishandeling in het parlement over de zaak en verklaarde toen dat Pinas tot zijn verbazing was doorgedrongen in zijn auto. "Wat doe je hier in mijn auto?", had Brunswijk hem naar eigen zeggen gevraagd, waarop Pinas door de beveiligers werd "afgevoerd". Tijdens de zaak bleek dit verhaal niet te kloppen. De rechter heeft de drie lijfwachten een voorwaardelijke celstraf van drie maanden en drie jaar proeftijd opgelegd. Ook kreeg Pinas een schadevergoeding van 28.000 Surinaamse dollar, omgerekend zo'n 1250 euro. De beveiligers moesten ook hun excuses aanbieden aan de verslaggever, wat ook is gebeurd. Pinas reageert bij zijn krant verheugd op de uitspraak van de rechter. "Voor mij is belangrijk geweest dat mijn naam gezuiverd zou worden. Dat is gebeurd. Ik vraag de vicepresident om ook te corrigeren", citeert De Ware Tijd hem. De zaak heeft veel losgemaakt in Suriname en veel collega-verslaggevers van Pinas zeiden zich onveilig te voelen, en bezorgd te zijn over de persvrijheid in hun land. Journalisten hebben in de dagen na de mishandeling een boycot ingesteld tegen Brunswijk, waarbij ze hem twee maanden niet lieten zien of horen. Bij persconferenties spraken ze af weg te lopen als hij het woord zou krijgen of nemen. Eind vorig jaar werden onder een auto op het erf van Pinas twee aan elkaar geplakte handgranaten aangetroffen. De Surinaamse regering besloot Pinas daarop te beveiligen. De verslaggever vertelde enige tijd daarna aan NRC dat hij al maanden thuiszat. Hij vertelde dat hij zich zeer onveilig voelde.||https://nos.nl/artikel/2436471-beveiligers-surinaamse-vicepresident-veroordeeld-voor-mishandeling-journalist
2022-07-13||Bedrijfshal in Groningse Kolham volledig verwoest door uitslaande brand|| Een bedrijfshal in Kolham, met daarin een drukkerij en een meubelmakerij, is door een grote brand volledig verwoest. Rond vier uur was het vuur onder controle. "Toen we rond 01.45 uur de melding binnenkregen van een uitslaande brand, hebben we meteen opgeschaald naar grote brand", zei woordvoerder Johan Bosklopper tegen RTV Noord. "Bij aankomst sloegen de vlammen al uit het dak en bleek dat er ook twee nabij gelegen woningen werden bedreigd. We hebben meteen alle energie aangewend om die te behouden." Dat is gelukt, al hebben de woningen wel wat rook- en waterschade opgelopen. "Maar de bewoners, die in de buurt zijn opgevangen, kunnen gauw weer terug", aldus Bosklopper. Over de oorzaak van de brand is nog niets bekend. NL-alert Vanwege de forse rookontwikkeling werd er rond 02.30 uur een NL Alert verstuurd. Omwonenden kregen daarin het advies om binnen te blijven en ramen en deuren te sluiten. De waarschuwing is inmiddels ingetrokken. Ook was een afrit van de snelweg A7 enige tijd afgesloten, omdat er een brandweerslang over de weg lag om water uit het Winschoterdiep te halen. De afrit is om 7.00 uur weer opengegaan. Bij daglicht is goed te zien dat er van het pand niets over is.||https://nos.nl/artikel/2436470-bedrijfshal-in-groningse-kolham-volledig-verwoest-door-uitslaande-brand
2022-07-13||Curaçaose auteur Diana Lebacs (74), 'strijder voor het Papiaments', overleden|| De Curaçaose schrijfster, zangeres en actrice Diana Lebacs is maandag in een hospice op het eiland overleden aan de gevolgen van alvleesklierkanker. Lebacs speelde een belangrijke rol in de ontwikkeling van de Nederlands-Antilliaanse jeugdliteratuur en het toneel op Curaçao. Ze was 74 jaar. Lebacs schreef zowel in het Papiaments als in het Nederlands. Voor het jeugdboek Nancho van Bonaire ontving ze als eerste niet-Europese schrijfster in 1976 een Zilveren Griffel, een van de belangrijkste literatuurprijzen voor Nederlandstalige jeugdliteratuur. In 1971 debuteerde ze met de jeugdroman Sherry, het begin van een begin, het eerste Curaçaose jeugdboek door een Curaçaose auteur over lokale thematiek. Volgens vriend Jeroen Heuvel, agent voor uitgever In de Knipscheer, was het in grote mate een autobiografisch boek over een meisje dat in Nederland leerde mondig te zijn en die mondigheid meenam naar het Curaçao van na 1969, het jaar van de grote opstand tegen de Shell-raffinaderij en de koloniale invloed van Nederland op Curaçao. Lebacs had een Curaçaos-Indonesische vader en een Surinaamse moeder. Thuis werd er Nederlands gesproken, omdat haar ouders niet met elkaar in het Sranantongo of Maleis konden communiceren. Met haar grootmoeder sprak Diana Papiaments. Ze stond dertien jaar voor de klas, leidde de school van schrijver Frank Martinus Arion en was coach voor onderwijsinnovatie. Daarnaast was ze vertelster, voordrachtkunstenares, schrijver en regisseur van toneelstukken en actief betrokken bij het stimuleren van nieuw lokaal schrijftalent. "Diana Lebacs was bovenal een strijder voor een nog grotere erkenning van het Papiaments, maar koos er nadrukkelijk voor om ook te schrijven in het Nederlands", zegt agent Heuvel. "Dat deed ze, net als de grote Curaçaose schrijver Frank Martinus Arion, voor twee werelden. In het Nederlands om de Nederlanders de oren te wassen en een spiegel voor te houden en in de eigen taal om te laten zien hoe groot het eiland is en hoe trots je daarop moet zijn." Op Curaçao is Lebacs daarnaast ook bekend geworden vanwege haar Papiamentstalige boeken voor het lagere onderwijs en haar jurybijdragen voor het Tumba-festival, het grootste culturele evenement van het eiland. Elk jaar nemen tientallen muzikanten met begeleidende bands deel aan een soort Songfestival om te bepalen wie Tumbakoning of -koningin wordt. Als jurylid beoordeelde Lebacs de Papiamentstalige teksten van de ingezonden tumbaliederen. Lebacs sterft na een kort ziekbed, op de dag dat haar jongste roman klaarligt bij de drukker. "Het pdf'je van Dame van de avond en het berouw van Benaro heeft ze nog gezien, maar het boek heeft ze niet meer in haar handen vast mogen houden", zegt Heuvel. Lebacs zou in september 75 zijn geworden.||https://nos.nl/artikel/2436469-curacaose-auteur-diana-lebacs-74-strijder-voor-het-papiaments-overleden
