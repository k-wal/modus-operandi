2022-07-20||Rusland: naast Donbas nu ook focus op zuiden van Oekraïne || Het Russische leger focust zich niet langer alleen op de strijd in de Donbas-regio, maar ook op andere gebieden in Oekraïne. De pijlen zijn nu ook gericht op de zuidelijke regio's Cherson en Zaporizja, zei de Russische buitenlandminister Lavrov in een interview met staatspersbureau RIA Novosti. Delen van die regio's zijn al bezet. Afgelopen weekend meldde het Britse ministerie van Defensie al dat Rusland zijn positie in het zuiden van Oekraïne aan het versterken is. Militairen, uitrusting en voorraden worden verplaatst tussen Marioepol en Zaporizja en in Cherson. Ook in Melitopol probeert het Russische leger zijn positie te versterken. Volgens de VS bereidt Rusland zich voor om meerdere gebieden in het zuiden en oosten van Oekraïne te annexeren, net zoals ze dat in 2014 hebben gedaan met het schiereiland de Krim. Toch is de hoop voor de Donbas-regio nog niet opgegeven, zei de voorzitter van de Amerikaanse chefs van staven Milley vandaag. Lavrov zei dat het land zijn doelstellingen heeft veranderd nadat het Westen langeafstandswapens is gaan leveren aan Oekraïne. Daarmee refereert hij aan de laatste wapenleveranties van de Verenigde Staten, de zogenoemde multiple rocket launchers. Dat zijn wapensystemen zoals de MLRS en HIMARS, waarmee een salvo raketten afgevuurd kan worden. De Oekraïense presidentsvrouw Olena Zelenska deed vandaag in het Amerikaanse Congres nog een dringende oproep om meer wapens en luchtverdedigingssystemen te leveren. Kort na de uitspraken van Lavrov en de oproep van Zelenska maakt de Amerikaanse defensieminister Austin bekend nog eens vier HIMARS naar Oekraïne te sturen, waarmee het totale aantal op zestien komt. Westerse landen zeggen op verzoek van Oekraïne steeds meer zware wapens toe aan het land, dat na vijf maanden oorlog afhankelijk is geworden van westerse leveranties. Zo zijn er ook al honderden houwitsers, langeafstandskanonnen, naar het Oost-Europese land gestuurd. Nederland en Duitsland hebben samen 18 houwitsers toegezegd. Het is het zwaarste geschut van de Nederlandse landmacht. Een week geleden maakte Oekraïne bekend een tegenoffensief te beginnen in de zuidelijke regio Cherson. Een maand na de Russische invasie wist het leger Russische troepen uit verschillende delen van het land terug te dringen, onder meer rondom de hoofdstad Kiev. Daarna richtte Rusland zich voornamelijk op de inname van de regio's Loegansk en Donetsk. De regio Loegansk is inmiddels volledig in Russische handen.||https://nos.nl/artikel/2437634-rusland-naast-donbas-nu-ook-focus-op-zuiden-van-oekraine
2022-07-20||Stikstofberekeningen vrijgegeven: doel ook te bereiken met gerichte uitkoop|| Het ministerie van Financiën heeft naar aanleiding van eerdere berichtgeving in NRC berekeningen van ambtenaren vrijgegeven over de gevolgen van de stikstofmaatregelen. Daaruit blijkt volgens de krant dat bij gerichte uitkoop mogelijk 11.200 boerenbedrijven moeten stoppen en 17.600 boeren hun veestapel voor een deel moeten inkrimpen. Uit de stukken komt volgens NRC een duidelijke politieke keuze naar voren. De berekeningen zouden aantonen dat voor de landbouw ook een lager stikstofdoel gekozen had kunnen worden. Dat doel moet dan wel worden aangevuld met de bijdrage van de industrie, de luchtvaart en andere sectoren. Gecombineerd met het gericht uitkopen van de grootste uitstoters in de agrarische sector zou dat net zo effectief zijn als de nu gekozen route: het verdelen van de doelstelling voor de agrarische sector over alle landbouwbedrijven in het hele land. Met de gerichte uitkoop zou de rest van de boerenbedrijven er minder last van hebben. Er zijn ongeveer 250 documenten vrijgegeven waarin de voorbereiding van het stikstofbeleid op het ministerie van Financiën is terug te lezen. Die van de andere betrokken ministeries, zoals Landbouw, zijn niet openbaar gemaakt. Uiteindelijk zijn deels op basis van de Financiën-stukken de stikstofafspraken in het coalitieakkoord gemaakt. In de begeleidende brief aan de Tweede Kamer schrijft minister Kaag van Financiën dat de berekeningen een "indicatief karakter" hebben en dat zij een klein onderdeel vormen van het uiteindelijke politieke besluit over de stikstofaanpak. "Zulke berekeningen laten per definitie ook veel niet zien, zoals de onzekerheid voor boeren, de individuele moeilijkheden die op de boerderijen leven en de verhalen die achter de bedrijven schuilgaan", schrijft Kaag. "Het kabinet heeft hier dan ook de volle aandacht voor, meer dan uit delen van dit ambtelijke werk blijkt." Verder wijst Kaag erop dat de documenten waarin de nu vrijgegeven berekeningen zijn verwerkt, al openbaar zijn gemaakt tijdens de formatie, evenals de standpunten vanuit het ministerie van Landbouw. De berekeningen hebben volgens haar een indirecte bijdrage geleverd aan het uiteindelijke kabinetsbeleid, dat ook nog niet afgerond is. "Het beleidsvormingsproces is nog gaande", schrijft zij. Uit de bewuste formatiedocumenten die het kabinet heeft vrijgegeven bleek al dat door de kabinetsplannen voor het terugdringen van de stikstofuitstoot de veestapel over een jaar of tien zo'n 30 procent kleiner is. Nadere berekeningen, ook door het RIVM, moeten aantonen hoe de stikstofdoelen in welke sectoren en op welke manier ook echt gehaald kunnen worden. Het kabinet maakte vrijdag bekend 'versneld' honderden miljoenen euro's uit te trekken voor de stikstofproblematiek. Met dat geld kunnen onder meer boeren uitgekocht worden, zodat andere boeren en bedrijven op een legale manier kunnen doorgaan.||https://nos.nl/artikel/2437631-stikstofberekeningen-vrijgegeven-doel-ook-te-bereiken-met-gerichte-uitkoop
2022-07-20||Nederlands bedrijf veroorzaakte bosbrand in Spanje|| Een Nederlands bedrijf heeft een bosbrand veroorzaakt in een gemeente nabij het Spaanse Zaragoza. Het in Amsterdam gevestigde herbebossingsbedrijf Land Life schrijft in een persbericht dat het afgelopen maandag misging toen er een vonk wegsprong van een graafmachine, waarna de brand ontstond. Land Life schrijft dat de autoriteiten in de gemeente Ateca direct zijn geïnformeerd. Dat kon niet voorkomen dat het vuur uitgroeide tot een grote bosbrand, die volgens de Spaanse publieke omroep RTVE inmiddels al 14.000 hectare bosgebied heeft verwoest en tot meer dan 2000 evacuaties heeft geleid. Het bedrijf zegt "kapot" en "diep getroffen" te zijn door de gebeurtenissen. De president van de regio Aragón waarin de brand woedt, Javier Lambán, noemde de situatie vandaag "ernstig en zeer zorgwekkend". Premier Sánchez bezocht het getroffen gebied en sprak daar met brandweerlieden. Vanwege het vuur is onder meer de snelweg A2 tussen Madrid en Zaragoza afgesloten. Ook zijn er treinverbindingen stilgelegd. Beelden van het vuur van de afgelopen dag:||https://nos.nl/artikel/2437629-nederlands-bedrijf-veroorzaakte-bosbrand-in-spanje
2022-07-20||Biden wil presidentiële bevoegdheden gebruiken om klimaatcrisis aan te pakken|| De Amerikaanse president Biden gaat zijn presidentiële bevoegdheden gebruiken om de klimaatcrisis aan te pakken. "Het is een noodsituatie en zo zal ik het ook behandelen", zei de president vanavond in een toespraak. "Wetenschappers hebben het over code rood, klimaatverandering kost ons miljarden", zei Biden in Somerset, in de staat Massachusetts. Hij bracht daar een werkbezoek aan een voormalige kolencentrale. De president noemde klimaatverandering een bedreiging voor de nationale veiligheid en de economie. "Het vormt een existentiële dreiging voor ons land en voor de hele wereld". Hij wil zijn bevoegdheden gebruiken omdat zijn klimaatwetgeving in de Senaat is gestrand. Wat hij concreet gaat doen maakte de president niet duidelijk. Naar verwachting doet hij dat de komende weken. Wel kondigde Biden al een bedrag van 2,3 miljard dollar aan, bedoeld om de infrastructuur beter bestand te maken tegen extreem weer. Zo moeten bijvoorbeeld 'koelcentra' worden gebouwd waar mensen tijdens een hittegolf kunnen worden opgevangen. Ook wil hij meer windmolenparken op zee aanleggen. Toch heeft Biden niet de noodtoestand uitgeroepen, iets waar de Democraten wel op hadden aangedrongen. Het uitroepen van de federale noodtoestand geeft de president extra bevoegdheden, waarmee bij bijvoorbeeld speciale rampenfondsen zou kunnen vrijspelen. In zijn toespraak haalde Biden hard uit naar het Congres, dat volgens hem "zijn werk niet doet" op het gebied van klimaatmaatregelen. Vorige week hield de conservatieve Democratische senator Joe Manchin nog een klimaatvoorstel uit de koker van Biden tegen, tot frustratie van veel Democraten. Omdat de partij maar de helft van de Senaat in handen heeft, moeten de Democraten unaniem voor plannen stemmen die de Republikeinen niet willen steunen. Het ging overigens al om een afgeslankt klimaatvoorstel waartegen Manchin zich keerde: hij vond het oorspronkelijke investeringspakket, het zogeheten Build Back Better-plan, te ver gaan. Niet alleen Europa kampt met extreme hitte, ook Amerika heeft last van hittegolven. Voor zo'n 100 miljoen inwoners van het land geldt dat zij deze week met gevaarlijk hoge temperaturen te maken krijgen. Actiegroepen willen dat Biden wel de federale noodtoestand afkondigt.||https://nos.nl/artikel/2437625-biden-wil-presidentiele-bevoegdheden-gebruiken-om-klimaatcrisis-aan-te-pakken
2022-07-20||Militairen reanimeren loper op benauwde eerste dag Nijmeegse Vierdaagse|| Twee militairen hebben op de eerste dag van de Nijmeegse Vierdaagse een wandelaar met succes gereanimeerd. De korporaals van de marine en het Korps Nationale Reserve wandelden zelf mee en zagen op het parcours een man met wie het niet goed ging. Toen ze de man aanspraken, kregen ze geen reactie. Daarop hebben ze hem onderzocht en is één van hen begonnen met de reanimatie terwijl de ander hulp haalde. Britse medici boden ondertussen ondersteuning. Na anderhalve minuut reanimeren kwam de wandelaar weer bij bewustzijn. Hij is met een ambulance afgevoerd naar een medisch centrum in de buurt. De Nijmeegse Vierdaagse is vandaag officieel begonnen, een dag later dan gepland vanwege de extreme hitte van gisteren. Ook vandaag was het 's middags nog ruim boven de 30 graden en benauwd. Op de eerste dag waren er naast de ene reanimatie geen ernstige medische problemen. Tijdens de Dag van Wijchen hebben 493 lopers onderweg blaren gelopen. Tot het einde van de middag zijn 723 blaarbehandelingen gedaan. Ook zijn wandelaars behandeld voor lichte hitteklachten, insectenbeten en schaafwonden. Na binnenkomst hebben wel "opvallend veel" wandelaars last van hitteklachten en flauwvallen gekregen. Het Rode Kruis wijt dat onder meer aan de benauwde dag. "Wandelaars komen over de finish en nemen een glas alcohol. Dat hakt erin als je de hele dag energie hebt verbruikt, misschien weinig hebt gedronken en een zouttekort hebt. Dan ga je onderuit", zegt operationeel leider Pelster tegen het ANP. Verder zijn op de eerste marsdag 1490 van de 37.000 lopers uitgevallen, fors meer dan de vorige Vierdaagse in 2019, toen 661 wandelaars de eindstreep op de eerste dag niet haalden. Destijds was het echter ideaal wandelweer, volgens marsleider Henny Sackers. Morgen, wanneer de tocht via de Zevenheuvelenweg naar Groesbeek gaat, wordt het met maximaal 26 graden minder warm dan vandaag.||https://nos.nl/artikel/2437622-militairen-reanimeren-loper-op-benauwde-eerste-dag-nijmeegse-vierdaagse
2022-07-20||Blauw-gele vlaggen en 'Stop War': eerste duel Dinamo Kiev sinds inval Russen|| De spelers van Dinamo Kiev zijn weer voetballers. Op ruim 800 kilometer van het thuisstadion in Kiev en 1.500 kilometer van het front, speelde de club in het Poolse Lodz vanavond tegen Fenerbahçe zijn eerste officiële wedstrijd sinds de Russen eind februari Oekraïne binnenvielen. Kiev speelde dit jaar nog geen officiële wedstrijd vanwege de oorlog. In februari legde de Oekraïense bond de nationale competitie stil en in april werd het lopende seizoen afgebroken. Een kampioen werd niet uitgeroepen, maar op basis van de stand in april verdeelde de bond wel de tickets voor Europees voetbal. Zo stond Dinamo Kiev woensdagavond in een beladen duel in de tweede kwalificatieronde van de Champions League tegenover het Turkse Fenerbahçe. Het duel eindigde in 0-0. De basisspelers van Dinamo betraden het veld in protestshirts met daarop een hart en de tekst 'Stop War' en met blauw-gele vlaggen om de schouders. Ook de Fenerbahçe-spelers droegen het shirt. Veel internationale spelers van Dinamo Kiev en Sjaktar Donetsk verlieten Oekraïne toen de oorlog begon. "Wij hebben hulp nodig", smeekten ze in een videoboodschap. Onder hen was voormalig Ajacied David Neres, die deze zomer naar Benfica vertrok. Terwijl de oorlog in Oost-Oekraïne nog volop aan de gang is, kwam de minister van Sport, Vadim Goetsait, vorige week met opvallend nieuws. Op 24 augustus gaat de hoogste voetbalcompetitie van Oekraïne gewoon van start. Met de politie en krijgsmacht wordt dan samengewerkt om de wedstrijden veilig te laten verlopen, zonder publiek en onder staat van beleg. Bij luchtaanvallen "worden wedstrijden gestaakt en moeten voetballers, coaches en staf snel dekking zoeken", meldde de minister. De heenwedstrijd tegen Fenerbahçe werd wel nog buiten Oekraïne gespeeld. De return tegen de Turken is volgende week woensdag.||https://nos.nl/collectie/13899/artikel/2437621-blauw-gele-vlaggen-en-stop-war-eerste-duel-dinamo-kiev-sinds-inval-russen
2022-07-20||Kabinet overweegt asielopvang op zee, huidige situatie kan nog weken duren|| Het kabinet overweegt asielzoekers tijdelijk in cruiseschepen voor de Nederlandse kust op te vangen. Dat heeft staatssecretaris Van der Burg gezegd na afloop van een spoedoverleg. Het kabinet onderzoekt of dat juridisch en qua veiligheid mogelijk is. De druk op de asielopvang in Nederland is hoog. De afgelopen tijd sliepen geregeld tientallen tot honderden mensen buiten bij het aanmeldcentrum voor asielzoekers in Ter Apel. Van de Burg denkt dat het "de harde werkelijkheid is" dat die situatie nog wel "de nodige dagen, zo niet weken" blijft voortduren. Het COA meldt dat er vanavond nog zo'n 100 mensen worden verwacht bij het aanmeldcentrum in Ter Apel. Die kunnen allemaal worden opgevangen. De mensen die vrijwillig in de buitenlucht overnachten, doen dat op eigen risico, maar mocht er een onveilige situatie ontstaan door bijvoorbeeld onweer, wordt er naar een oplossing gezocht, aldus het COA. Naast het onderzoek dat het kabinet laat doen naar de opvang op zee, kondigde Van der Burg aan dat er drie grote cruiseschepen naar Nederland komen. Een daarvan komt in ieder geval in Velsen te liggen. Voor de twee andere schepen is de ligplaats nog niet duidelijk. Eerder werd Vlissingen genoemd, maar die gemeente trok zich vorige week terug. Hierom wordt dus de mogelijkheid onderzocht om vluchtelingen op te vangen op cruiseschepen die niet aanmeren in een gemeente. Dan moeten er echter "via loodsboten of anderszins" mogelijkheden zijn voor de opvarenden om van en naar de wal te gaan. "Anders zitten ze er gevangen en dat mag niet", aldus Van der Burg. Een ander besluit dat het kabinet heeft genomen is dat het makkelijker wordt gemaakt voor het Centraal Orgaan opvang Asielzoekers (COA) om gebouwen aan te kopen voor huisvesting, ook wanneer die locaties eigenlijk een andere bestemming hebben. Ook de mogelijkheid om asielzoekers op te vangen op meer defensielocaties wordt bekeken. Verder wil Van der Burg Oekraïense vluchtelingen anders over het land verdelen. Sommige gemeenten willen wel opvangcapaciteit vrijmaken voor Oekraïners, maar niet voor andere vluchtelingen. Door daaraan tegemoet te komen en dus zo veel mogelijk Oekraïners op te vangen in de gemeenten met deze wens, wil hij plek vrijmaken in gemeenten die wel openstaan voor andere groepen.||https://nos.nl/artikel/2437619-kabinet-overweegt-asielopvang-op-zee-huidige-situatie-kan-nog-weken-duren
2022-07-20||Rusland heeft met zijn gas geen alternatief voor Europese markt|| Europa en ook Nederland zijn al dagen in bange afwachting van het 'uur X'. Zal Rusland op 21 juli de gasleveranties via de pijpleiding Nord Stream 1 hervatten? En zo ja, om welke volumes zal het dan gaan? Het persbureau Reuters meldt op basis van anonieme bronnen dat het Russische staatsgasbedrijf Gazprom donderdag de kraan weer zal opendraaien, zoals beloofd. En ook het Duitse gasnetbedrijf Gascade gaat ervan uit dat dat gaat gebeuren. Dat biedt een sprankje hoop, maar kan de tergende onzekerheid niet wegnemen. Het is niet voor het eerst dat Rusland in Europa onrust zaait door de hand aan de gaskraan te houden. De afgelopen decennia heeft Moskou meermalen de gasleveranties aan Europa gestaakt of gereduceerd, meestal tijdens hoog oplopende conflicten met transitland Oekraïne. Maar nooit eerder was de situatie zo precair als nu. Sinds het begin van dit jaar heeft Gazprom, onder diverse voorwendselen, de gasleveranties al verminderd met 33 procent. Op 11 juli staakte Rusland het gastransport via Nord Stream 1, een pijpleiding die via de bodem van de Oostzee gas rechtstreeks vervoert van Rusland naar Duitsland. Vorig jaar werd langs dezelfde route Nord Stream 2 voltooid, maar die is vanwege westerse sancties niet in gebruik genomen. Gazprom zegt dat het geen andere keus had en beroept zich op overmacht. Een van de turbines die het gas door de leiding moeten pompen was voor onderhoud naar Canada verscheept en is inmiddels onderweg terug naar Rusland. Maar het ontbreken van een enkele turbine is geen antwoord op de vraag waarom Gazprom niet aan zijn leveringsverplichting kon voldoen. Een duidelijke technische oorzaak die dat zou beletten lijkt er niet, en dat suggereert een politiek motief voor het besluit. Dat lijkt bovenal bedoeld om Europa alvast te laten voelen hoe het is om zonder Russisch gas te zitten in de aanloop naar 2027, het streefjaar waarin de Europese Unie niet langer afhankelijk wil zijn van Gazprom. Rusland en zijn Europese afnemers zijn via een uitgebreid netwerk aan gaspijpleidingen met elkaar verbonden. Nord Stream is nu de primaire route, maar lang niet de enige. Gazprom kan via Belarus en Polen gas leveren aan Duitsland (die leiding ligt nu stil vanwege Russische sancties tegen de Poolse exploitant), en ook grote volumes via Oekraïens grondgebied. Daarnaast loopt er een pijpleiding via de bodem van de Zwarte Zee naar Turkije, vanwaar gas kan worden getransporteerd naar afnemers in Zuidoost-Europa. Wat gas betreft zijn Rusland en Europa tot elkaar veroordeeld, en dat zal nog even zo blijven. De Europese afhankelijkheid van Russisch gas is groot. Gazprom dekt met gas uit de West-Siberische velden ongeveer 40 procent van de Europese behoefte en in sommige landen ligt dat percentage nog beduidend hoger. Maar Rusland heeft Europa meer nodig dan andersom. Europese landen kunnen, hoe lastig en kostbaar vaak ook, gas importeren van elders. Maar Rusland kan het West-Siberische gas via de pijpleiding alleen kwijt aan Europa. Vloeibaar gemaakt gas (lng) kan vandaar (Jamal) naar meerdere bestemmingen, maar de verdere ontwikkeling van de nog bescheiden bestaande projecten (een samenwerking van het Russische gasbedrijf Novatek met buitenlandse partners) wordt belemmerd door sancties. De veelgehoorde waarschuwing dat Rusland het weerbarstige Europa de rug toekeert en een resolute "ommezwaai naar het oosten" zal maken is vooralsnog een loze kreet, simpelweg omdat er geen pijpleidingen zijn die Ruslands grootste gasvelden in West-Siberië verbinden met China. Rusland levert een bescheiden volume gas aan China uit een gasveld in de buurt van het Bajkalmeer, via de pijpleiding Kracht van Siberië. Het afgelopen jaar ging het om 10 miljard kubieke meter per jaar, wat uiteindelijk moet oplopen tot 38 miljard kubieke meter. Een nieuw contract omvat de levering van maximaal nog eens 10 miljard kubieke meter via een andere route, maar waar dat gas precies vandaan moet komen blijft onduidelijk. Daarnaast gaat er lng van het eiland Sachalin naar onder meer China, Japan en Zuid-Korea. Maar de omvang van al die projecten samen valt in het niet bij de plusminus 175 miljard kubieke meter die Gazprom jaarlijks levert aan Europese afnemers. Dat betekent dat Azië voor Rusland het verlies van de Europese markt niet kan compenseren, zelfs al komen er nieuwe pijpleidingen in Siberië. China betrekt gas uit diverse landen en heeft niet zoveel Russisch gas nodig. Een nieuwe pijpleiding vanuit West-Siberië blijft niettemin een droom van de Russische president Poetin. Die zou Kracht van Siberië 2 moeten gaan heten en mogelijk via Mongools grondgebied China bereiken. Rusland zou dan Europa en China tegen elkaar kunnen uitspelen. Maar China lijkt er vooralsnog weinig oren naar te hebben. Bovendien zal de aanleg over duizenden kilometers onherbergzaam gebied vermoedelijk zeker tien jaar vergen, plus nog eens enkele jaren voor de pijpleiding in gebruik kan worden genomen. Een snelle oplossing voor het wegvallen van de Europese markt heeft Rusland daarom niet. Dat maakt het des te opmerkelijker dat Rusland Europese afnemers de duimschroeven blijft aandraaien en hen dwingt op zoek te gaan naar alternatieven. De reputatieschade voor Gazprom lijkt onomkeerbaar en de gevolgen voor de Russische staatsbegroting zullen zich vroeg of laat aandienen.||https://nos.nl/artikel/2437618-rusland-heeft-met-zijn-gas-geen-alternatief-voor-europese-markt
2022-07-20||Masmeijer op vrije voeten na gratie: 'Een doodgewone gratieverlening'|| Vandaag werd bekend dat oud-presentator Frank Masmeijer gratie heeft gekregen. Ruim zeven jaar zat hij in de cel vanwege drugssmokkel, inmiddels is hij weer op vrije voeten. Veel is nog onduidelijk over de gratieverlening. Masmeijer heeft niks losgelaten over de reden van zijn vrijlating. Zijn advocaat Geert-Jan Knoops wist ook lang van niets, maar het zei later in het tv-programma Renze dat het vanwege gebeurtenissen in zijn familiesfeer is gebeurd. Strafrechtadvocaat Willem Jebbink denkt dat het in dit geval gaat om persoonlijke omstandigheden. Het kan zijn dat de veroordeelde voor kinderen of ouders moet gaan zorgen. Daarnaast kan het om werk gaan. "Als de gevangene een baan heeft gevonden en die positie in gevaar komt, als hij nog langer vastzit", zegt Jebbink. "Gezondheid is een veelvoorkomende grond", zegt de strafrechtadvocaat. Het kan gaan om de gezondheid van de gevangene, maar ook van iemand in de directe omgeving. Bijvoorbeeld als iemand terminaal ziek is kan hij of zij gratie krijgen. Wat voor delict de veroordeelde heeft gepleegd, speelt geen rol. Ook maakt het niet uit hoe lang de gevangenisstraf is. Het kan gaan om een jarenlange celstraf, zoals in het geval van Masmeijer, maar ook om enkele maanden. "Het betekent ook niet altijd een kwijtschelding van de gehele straf", zegt Jebbink. "De straf kan ook worden omgezet naar een geldboete of een werkstraf." Masmeijer, die in de jaren 80 en 90 bekend werd bij het grote publiek door het presenteren van spelshows, zat een celstraf van negen jaar uit. In 2017 werd hij veroordeeld voor zijn betrokkenheid bij het smokkelen van honderden kilo's cocaïne via de haven van Antwerpen. De eerste jaren zat hij vast in België, sinds vorig jaar in Nieuwegein. Na een besluit van minister Weerwind van Rechtsbescherming en een handtekening van de koning, mocht de oud-presentator de gevangenis vorige maand verlaten. De laatste anderhalf jaar hoeft hij niet uit te zitten. Masmeijers advocaat Geert-Jan Knoops, die al een tijdje geen contact meer had met hem, wist vooraf niets van de gratie. Het OM zegt dat het de minister negatief heeft geadviseerd over de gratie van Masmeijer. Volgens De Telegraaf en RTL Boulevard gaf het gerechtshof van Arnhem-Leeuwarden wel een positief advies. Het hof zegt tegen de NOS hier geen uitspraken over te doen. Masmeijer zegt in een interview met De Telegraaf dat hij "totaal onverwachts" vrijkwam met dank aan de koning, maar volgens Jebbink is dat onzin. "Hij heeft zelf een gratieverzoek ingediend, of iemand uit zijn omgeving. Hij doet net alsof de koning nachtenlang wakker heeft gelegen over zijn verschrikkelijke veroordeling en toen besloten heeft om de celdeur op eigen gezag open te zetten." Koning Willem-Alexander vervult alleen een symbolische rol en zet zijn handtekening onder het besluit van de minister. "De koning is hier helemaal niet aan te pas gekomen. Een afdeling op het ministerie van Justitie en Veiligheid beslist hierover." Advocaat Knoops noemt de gratieverlening "zeer uitzonderlijk". Jebbink relativeert dat: "Het komt toch redelijk veel voor. Als je een verzoek indient, en je hebt echt goede redenen om te bepleiten dat je strafkorting moet krijgen, dan wordt het verleend." Van de aanvragen wordt 20 tot 30 procent daadwerkelijk ingewilligd. Wel worden steeds minder gratieverzoeken ingediend. "Het is een neergaande trend. Zo rond de eeuwwisseling werden er nog zo'n 5000 ingediend per jaar, nu zijn het er onder de 1000." In 2021 werden 657 verzoeken ingediend, in 2020 waren het er 558. Vanuit de politiek werd er verbaasd op het besluit gereageerd, de VVD heeft Kamervragen gesteld aan minister Weerwind. Jebbink ziet geen reden voor publieke verontwaardiging. "Het is een doodgewone gratieverlening die ongeveer honderd keer per jaar voorkomt, in een doodgewone drugszaak."||https://nos.nl/artikel/2437616-masmeijer-op-vrije-voeten-na-gratie-een-doodgewone-gratieverlening
2022-07-20||Nieuwe naam voor echt zwerkbal om afstand te nemen van J.K. Rowling|| De sport quidditch gaat voortaan door het leven als quadball, maakt de International Quidditch Association (IQA) bekend. De balsport, in het Nederlands bekend als zwerkbal, is gebaseerd op de verzonnen sport uit de Harry Potter-reeks van schrijfster J.K. Rowling. De IQA heeft de naamsverandering doorgevoerd om afstand te nemen van de schrijfster en van productiemaatschappij Warner Bros. J.K. Rowling is de laatste jaren kringen van lhbti+-activisten veel bekritiseerd om haar uitspraken over trans personen, die door de activisten als transfobisch gezien worden. De IQA heeft al eerder afstand genomen van haar opvattingen en wil juist dat de sport een veilige omgeving voor mensen van alle genderidentiteiten is. Met de naamsverandering willen ze dit benadrukken. De bond benadrukt dat Rowlings stellingname niet de enige reden is voor de naamsverandering. Door de nieuwe naam hoeven ze geen rekening meer te houden met Warner Bros, dat eigenaar is van het handelsmerk "Quidditch", en heeft de organisatie meer vrijheid in het organiseren van evenementen. De voorzitter van de IQA noemt het "een grote stap die veel deuren voor de sport kan openen." Quadball wordt gespeeld met twee teams van zeven spelers en vier ballen. Gedurende de hele wedstrijd moeten de spelers een bezem tussen hun benen geklemd houden. Wereldwijd beoefenen duizenden mensen de sport. Ook in Nederland bestaan tien teams, waaronder de Wageningen Werewolves en de Rotterdam Ravens. De kritiek op Rowling ging oorspronkelijk om een serie controversiële tweets waarin ze zich uitsprak tegen het gebruik van de term 'mensen die menstrueren'. Het leidde zelfs tot bedreigingen aan haar adres. In een blog verdedigde ze haar standpunt met het argument dat het in haar ogen verkeerd is om het concept 'sekse' overboord te gooien. "Daarmee zwak je de ervaringen van vrouwen af." Lhbti+-organisaties zoals Glaad bekritiseerden de uitspraken omdat Rowling volgens hen insinueert dat trans vrouwen geen echte vrouwen zijn. Ook Daniel Radcliffe en Emma Watson, de hoofdrolspelers uit de Harry Potter-filmreeks spraken zich uit tegen de schrijfster. Rowling heeft later nog meer artikelen geschreven waarin ze haar opvattingen verdedigt en kritiek uit op lhbti+-activisme. Ook ondertekende ze samen met 149 andere auteurs een open brief over de gevaren van 'cancel-cultuur'.||https://nos.nl/artikel/2437614-nieuwe-naam-voor-echt-zwerkbal-om-afstand-te-nemen-van-j-k-rowling
2022-07-20||Spaanse nachten boven de 30 graden, 'lakens in de vriezer'|| De hittegolf is officieel voorbij, maar het is nog altijd flink heet in Spanje. En dit record gaat misschien sneuvelen: plaatsen waar de nachttemperatuur niet meer onder de 32 graden zakt. 'Airconditioning' is het toverwoord voor de toeristen op het Plaza España van Sevilla. Op het beroemde plein, in de vorm van een halve maan, is het niet uit te houden. Het kwik schiet overdag de 40 graden ver voorbij. De nachten zijn nog erger. Het blijft 30 graden en dat maakt slapen onmogelijk. Tenminste, als je geen airco hebt, zoals het Spaanse gezin dat met een camper onderweg is naar Parijs. De familie staat in zwembroek in de grote fontein op het plein. "Slapen lukt maar een heel, heel klein beetje", bromt de vader. "Het is airco aan, even slapen, dan weer airco uit, en weer proberen in te dommelen", zegt een optimistische Duitse toeriste. "Eigenlijk valt het me nog wel mee." Een Italiaanse vakantieganger herhaalt drie keer het toverwoord op de vraag of hij aan slapen toekomt. "Aria condizionata! Dat is het enige dat werkt." "Ga ervan uit dat de problemen beginnen vanaf 24 graden. Je wordt steeds vaker wakker, en staat doodmoe op", zegt Rybel Wix, die als slaaptherapeut in het Hospital de la Princesa in Madrid werkt. "Daarna volgen meer problemen doordat je je lastiger kunt concentreren. Alles wordt in de war gestuurd. Je raakt geïrriteerd, krijgt woedeaanvallen, of je kunt depressief worden." Volgens de arts moet je vooral niet te veel doen op warme avonden. Zaken als zwaar eten of sporten zijn uit den boze. "Begin drie uur van tevoren met de voorbereidingen voor het slapen. Neem een lauwe douche, probeer te regelen dat het hooguit 22 graden is in de ruimte waar je slaapt en zorg dat er weinig licht is." Nog een tip: "Zet de airco niet te koud, dan bereik je het omgekeerde." Ook de nachttemperatuur wordt steeds vaker nieuws, weet Roberto Brasero, de vaste weerman van de televisiezender Antena3. Het ontbreekt hem aan de juiste termen om de nieuwe situatie te duiden. "Als het 's nachts 20 graden is spreken meteorologen over een tropische nacht. Bij 25 graden noemen we het tórrida, een hete nacht. We moeten nu woorden vinden om nachten van 30 graden aan te duiden." De Spanjaarden kunnen maar beter wennen aan de klimaatcrisis waarin het land verkeert, zegt Brasero. "Ik zeg niet dat we in Spanje niet eerder hittegolven hebben meegemaakt. Maar ze zijn in aantal verdubbeld. We gaan naar een scenario toe waarin dingen die eerder uitzonderlijk waren, normaal worden. We maakten in Spanje dagen mee waarop het 45 graden werd. Dat hoort meer bij Saudi-Arabië of bij Qatar. Maar we gaan dus ook in Spanje die kant op." De bewoners van Sevilla hebben zo hun eigen tips om te slapen in de verzengende nachttemperaturen. Lakens in de vriezer voor het slapengaan, en vochtige doeken op je lijf als je eenmaal in bed ligt. "Veel drinken, en dan maar in bed schaapjes gaan tellen", grijnst een al wat oudere Sevillano. Een andere vrouw heeft nog een suggestie: vooral lauw douchen, niet koud. "En daarna zónder pyjama naar bed."||https://nos.nl/artikel/2437613-spaanse-nachten-boven-de-30-graden-lakens-in-de-vriezer
2022-07-20||Steun voor Draghi in vertrouwensstemming, maar val regering Italië dreigt|| De Italiaanse premier Mario Draghi heeft de vertrouwensstemming waar hij om had gevraagd in de Italiaanse senaat gewonnen, maar dat is waarschijnlijk niet voldoende om de val van zijn regering te voorkomen. Italiaanse media melden dat Draghi morgenochtend voor de tweede keer zijn ontslag zal aanbieden aan president Mattarella. De krant La Repubblica schrijft dat er vervroegde verkiezingen komen, mogelijk begin oktober. Draghi wilde dat de coalitie zijn steun voor hem zou uitspreken. Maar de rechtse regeringspartijen Forza Italia en Lega kondigden al vroeg aan dat zij niet mee zouden stemmen, evenals de Vijfsterrenbeweging. Daarmee heeft de coalitie geen kans meer. Na het nieuws over de boycot van de regeringspartijen daalde de euro tot de laagste waarde van de dag ten opzichte van de dollar. Gevreesd wordt dat de val van het kabinet Italië in een diepe crisis zal storten. De premier kondigde vorige week zijn vertrek aan nadat coalitiepartner de Vijfsterrenbeweging had geweigerd deel te nemen aan een stemming over een miljardensteunpakket om de pijn van de inflatie te verzachten voor Italiaanse burgers. Daarmee zegde de partij de facto het vertrouwen in de regering op, vond Draghi. President Mattarella weigerde echter zijn ontslag en na diverse steunbetuigingen van het bedrijfsleven, burgemeesters en veel politieke partijen zei Draghi dat hij toch wilde aanblijven als premier, mits de partijen in de huidige coalitie hem uitdrukkelijk zouden steunen. Daarover is vandaag in de senaat gedebatteerd, waarna een vertrouwensstemming is gehouden.||https://nos.nl/artikel/2437611-steun-voor-draghi-in-vertrouwensstemming-maar-val-regering-italie-dreigt
2022-07-20||Spitsbergen-expeditie meet luchtvervuiling, kwikvergiftiging in Poolgebied  || Het Noordpoolgebied is mogelijk kwetsbaarder voor vervuiling uit West-Europa dan lange tijd werd gedacht. Deelnemers aan de SEES-expeditie in Oost-Spitsbergen, georganiseerd door Nederlandse wetenschappers, onderzoeken of de lucht vervuild is door stikstofoxide en aerosolen en of er resten van kwik worden aangetroffen. Aanwijzingen dat dergelijke stoffen hier in de bodem, het water of de lucht zitten, zijn er al een tijdje. Maar de vraag is in welk mate het gebied vervuild is geraakt. Op het dek van het expeditieschip de Ortelius is al in Vlissingen een instrument bevestigd, dat de samenstelling van de lucht meet. De metingen zijn direct bij het vertrek uit Zeeland gestart, maar de resultaten worden pas later geanalyseerd. "Het apparaat meet elke twee minuten, dus het heeft een enorme hoeveelheid data opgeleverd", zegt Richard Bintanja van het KNMI en de Rijksuniversiteit Groningen. Het Noordpoolgebied is nog altijd heel schoon, maar wordt volgens Bintanja toch steeds een klein beetje viezer. Dat heeft twee oorzaken: de uitstoot van de lokale scheepvaart en luchtvervuiling uit West-Europa. Via luchtstromingen komen de vervuilende stoffen in het Noordpoolgebied terecht. Dit gebeurt niet continu, maar af en toe, afhankelijk van hoe die luchtstromingen bewegen. Het Noordpoolgebied verandert snel als gevolg van klimaatverandering, en daar moet niet ook nog een stikstofprobleem bij komen, vindt Bintanja. "Stikstof is ook hier een gevoelig punt, omdat het ook hier de natuur zal aantasten. Dat moet voorkomen worden. Want als planten hier veranderen door te veel stikstof, zal het ook het voedsel voor de dieren die hier leven aantasten." De vijftig wetenschappers die deelnemen aan de expeditie komen uit allerlei verschillende vakgebieden. Zo zijn er archeologen, biologen, glaciologen en microbiologen. Zij onderzoeken allemaal een ander aspect van de razendsnelle veranderingen in het Noordpoolgebied. Vooral de laatste tien jaar gaat het hard. De permafrost dooit, gletsjers trekken zich terug, evenals het zee-ijs. De impact op dier- en plantensoorten lijkt groot. Ook vervuiling door kwik is een probleem, zegt milieu-toxicoloog Nico van den Brink van de Wageningen Universiteit. Kwik is uiterst giftig. Al eerder werd het aangetroffen in de lucht en bodem aan de westkant van Spitsbergen. Ook werd toen vastgesteld dat het schadelijk is voor bijvoorbeeld vogels. Er werd kwik aangetroffen in de lever van ganzenkuikens en de effecten daarvan waren in de hersenen zichtbaar. Het tast het immuunsysteem aan en veroorzaakt neurologische afwijkingen. Gedurende deze expeditie probeert Van den Brink te achterhalen wat de kwikconcentraties in Oost-Spitsbergen zijn. Kwik komt in de natuur voor, maar wordt ook gebruikt bij bijvoorbeeld de winning van goud, en het zit in de uitstoot van de meeste kolencentrales. Overigens werd aanvankelijk helemaal niet gezocht naar kwik, maar naar lood in trekvogels, vertelt hij. De vogels vliegen geregeld over gebieden waar wordt gejaagd met loden kogels, zoals in Duitsland. Op de grond kunnen vogels kleine loden kogeltjes eten. Er werd verondersteld dat dit een rol zou kunnen spelen bij de verspreiding van vogelgriep, omdat het mogelijk het immuunsysteem aantast. De eerste sporen van kwik in vogels op Spitsbergen werden gevonden in 2015. "Die uitkomst toen heeft me verbaasd. Ik had niet verwacht dit aan te treffen. Ook was het verontrustend dat je bij heel weinig kwik al gezondheidseffecten in dieren ziet." Toch is de concentratie van kwik op Spitsbergen nog drie keer lager dan de grenswaarde die in Nederland acceptabel wordt geacht. En dat is zorgwekkend, zegt Van den Brink. Wat dit doet bij vogels in Nederland is eigenlijk nog onbekend, zegt hij. Wat hem betreft zou ook daar meer onderzoek naar gedaan moeten worden. In ieder geval is het de onderzoekers duidelijk geworden dat het Noordpoolgebied meer in verbinding staat met bijvoorbeeld West-Europa dan eerder werd gedacht. "Het kwik komt via de atmosfeer in het noorden terecht, en via trekvogels die vanuit het noorden naar het zuiden vliegen komen de mogelijke effecten ervan weer bij ons."||https://nos.nl/collectie/13907/artikel/2437607-spitsbergen-expeditie-meet-luchtvervuiling-kwikvergiftiging-in-poolgebied
2022-07-20||Minder gas uit Rusland, maar Duitsland denkt dat gastoevoer hervat wordt|| Het Duitse gasnetbedrijf Gascade gaat ervan uit dat de Russische gasproducent Gazprom de gaslevering via de Nord Stream 1 pijpleiding donderdag hervat. Eerder liet Gazprom aan meerdere klanten weten de gasleveringen niet te kunnen garanderen met een beroep op 'overmacht'. Sinds 11 juli is de Nord Stream 1-leiding, een belangrijke gasroute voor Europa, volledig dicht voor onderhoud. Volgens Gascade zal, net zoals voor de onderhoudswerkzaamheden, 40 procent van het normale volume aan gas worden geleverd. Ook de Duitse toezichthouder Bundesnetzagentur gaat ervan uit dat de gastoevoer wordt hervat, maar ziet dat de gaslevering juist minder is. "Gazprom heeft gebluft: nu wordt een gastoevoer van 530 gigawattuur gemeld. Dat zou ongeveer 30 procent van de totale capaciteit zijn", twittert Klaus Müller, de chef van de toezichthouder. De Nederlandse gasnetbeheerder Gasunie zegt nog niets te weten van het hervatten van de gastoevoer en dat dat morgenochtend duidelijk moet worden. "Maar morgen geeft misschien ook niet het hele antwoord", zegt energieanalist Jilles van den Beukel van het The Hague Centre for Strategic Studies. "Dit kan de komende dagen of zelfs weken doorspelen met speculaties: iets meer of iets minder gastoevoer", zegt Van den Beukel. De gasprijs lijkt nog niet echt te reageren, maar dat noemt Van den Beukel logisch: "Die doet eigenlijk nu niet veel. Er is ingeprijsd dat de gastoevoer minder of zelfs niets is. Pas als die toevoer weer volledig wordt, zal de gasprijs weer flink dalen." Tot voor kort kwam zo'n 40 procent van al het gas dat Europa importeert via Nord Stream 1 uit Rusland aan in Duitsland. Daarvandaan wordt een deel van het gas naar andere landen vervoerd. Gazprom schroefde afgelopen tijd deze leveringen al flink terug, onder meer omdat er volgens het Russische staatsbedrijf problemen waren met een turbine.||https://nos.nl/artikel/2437604-minder-gas-uit-rusland-maar-duitsland-denkt-dat-gastoevoer-hervat-wordt
2022-07-20||Boeren mogen vrijdag in afgeslankte vorm demonstreren bij intocht Vierdaagse|| Actiegroep Farmers Defence Force (FDF) mag vrijdag demonstreren bij de intocht van de Nijmeegse Vierdaagse op de Via Gladiola, maar in afgeslankte vorm. Ze mogen met maximaal vijftig betogers aanwezig zijn en er mag één trekker en een koelwagen mee. De boeren waren van plan met honderden trekkers naar de Via Gladiola te komen, maar Nijmegen stak hier met een noodverordening een stokje voor. Daartegen ging FDF in bezwaar. De rechter boog zich vandaag over de kwestie, maar nog voor de uitspraak kwamen de partijen er samen uit, meldt Omroep Gelderland. Naast afspraken over het maximumaantal betogers en voertuigen werd ook overeengekomen dat de boeren langs de Via Gladiola mogen staan. De weg zelf mogen ze niet op voor hun protestactie. FDF is van plan om een koelwagen mee te nemen met voedsel om uit te delen aan het publiek. De gemeente staat toe dat de koelwagen door een trekker naar de plek van bestemming wordt gebracht. Daardoor komt er dus toch een landbouwvoertuig naar de protestactie. Burgemeester Bruls laat weten dat hij akkoord is met deze oplossing. "Ik verwacht wel van iedereen dat zij zich aan de afspraken houden." De trekker die FDF mee wil nemen, zal in ieder geval geen standaardmodel zijn, zegt voorman Mark van den Oever tegen Omroep Gelderland. "We nemen de grootste trekker mee die we kunnen vinden." Volgens de regionale omroep werd er lang onderhandeld in de rechtszaal. Daardoor duurde de zitting, die eigenlijk binnen een uur klaar had moeten zijn, veel langer. De boeren en de gemeente verschilden vooral van mening over het meebrengen van trekkers. Een dag later dan gepland ging vanochtend de Nijmeegse Vierdaagse van start en liepen de wandelaars een tocht door Beuningen en Wijchen. Om 17.00 uur moesten alle deelnemers binnen zijn. Van de 38.445 wandelaars zijn er 1490 niet of niet op tijd gefinisht. Ook hebben vanmorgen 3719 wandelaars hun startbewijs niet opgehaald. Medewerkers van het Rode Kruis kregen het aan het einde van de dag nog druk omdat lopers na binnenkomst in Nijmegen last kregen van de hitte of flauwvielen. "Mensen die toch te veel zon hebben gehad en misschien te weinig gedronken hebben", zei een woordvoerder tegen Omroep Gelderland. Maar ook daarna ging het volgens de woordvoerder mis. "Mensen dachten: we hebben hem uitgelopen vandaag, laten we toch een biertje nemen. En alcohol en vermoeidheid gaan niet goed samen. Dus dan kan het zomaar dat mensen flauwvallen." ||https://nos.nl/artikel/2437603-boeren-mogen-vrijdag-in-afgeslankte-vorm-demonstreren-bij-intocht-vierdaagse
2022-07-20||Hof legt jongere broer opnieuw cel en jeugd-tbs op in zaak-Lotte|| Een 17-jarige jongen uit Almelo is in hoger beroep veroordeeld tot een jaar cel en jeugd-tbs voor het doden van de 14-jarige Lotte. Het is dezelfde straf die de rechtbank hem in december oplegde. Lotte kwam begin vorig jaar om het leven bij een ontmoeting met de verdachte en diens oudere broer. De jongens waren destijds 15 en 17 jaar oud. Het meisje had met beiden een relatie gehad. Een afspraak om het over een uitgelekte naaktfoto te hebben, liep uit op een fatale ruzie, waarbij het meisje door verwurging om het leven werd gebracht. Beide broers werden veroordeeld voor het doden van het meisje. Ze kregen allebei de maximale straf voor jeugdigen: een en twee jaar jeugddetentie. Ook werd hun verplichte jeugd-tbs opgelegd. De jongste broer ging in hoger beroep. Tijdens het eerste proces zwegen de broers voornamelijk. Bij de behandeling van het hoger beroep legde de nu 17-jarige verdachte nieuwe verklaringen af. Hij vertelde dat zijn oudere broer Lotte na een verhitte woordenwisseling een duw gaf en daarna door het lint ging. De oudere broer gaf het slachtoffer daarna niet alleen meerdere klappen, maar trapte haar ook meermaals, aldus de jongere broer. Vervolgens zou hij het meisje hebben gewurgd, meldt RTV Oost. Daarna zou hij haar lichaam naar de sloot hebben gesleept en in het water hebben geduwd. De advocaat van de jongen pleitte voor vrijspraak omdat het aanwezig zijn bij de dood van het meisje iets anders is dan het medeplegen. Het hof vindt echter dat zijn betrokkenheid bij haar dood groter was. Zo schreef de jongste broer in chatberichten kort na Lottes dood dat hij was doorgedraaid en dat hij haar had getrapt. De jongen verklaarde eerder dat hij die berichten had geschreven om de schuld zoveel mogelijk op zich te nemen, omdat zijn straf vanwege zijn leeftijd lager uit zou vallen dan die van zijn broer. Het hof gelooft die verklaring niet en stelt dat de berichten die hij destijds stuurde belastend zijn voor zowel hem als voor zijn oudere broer. Toen iemand hem via Snapchat vroeg of zijn broer het ook had gedaan, antwoordde de verdachte bevestigend, aldus het hof. Bovendien heeft de jongen tegenover het gerechtshof verklaard dat hij op dat moment nog helemaal niet wist dat zijn oudere broer vanwege diens leeftijd een hogere straf kon krijgen. Verder hebben de broers vooraf een plan gemaakt om Lotte te confronteren en haar "zo nodig met geweld tot de orde te roepen", aldus het hof. Na haar dood werd haar lichaam in de sloot geduwd en daarna gingen ze ervandoor op de scooter. Het hof stelt dat er sprake is geweest van een nauwe en bewuste samenwerking en acht daarom het medeplegen van doodslag bewezen.||https://nos.nl/artikel/2437598-hof-legt-jongere-broer-opnieuw-cel-en-jeugd-tbs-op-in-zaak-lotte
2022-07-20||Nog twee kandidaten in de race, wie volgt Johnson op als premier van het VK?|| De strijd om het premierschap van het Verenigd Koninkrijk komt in een nieuwe fase. De afgelopen weken was Westminster het toneel van nagelbijtende parlementariërs, waarbij conservatieve kandidaten met de minste steun van hun collega's één voor één afvielen. Voor de camera's troefden de kandidaten elkaar af over de vraag wie de meest geloofwaardige conservatief en Brexiteer was. In de achterkamertjes werd ondertussen gelobbyd en in het geheim werd schadelijke informatie over concurrenten door kandidaten naar de Britse kranten gelekt. Collega-ministers die voorheen zij aan zij stonden, bevonden zich plots op een nauw en venijnig speelveld. De race om de topbaan was - zoals de afgevallen kandidaat Tom Tugenthat het verwoordde "een messengevecht in een telefooncel". Inmiddels zijn er nog twee kandidaten over: voormalig minister van Financiën Rishi Sunak en minister van Buitenlandse Zaken Liz Truss. Zij zullen het tegen elkaar opnemen in de laatste ronde, de zeker 180.000 leden van de Conservatieve Partij mogen stemmen. Over zeven weken betreedt de winnaar Downing Street 10, als nieuwe premier van het Verenigd Koninkrijk. Rishi Sunak heeft tot nu toe in alle rondes de meeste stemmen gehaald. De voormalige City-bankier van Indiase komaf was nog maar vijf jaar parlementariër, toen hij de belangrijkste ministerspost wist te bemachtigen in het kabinet van Boris Johnson. Als Sunak wint, wordt hij de eerste niet-witte premier van het Verenigd Koninkrijk. Sunak profileert zich als iemand die, in tegenstelling tot Johnson, "eerlijk en integer is" en niet schroomt om moeilijke economische beslissingen te nemen, zoals het verhogen van sociale premies en belastingen. Opmerkelijk genoeg is Sunak zelf multimiljonair. Zijn vrouw, Akhshata Murty, is de enige dochter van de Indiase techgigant Narayana Murthy, wiens vermogen wordt geschat op zo'n 4,4 miljard dollar. Sunaks imago als kroonprins van de Conservatieve Partij liep dit jaar een flinke deuk op toen bleek dat zijn vrouw - op grond van een speciale niet-ingezetenenregeling - niet het volle pond aan belasting betaalt in het Verenigd Koninkrijk. De onthulling, die volgens Sunak bewust was ingezet om hem te beschadigen, kwam uitgerekend op het moment dat veel Britten met moeite de eindjes aan elkaar konden knopen als gevolg van stijgende kosten, inflatie en door Sunak ingestelde hogere belastingen. Concurrent Liz Truss wist in het laatste tv-debat de vinger op de zere plek te leggen. "Rishi, je hebt zelf de belastingen verhoogd, naar het hoogste tarief in 70 jaar. Dat gaat niet voor economische groei zorgen". Als minister van Buitenlandse Zaken heeft Truss lof gekregen voor haar optreden rond de oorlog in Oekraïne. Ze geniet de steun van een aantal zwaargewichten binnen de partij en ook die van vertrekkend premier Johnson en zijn loyalisten - die volgens de geruchten verbolgen zijn over de rol die Sunak speelde bij de ondergang van Johnson. Truss wordt binnen Westminster al grappend de 'Instagram-minister' genoemd omdat ze al lang voor Johnsons vertrek haar volgers op social media trakteerde op een fotoshoot bij een tank. De serie deed sterk denken aan een historische foto van oud-premier Margaret Thatcher, genomen in West-Duitsland in 1986. De parallellen met Thatcher die ze tijdens de race bewust creëert, werken op het gemoed van traditionele Tory-stemmers. Zij willen minder belasting en verlangen terug naar het 'thatcherisme', een vrijemarkteconomie met lage overheidsuitgaven. In tegenstelling tot Sunak is Liz Truss overigens geen echte Brexiteer: ze stemde in 2016 'remain'. Truss lijkt tijdens haar leiderschapscampagne het imago van 'remainer in Brexit-kleren' enigszins van zich te hebben afgeschud en de rechterflank van de partij te hebben kunnen overtuigen dat ze Brexit wel degelijk tot een succes wil maken. Johnson had trouwens zijn laatste vragenuurtje, hij nam afscheid in stijl.||https://nos.nl/artikel/2437596-nog-twee-kandidaten-in-de-race-wie-volgt-johnson-op-als-premier-van-het-vk
2022-07-20||Bermbrand A28 bijna onder controle, rijstroken richting Zwolle weer open|| De A28 tussen Harderwijk en Elspeet is in beide richtingen dicht geweest vanwege een bermbrand. De brandweer heeft het vuur bijna onder controle en inmiddels zijn de rijstroken richting Zwolle weer open. Automobilisten die de andere kant op gaan, kunnen gebruikmaken van de vluchtstrook. Een automobilist maakte beelden van de brand:||https://nos.nl/artikel/2437589-bermbrand-a28-bijna-onder-controle-rijstroken-richting-zwolle-weer-open
2022-07-20||Tweede Nederlander aangehouden in verband met verdronken man in Gent|| Er is een tweede Nederlander aangehouden die wordt verdacht van betrokkenheid bij de dood van een 53-jarige man in Gent. Het gaat om een inwoner (23) van Goes, meldt het Vlaamse Openbaar Ministerie. De man heeft zichzelf bij de politie in Nederland gemeld. Gisteren werd in Breda al een andere verdachte, een 25-jarige man uit Goes, opgepakt in de zaak. De Belgische autoriteiten hebben inmiddels om overlevering van het tweetal gevraagd. Uit onder meer camerabeelden zou blijken dat het slachtoffer zondagmorgen in het water is gegooid vanaf de Lousbergsbrug in het oosten van de binnenstad, nabij de plek waar de Gentse Feesten op dat moment plaatsvonden. Hij werd volgens getuigen aan zijn handen en voeten vastgehouden en het water ingegooid. Getuigen belden de hulpdiensten, die de man uit het water haalden. Hij werd gereanimeerd, maar kon niet meer gered worden. De brug was een groot deel van de dag afgesloten vanwege politieonderzoek. Volgens het OM in België lijkt het te gaan "om een toevallige ontmoeting tussen slachtoffer en daders". De mannen zouden het slachtoffer niet al eerder hebben ontmoet op de Gentse Feesten.||https://nos.nl/artikel/2437587-tweede-nederlander-aangehouden-in-verband-met-verdronken-man-in-gent
2022-07-20||Sunak en Truss laatste twee in race om opvolging Boris Johnson|| In de race naar het premierschap van het Verenigd Koninkrijk zijn nog twee kandidaten over. Het gaat om oud-minister van Financiën Rishi Sunak en minister Liz Truss van Buitenlandse Zaken, die beiden het stokje van Boris Johnson als partijleider van de Conservatieven (en daarmee als premier) over willen nemen. Tot 15.00 uur vanmiddag (lokale tijd) konden Conservatieve Lagerhuisleden hun stem uitbrengen op een van de drie overgebleven kandidaten. Staatssecretaris Penny Mordaunt voor Handel viel bij die stemming af. Acht kandidaten deden in totaal mee, drie geïnteresseerden vielen af voor de race goed en wel was begonnen. Of het Sunak of Truss wordt zal worden bepaald door de leden van de Conservatieve Partij. Zij krijgen begin augustus een stembiljet thuisgestuurd en mogen tot 2 september hun stem uitbrengen. Daarna wordt de winnaar bekendgemaakt. Hoeveel leden de Conservatieve Partij precies heeft is onduidelijk, volgens de BBC gaat het om minstens 180.000 mensen. In het Lagerhuis kon de oppositie vanmiddag voor het laatst vertrekkend premier Johnson het vuur na aan de schenen leggen. Aan het slot van het vragenuur nam de premier nog het woord. "Ik heb dit land door een pandemie geleid en een ander land gered van barbaarsheid. Dat is voor mij genoeg: missie grotendeels volbracht. Hasta la vista, baby", sloot Johnson af. Begin deze maand moest Johnson onder grote druk van zijn partij het veld ruimen, nadat hij kort daarvoor een interne vertrouwensstemming had overleefd. De directe aanleiding voor zijn vertrek was de benoeming van een partijlid, Chris Pincher, als 'deputy chief whip'. Johnson wist destijds dat er een beschuldiging van seksueel wangedrag tegen Pincher was geuit. Johnsons premierschap had toen al flinke deuken opgelopen door partygate. Beide schandalen resulteerden erin dat minister na minister deze maand uit de regering stapte en om het aftreden van Johnson vroeg.||https://nos.nl/artikel/2437583-sunak-en-truss-laatste-twee-in-race-om-opvolging-boris-johnson
2022-07-20||Vrouw die op walvisrug klom bij Zandvoort meldt zich bij politie|| Een vrouw die gisteren bij Zandvoort op de rug van een spitssnuitdolfijn klom, heeft zich gemeld bij de politie. De politie was naar haar op zoek en onderzoekt of haar handelwijze strafbaar is. Beelden van het ritje dat ze probeerde te maken op het dier gaan rond op het internet, onder meer op videoplatform Dumpert. Gisteren dreigden drie spitssnuitdolfijnen - een walvissoort die gewoonlijk niet in de ondiepe Noordzee voorkomt, maar zijn habitat heeft in de diepe oceanen - te stranden bij Zandvoort. Strandgasten wisten te voorkomen dat een van de dieren strandde, door de walvis weg te duwen van de kust. De andere twee spitssnuitdolfijnen waren wel gevaarlijk dicht bij de kust, maar hoefden niet teruggeduwd te worden. Stichting SOS Dolfijn reageert geschokt op de actie van de vrouw. "Dat is echt dierenmishandeling", zegt directeur Annemarie van den Berg. "Dat heeft ze vast niet zo bedoeld, maar ik kan er gewoon met mijn verstand niet bij. Ik kan niet bedenken waarom je dit doet. Dit voelt voor mij een beetje alsof je een aangereden hond ziet liggen en denkt: die ziet er fluffy uit, daar ga ik even bovenop zitten." Volgens Van den Berg hebben mensen vaak de neiging om walvissen en dolfijnen die dreigen aan te spoelen aan te raken. "Maar dat leidt tot ongelooflijk veel stress bij de dieren." De walvissen waren sowieso al ernstig gestrest door de reddingsactie van de strandgangers. "Zoveel mensen, en je hoort mensen ook naar elkaar roepen, dat is heel veel geluid. Ik ben eigenlijk verbaasd dat het dier niet later alsnog is aangespoeld." Hoewel de spitssnuitwalvissen een gevaarlijke hoeveelheid stress hebben doorgemaakt door het terugduwen, denkt Van den Berg wel dat dit de enige optie was, ook omdat deze walvissoort flink groter is dan een bruinvissoort. "Normaal gesproken is het advies: duw niet terug, want een walvis op de kant mankeert wat, die is mogelijk ziek. Maar in dit geval had ik het dier ook niet kunnen opvangen. Dit was het enige wat ik ook had kunnen doen, dus het dier heeft geluk gehad dat het een menselijke barrière tegenkwam." Bekijk hier de reddingsactie: Desondanks benadrukt SOS Dolfijn dat terugduwen bij strandingen in algemene zin niet de bedoeling is. "We hebben vier regels bij walvisstrandingen: blaasgat vrij, zorg voor rust, koelen en SOS Dolfijn bellen. We zien walvissen echt doodgaan van de stress, dus meestal zeggen we: maximaal twee mensen bij het dier." Voor zover bekend zijn de spitssnuitdolfijnen niet meer gestrand na de reddingsactie. Waar ze nu zijn, weet SOS Dolfijn niet.||https://nos.nl/artikel/2437578-vrouw-die-op-walvisrug-klom-bij-zandvoort-meldt-zich-bij-politie
2022-07-20||Toenemende concurrentie dwingt Netflix om scherpere keuzes te maken|| De trukendoos bij Netflix gaat open. Na jaren van groei zonder zorgen, moet de belangrijkste speler in de streamingmarkt steeds meer zijn best doen om nieuwe abonnees aan te trekken en ze ook vast te houden. Het bedrijf verloor afgelopen kwartaal 970.000 abonnees (dat was overigens minder dan verwacht) en komt uit op 220 miljoen abonnees wereldwijd. Dit kwartaal verwacht Netflix dat er een miljoen abonnees bij komen. Beleggers zijn voor nu gerustgesteld. Het verlies staat wel in schril contrast met de stevige groei die het bedrijf de afgelopen jaren - zeker in het eerste jaar van de coronapandemie - doormaakte. "Je ziet nu dat de markt volwassen wordt en geleidelijk in een nieuwe fase terechtkomt", zegt filmjournalist Nico van den Berg. "Daar hoort ook afvlakking van de groei bij en minder focus op aantal abonnees, meer op de winst en op de opbrengst per abonnee." Een belangrijke factor daarbij is de concurrentie. In Nederland heeft Netflix te maken met spelers als Videoland, Disney+, Amazon Prime Video, HBO Max en ViaPlay. Het totale aanbod, inclusief niche-platforms, is zelfs nog groter. Al komt qua omvang nog niemand in de buurt van Netflix. Uit cijfers van onderzoeksbureau Telecompaper blijkt dat nieuwkomers HBO Max en ViaPlay al aan de poort van de top 5 kloppen. De diensten werden geholpen door stevige introductiedeals en in het geval van ViaPlay ook de start van het F1-seizoen, waarvan het de uitzendrechten heeft. Het betekent dat Netflix moet schakelen. Net als alle andere platforms kan het grofweg aan twee knoppen draaien: de content en omzet. Zo wordt het nieuwe seizoen van Stranger Things in twee fases online gezet, om zo de periode van aandacht te spreiden en te proberen mensen langer vast te houden. Vrijdag komt daarnaast de actiefilm The Gray Man online. Met een begroting van 200 miljoen dollar hoopt Netflix op een succesverhaal. En een met mogelijk meerdere delen, ofwel een franchise. The New York Times verwijst daarbij naar de succesvolle James Bond-reeks en Mission Impossible. Dat zijn grote ambities. Volgens filmjournalist Van den Berg is 'franchise' nu het toverwoord in de markt. "Franchise werkt voor een bepaald type bedrijf, daar is Disney een goed voorbeeld van. Maar dat kun je niet zomaar bij elk platform doen." Hij wijst erop dat Disney gebruik kan maken van grote bioscoopintroducties, pretparken en merchandise. "Netflix heeft deze zaken niet." Dan de omzetknop. Door de groei van de afgelopen jaren hoefde Netflix daar niet echt bij stil te staan. Bij de presentatie van de cijfers over eerste drie maanden van het jaar, werd opeens duidelijk dat ze scherp gaan kijken naar de mogelijkheid van het wachtwoord delen. Misschien doe je het zelf ook wel: inloggen op het account van een familielid of vriend (en daarvoor al dan niet de kosten te delen). Dit kost Netflix naar eigen zeggen wereldwijd zo'n 100 miljoen abonnees. Die willen ze graag ook als betalend lid hebben. Met de oplossingen - bijvoorbeeld de mogelijkheid om tegen betaling een extra adres toe te voegen - zijn ze nu aan het experimenteren. Ten slotte komt het bedrijf met een abonnementsprijs aan de onderkant van hun aanbod met advertenties. Dat moet helpen om mensen aan zich te binden die het nu te duur vinden (of meeliften via het wachtwoord delen). Hiervoor heeft het een lucratieve deal gesloten met Microsoft, dat het advertentienetwerk zal verzorgen.||https://nos.nl/artikel/2437576-toenemende-concurrentie-dwingt-netflix-om-scherpere-keuzes-te-maken
2022-07-20||KINK wint rechtszaak om FM-frequenties: moeten opnieuw verdeeld worden|| De rechtbank in Rotterdam heeft bepaald dat de nationale FM-frequenties voor commerciële radiozenders volgend jaar opnieuw verdeeld moeten worden. KINK, een radiostation dat zelf geen FM-frequentie heeft, had een zaak aangespannen tegen de overheid nadat die vorig jaar had besloten om de lopende vergunningen te verlengen. Zonder FM-frequentie is het voor nieuwe zenders moeilijk om de markt te betreden. Hoewel digitale radio aan populariteit wint, luisteren de meeste mensen nog steeds via FM en liggen daar dus ook de meeste mogelijkheden voor advertentie-inkomsten. Het ministerie van Economische Zaken en Klimaat is verantwoordelijk voor het verdelen van de zendruimte onder commerciële partijen. Een deel van de beperkte plekken op FM gaat automatisch naar de radiostations van de publieke omroep. Daarnaast is er ruimte voor negen andere radiostations; die frequenties worden verdeeld onder commerciële partijen. Dit gebeurde voor het laatst op een veiling in 2003, waarbij radiostations konden bieden op frequenties. De gewonnen vergunningen zouden voor acht jaar geldig zijn, maar het ministerie van Economische Zaken heeft ze tweemaal verlengd. Op 1 september 2022 zouden de vergunningen voor de frequenties aflopen en daarom stond vorig jaar een nieuwe veiling gepland. DPG Media (eigenaar van Qmusic) en Talpa Network (eigenaar van Radio 538, Radio 10, Sky Radio, en Radio Veronica) hebben toen succesvol gelobbyd voor een zogenaamde noodverlenging van drie jaar. Omdat advertentie-inkomsten door de coronapandemie lager waren dan normaal, wilden zij langer de tijd om hun financiën op orde te krijgen. De Tweede Kamer en het kabinet stemden daarmee in. KINK besloot de noodverlenging aan te vechten. De zender zendt sinds 2019 uit via internet en digitale radio DAB+, maar niet via FM. Directeur Jan Hoogesteijn wil dat "KINK een eerlijke kans krijgt op distributie via FM", wat volgens hem "nog altijd goed is voor twee derde van de landelijke beluistering". Omdat het organiseren van een nieuwe verdeling tijd gaat kosten, heeft de rechtbank de overheid een jaar de tijd gegeven. Op 1 september 2023 moeten de frequenties opnieuw verdeeld zijn. Het is nog niet duidelijk of daarvoor weer een veiling wordt gehouden.||https://nos.nl/artikel/2437575-kink-wint-rechtszaak-om-fm-frequenties-moeten-opnieuw-verdeeld-worden
2022-07-20||Begrip voor onvrede van boeren, maar steun voor acties daalt licht || De steun onder Nederlanders voor de boerenprotesten tegen de stikstofplannen van het kabinet loopt iets terug. Vier op de tien Nederlanders (39 procent) staan nu achter de acties van boeren, vorige maand zei nog bijna de helft (45 procent) de protesten te steunen. De groep die de acties afwijst (35 procent) is inmiddels bijna even groot als de groep die de acties steunt. Het begrip voor de onvrede bij de boeren is echter groot.  Het publiek heeft met name moeite met de 'zwaardere' actievormen waar sommige boeren voor kiezen, blijkt uit een representatief onderzoek van I&O Research. Acties als het ondersteboven hangen van de Nederlandse vlag of het parkeren van trekkers op de stoep van een provinciehuis keuren de meeste mensen goed of in elk geval niet af. Maar twee derde is tegen protesten als het blokkeren van distributiecentra of snelwegen. Die afkeuring is nog groter als het gaat om het demonstreren bij de woning van een politicus, zoals gebeurde bij landbouwminister Van der Wal, of het in brand steken van hooibalen. Slechts 2 procent heeft geen bezwaar tegen het vernielen van politieauto's. "In eerste instantie hadden de meeste Nederlanders weinig last van de boerenprotesten", zegt I&O-onderzoeker Asher van der Schelde. "De afgelopen weken is die hinder door de blokkades wel ontstaan. Dit leidt ertoe dat de steun voor de boerenprotesten enigszins terugloopt." Dit betekent niet dat er geen begrip is voor de onvrede van de landbouwsector over het stikstofbeleid: 71 procent snapt dat boeren zich ertegen verzetten. Ruim vier op de tien (44 procent) vindt dat veehouders al genoeg hebben geïnvesteerd om tegemoet te komen aan klimaat- en stikstofeisen van de overheid. Die groep is nog even groot als vorige maand, De bevolking is sterk verdeeld over het antwoord op de vraag welke richting het kabinet in moet slaan. Bijna vier op de tien Nederlanders (38 procent) vinden dat het huidige stikstofplan van minister Van der Wal van tafel moet, 31 procent vindt van niet. Een kwart (24 procent) van de ondervraagden wil dat het plan zonder aanpassingen wordt uitgevoerd. Hoe mensen daarover denken, hangt sterk af van hun politieke voorkeur en de regio waar ze wonen. Aan de rechterkant van het politieke spectrum, met name bij Forum voor Democratie en BBB, staan kiezers over het algemeen volledig achter de boerenprotesten. De steun bij de achterban van JA21 is wel stevig afgenomen: van 72 procent vorige maand naar 54 procent nu. De steun neemt het snelst af onder de aanhang van de meer progressieve partijen: bij de aanhang van Volt (van 15 naar 5 procent) en D66 (van 16 naar 5 procent). CDA- en VVD-stemmers zijn zeer verdeeld. In stedelijke gebieden staan steeds minder mensen achter de protesten, terwijl in niet-stedelijke regio's nog altijd een nipte meerderheid (55 procent) vierkant achter de boerenacties staat. Weinig vertrouwen is er in de bemiddelingspoging die oud-minister Remkes doet. 71 procent denkt dat dit uiteindelijk geen overeenstemming tussen het kabinet en de landbouwsector oplevert. De gemiddelde Nederlander blijkt goed op de hoogte van de bijdrage die de landbouw levert aan de neerslag van stikstof. Wel wordt de rol van de industrie en van het buitenland bij de stikstofneerslag overschat. Nederlanders die de bijdrage van de landbouwsector onderschatten, staan vaker achter de boerenprotesten.||https://nos.nl/artikel/2437574-begrip-voor-onvrede-van-boeren-maar-steun-voor-acties-daalt-licht
2022-07-20||Openbaar Ministerie adviseerde tegen gratie Frank Masmeijer|| Het Openbaar Ministerie heeft minister Weerwind voor Rechtsbescherming geadviseerd om juist geen gratie te verlenen aan de veroordeelde oud-presentator Frank Masmeijer. Dat bevestigt een woordvoerder van het Ressortsparket. Op basis waarvan dat negatieve advies is gegeven, wil het OM niet zeggen. Ook het ministerie van Justitie en Veiligheid zwijgt. Het OM is niet het enige orgaan dat minister Weerwind adviseert over gratieverzoeken. Leidend is het advies van het Gerechtshof Arnhem-Leeuwarden, dat volgens RTL Boulevard en De Telegraaf in tegenstelling tot het OM een positief advies gaf. Het hof zegt tegen de NOS dat zulke adviezen niet openbaar zijn en wil verder niet inhoudelijk reageren op de berichtgeving over het positieve advies. Vanochtend werd bekend dat Masmeijer gratie is verleend door koning Willem-Alexander. Daarbij speelde zijn vriendin Anita een belangrijke rol. Masmeijer was in 2017 veroordeeld tot acht jaar cel voor zijn rol in de smokkel van honderden kilo's cocaïne via de haven van Antwerpen. In hoger beroep werd zijn straf verhoogd tot negen jaar. Hij zat de laatste tijd in Nieuwegein in de gevangenis. Eerder zat hij zijn straf uit in België. Masmeijers advocaat Geert-Jan Knoops, die al een tijdje geen contact meer had met Masmeijer, wist vooraf niets van de gratie. Hij zei in een reactie op het nieuws dat de gratieverlening zeer uitzonderlijk is. Knoops zei dat bijvoorbeeld gedacht moet worden aan buitengewone humanitaire omstandigheden die eerder niet bekend waren bij de rechtbank. In De Telegraaf, die samen met het weekblad Privé als eerste berichtte over de gratie, zegt Masmeijer dat de gratie voor hem als een verrassing kwam. Vanuit de politiek wordt verbaasd gereageerd op de gratie voor Masmeijer. Zo heeft regeringspartij VVD inmiddels Kamervragen gesteld aan minister Weerwind||https://nos.nl/artikel/2437570-openbaar-ministerie-adviseerde-tegen-gratie-frank-masmeijer
2022-07-20||Strategische brug bij Cherson zwaar beschadigd door Oekraïense raketten|| Door een Oekraïense raketaanval is een cruciale brug in de buurt van de zuidelijke stad Cherson zwaar beschadigd geraakt. De Antonivsky-brug is de enige brug over de Dnjepr nabij de door de Russen ingenomen stad en wordt door Rusland gebruikt om troepen te bevoorraden. Kleinere voertuigen kunnen nog over de zwaar gehavende brug, maar voor vrachtwagens is het te onveilig. Lokale autoriteiten zeggen dat de ruim een kilometer lange brug zal worden gerepareerd. De aanval met de Himars-raketinstallatie werd gisterochtend rond 04.00 uur uitgevoerd. Twaalf raketten zouden zijn ingeslagen in het wegdek. Bij de aanval zijn geen gewonden gevallen. De geavanceerde raketsystemen zijn door de Verenigde Staten geleverd. Vanochtend kondigde de Amerikaanse minister van Defensie Austin aan dat er nog vier Himars-installaties naar Oekraïne worden gestuurd. Kiev hoopt met deze langeafstandsartillerie het tij in de oorlog te kunnen keren. Met dergelijke wapens, die vaak vanuit relatief veilig gebied worden ingezet, wil Oekraïne de aanvoerlijnen van Rusland verzwakken. "Als de aanvallen doorgaan, kan de brug instorten", zei een plaatsvervangend hoofd van het pro- Russische bestuur van Cherson tegen een lokaal persbureau. Op beelden van staatspersbureau Tass, die een Twitter-gebruiker online plaatste, is de schade aan de brug te zien: De brug is niet alleen van belang voor bevoorrading, maar ook voor het eventuele terugtrekken van troepen uit de regio, meldt het Britse ministerie van Defensie in de dagelijkse inlichtingenbriefing. "De controle over de oversteek van de Dnjepr zal waarschijnlijk van groot strategisch belang worden bij de uitkomst van de gevechten in de regio." De Russen bezetten een groot gebied aan de westkant van de Dnjepr, met Cherson als belangrijkste stad. Voor de invasie woonden daar 280.000 mensen. Rusland kon de stad en het omliggende gebied aan het begin van de oorlog met relatief weinig tegenstand veroveren. Oekraïne heeft onlangs een tegenoffensief aangekondigd, ondersteund met door het Westen geleverde langeafstandswapens. In deze video zie je wat voor wapens er door het Westen geleverd worden:||https://nos.nl/artikel/2437568-strategische-brug-bij-cherson-zwaar-beschadigd-door-oekraiense-raketten
2022-07-20||Man die vrachtwagen stilzette op A28 verdacht van veroorzaken dodelijk ongeluk|| Het Openbaar Ministerie verdenkt twee 55-jarige mannen van het veroorzaken van een dodelijk ongeluk op de A28. Een van hen zette vrijdagmiddag zijn vrachtwagen stil op de snelweg, waarna achter hem een file ontstond. In die file kwam ter hoogte van Beilen een 56-jarige motorrijder uit Amersfoort om het leven. De motorrijder kwam in botsing met een bestelbus. De chauffeur van deze bestelbus is de tweede verdachte. De mannen zijn dit weekend verhoord en daarna vrijgelaten. Ze blijven wel verdachten; hun rijbewijzen zijn ingenomen. Of de verdachten betrokken waren bij een solidariteitsactie met demonstrerende boeren laat het OM in het midden. Boerenactiegroep Agractie had Nederlanders opgeroepen om vrijdagmiddag om 15.00 uur hun werk een kwartier neer te leggen uit solidariteit met de landbouwsector. Het ongeluk gebeurde rond dat tijdstip. Naar aanleiding van de oproep van Agractie waren op meerdere snelwegen protestacties van mensen die het oneens zijn met het stikstofbeleid van het kabinet. Onder meer op de A28, A50 en A1 reden vrachtwagens en trekkers langzaam en blokkeerden ze wegen. De ANWB liet vrijdag aan persbureau ANP weten ter hoogte van Beilen geen boerenacties te hebben gezien. Het OM wil nog geen conclusies trekken over of het ongeluk bij de Drentse plaats samenhangt met de protestacties, omdat het onderzoek nog loopt. Wel waarschuwt hoofdofficier van justitie Diederik Greive van het parket Noord-Nederland dat het stilzetten van voertuigen op doorgaande wegen kan leiden tot levensgevaarlijke situaties. "Dat blijkt wel uit het tragische ongeval van afgelopen vrijdag." Er zijn al weken stikstofprotesten. Hoe zijn we hier beland? Een tijdlijn:||https://nos.nl/artikel/2437551-man-die-vrachtwagen-stilzette-op-a28-verdacht-van-veroorzaken-dodelijk-ongeluk
2022-07-20||Man (40) aangehouden na dodelijk ongeluk met waterscooter|| De politie heeft een man van 40 aangehouden na de botsing tussen twee waterscooters gisteren in Friesland. Hierbij kwam een 49-jarige man uit de gemeente Súdwest-Fryslân om het leven. De verdachte komt uit diezelfde gemeente. Hij zat op de andere waterscooter toen de twee tegen elkaar botsten in IJlst. De man wordt verdacht van betrokkenheid bij het ongeluk. Wat er precies is voorgevallen, is nog onduidelijk, schrijft Omrop Fryslân. De politie heeft getuigen gesproken en zoekt nog naar mensen die beelden hebben gemaakt. In verband met het warme weer was het gisteren druk bij het meer. Volgens de politie had het ongeluk een grote impact op omstanders. Er wordt slachtofferhulp aangeboden aan mensen die het ongeluk hebben zien gebeuren.||https://nos.nl/artikel/2437544-man-40-aangehouden-na-dodelijk-ongeluk-met-waterscooter
2022-07-20||EU-landen gevraagd gasverbruik terug te dringen, verplichting dreigt|| Alle EU-landen moeten tot komend voorjaar 15 procent minder gas gaan gebruiken. Nu gaat het nog om een richtlijn maar als te veel landen na de zomer in gebreke blijven, wordt het een verplichting. Eurocommissaris Frans Timmermans presenteerde zojuist, namens de Europese Commissie, een noodplan waarmee Europa de komende winter door moet komen als Rusland, zoals wordt verwacht, de gasexport naar de Europese Unie terugdraait of zelfs stopt. De bedoeling is dat alle landen tussen augustus en maart hun gasverbruik omlaag brengen met 15 procent, afgezet tegen hun gemiddelde verbruik in de afgelopen vijf jaar. Ze krijgen tot eind september om een nationaal noodplan op te stellen en dat naar de Commissie te sturen. Vervolgens moeten de Europese regeringen elke twee maanden aan Brussel rapporteren hoe het gaat met de gasbesparingen. Landen moeten aan de bel trekken bij een dreigend gastekort. De Europese Commissie bekijkt dan of andere landen kunnen bijspringen. "Als ons dit lukt dan zal de poging van de Russische president Poetin om ons uit elkaar te spelen, falen", zegt Eurocommissaris Frans Timmermans. Niet alle landen zien een verplichte reductie van hun gasverbruik zitten en naar verwachting zal hier ook nog flink over worden gediscussieerd in Brussel. Voor Duitsland is het bijvoorbeeld veel lastiger om 15 procent minder gas te verbruiken dan voor Frankrijk, dat veel kerncentrales heeft. Bovendien zijn er ook EU-landen zoals Spanje die vrijwel geen gas uit Rusland importeren en dus ook de noodzaak niet zien om hun gasverbruik drastisch te verminderen. Maar de Commissie vindt het belangrijk dat landen solidair zijn met elkaar om economische klappen te verzachten. En het is de bedoeling dat landen elkaar te hulp schieten in een noodsituatie. "Als iedereen 15 procent gas minder verbruikt dan speel je gas vrij dat gebruikt kan worden voor landen die in nood zitten", zegt Timmermans. Minister Jetten voor Klimaat en Energie laat weten dat het kabinet "zich goed kan vinden" in het besparingsdoel. Hij zegt dat de details van het voorstel nu worden bestudeerd.  Dit voorjaar presenteerde de Commissie al plannen om minder afhankelijk te worden van Russisch gas. Daarin werd afgesproken dat de gasvoorraden in de EU per 1 oktober 80 procent gevuld moeten zijn. Op dit moment zijn de Europese gasvoorraden pas voor ongeveer 60 procent gevuld. Hoewel de EU de afgelopen tijd veel minder gas uit Rusland geleverd kreeg, maakt Russisch gas nog steeds 20 procent van de Europese gasimport uit. Om de gasvoorraden aan te vullen is Russisch gas nodig en dat baart de Europese regeringen grote zorgen. De Russische gasleverancier Gazprom draaide negen dagen geleden de kraan naar Duitsland dicht wegens 'werkzaamheden'. Maar het bedrijf verklaarde deze week niet uit te sluiten dat de pijpleiding Nord Stream 1 voorlopig afgesloten blijft. Eurocommissaris Johannes Hahn zei gisteren dat hij er rekening mee houdt dat Rusland helemaal geen gas meer zal exporteren naar de EU. Maar hoe gaan we dat doen? Wordt dat dan de hele winter koud douchen? NOS op 3 legt het uit. De Gasunie liet vorige week nog weten voor Nederland geen gastekort te verwachten als Rusland de gasexport stopzet. Het noodplan van de Commissie lijkt hier haaks op te staan maar de Gasunie kijkt vooral naar de situatie in Nederland. Deskundigen waarschuwen al langer voor de grote gevolgen voor de Europese economie als Rusland de gaskraan zou dichtdraaien. Hoewel een gasboycot uit Rusland misschien niet direct gevolgen voor de Nederlandse economie heeft, geldt dit wel voor de Duitse industrie. Mocht Duitsland in economisch zwaar weer terechtkomen, dan heeft dit ook grote gevolgen voor Nederland. Met dit noodplan hoopt de Commissie Europa klaar te stomen voor het zwartste scenario. Het plan is erop gericht dat huishoudens en bijvoorbeeld ook ziekenhuizen in dat geval niet zonder energie komen te zitten. De lidstaten krijgen ook een aantal tips om de vraag naar gas in te dammen. De Commissie vraagt alle EU-burgers minder energie te gaan verbruiken, door bijvoorbeeld de airco minder koud af te stellen en in de winter de verwarming minder hoog te zetten. Regeringen in de lidstaten moeten campagnes opzetten om mensen te helpen energie te besparen. Bedrijven moeten gestimuleerd worden om minder energie te verbruiken. Via subsidies zouden bedrijven een steun in de rug kunnen krijgen om over te stappen naar duurzame energie. Voor als het allemaal niet genoeg is en energievoorziening echt in gevaar komt, kunnen sommige niet-essentiële industrieën worden stilgelegd. De lidstaten moeten zelf bepalen of dit nodig is en zo ja, welke sectoren afgeschaald moeten worden. Of in geval van nood de gaskraan in Groningen weer wordt opengedraaid is aan het Nederlandse kabinet. Minister Jetten heeft telkens gezegd dat dit alleen gebeurt als huishoudens of ziekenhuizen in de kou komen te zitten. Mocht een buurland in de problemen komen dan kan ook de vraag aan bod komen of de gaskraan in Groningen open moet.||https://nos.nl/artikel/2437542-eu-landen-gevraagd-gasverbruik-terug-te-dringen-verplichting-dreigt
2022-07-20||Reizigers met 40 graden urenlang vast in Thalys: 'Mensen sloegen ruiten in'|| Enkele honderden mensen hebben gisteravond urenlang vastgezeten in een trein van Thalys, die onderweg was van Parijs naar Amsterdam. Omdat de airco was uitgevallen, liep de temperatuur in de wagons snel op. Thalys laat in een reactie weten dat de getroffen reizigers, die pas vanmorgen hun weg konden vervolgen, een "uitzonderlijke commerciële compensatie" krijgen. Vijf minuten na vertrek uit Parijs, waar het gisteren 40 graden was, kwam de Thalys stil te staan bij het station van de Parijse voorstad Saint-Denis. Tijdens het oponthoud viel de airco uit en mochten passagiers de deuren niet openen, vertelt de Vlaamse Tom van Heymbeeck, die in de trein zat. Volgens hem werd gezegd dat dat was om de veiligheid van de reizigers te waarborgen, omdat de trein tussen twee sporen in stond. "Uiteindelijk hebben we 3,5 uur in een trein zonder airco gezeten", blikt hij terug. "Na een uur was ook alle drank op die in de trein aanwezig was. Vanaf toen was het, bij wijze van spreken, ieder voor zich. Sommige mensen zijn ruiten gaan inslaan." In de video in onderstaande tweet is te zien dat de treindeur vanzelf weer dichtgaat nadat reizigers die hadden geopend. Daarna slaan de passagiers het raam van de deur in: Vanaf het perron van station Saint-Denis probeerden mensen flesjes water door de opengebroken ruiten te gooien. "Wij zagen dat station en de mensen daar", zegt Van Heymbeeck. "En wij zaten daar, in die trein waarin het meer dan 40 graden was. Toen zijn mensen begonnen met water gooien." Dat is te zien op deze beelden: Uiteindelijk werden de passagiers gisteren rond 23.00 uur 's avonds geëvacueerd uit de trein, die kort na 18.40 uur was vertrokken uit Parijs. Omdat er op dat tijdstip geen treinen meer vertrokken in de richting van Brussel en Amsterdam, moesten reizigers in een slaaptrein overnachten op het internationale station Gare du Nord. Thalys-personeel deelde water, versnaperingen en dekens uit, schrijft de Vlaamse omroep VRT NWS. De passagiers kregen te horen dat ze vanochtend vroeg op de eerste Thalys zouden kunnen stappen. Van Heymbeeck, onderweg naar Brussel, vond een hotel in de buurt van het station waar hij de nacht heeft doorgebracht. "Maar andere mensen hebben wel in de trein geslapen", zegt hij. Ook waren er volgens hem meerdere Nederlanders die vannacht met een Flixbus naar Amsterdam zijn gegaan. De Vlaming hekelt de informatievoorziening van Thalys. "Er was absoluut geen communicatie. En je kon ook je tickets niet omboeken, dus je had geen zekerheid dat je vanochtend echt mee kon", vertelt hij vanuit de eerste Thalys-trein die vanmorgen na zo'n twee uur vertraging uiteindelijk vertrok. Voor de zekerheid had hij een extra ticket gekocht voor deze trein, zodat hij zeker wist dat hij aan boord mocht. Ook andere passagiers zijn op sociale media kritisch op de aanpak van Thalys. De spoorvervoerder laat in een reactie weten dat de getroffen passagiers "een uitzonderlijke commerciële compensatie" krijgen en biedt excuses aan voor de "uitzonderlijke situatie".  De compensatie bestaat uit een Thalys-voucher ter waarde van 250 procent van de ticketprijs. Deze vouchers zijn een jaar lang geldig. Als reizigers liever niet opnieuw met de trein reizen kunnen ze hun gehele ticketbedrag teruggestort krijgen op hun bankrekening. De situatie ontstond gisteren door een materieelprobleem als gevolg van de hitte, meldt een woordvoerder. Volgens hem is meerdere keren geprobeerd om de trein opnieuw op te starten, maar dat lukte niet. Daardoor werd uiteindelijk besloten dat alle reizigers moesten worden geëvacueerd. Omdat de trein tussen twee sporen stond op "een druk spoorwegknooppunt", moesten daarvoor eerst allerlei veiligheidsmaatregelen worden getroffen. De Thalys-woordvoerder geeft verder aan dat de airco niet constant buiten werking was. De trein heeft volgens hem meer dan drie uur stilgestaan, de helft van de tijd zou de airco het nog wel hebben gedaan.||https://nos.nl/artikel/2437533-reizigers-met-40-graden-urenlang-vast-in-thalys-mensen-sloegen-ruiten-in
2022-07-20||Draghi onder voorwaarden toch bereid om aan te blijven als premier|| De Italiaanse premier Draghi wil toch aanblijven als premier, mits de partijen in de huidige coalitie hem steunen. Dat heeft hij verklaard in een toespraak in de senaat. Draghi had eerder zijn ontslag ingediend bij president Mattarella, maar die had dat geweigerd. De premier kondigde vorige week zijn vertrek aan nadat coalitiepartner de Vijfsterrenbeweging had geweigerd deel te nemen aan een stemming over een miljardensteunpakket om de pijn van de inflatie te verzachten voor Italiaanse burgers. Daarmee zegde de partij de facto het vertrouwen in de regering op. Draghi noemde de steun voor zijn regering onder Italianen "ongeëvenaard en onmogelijk om te negeren". Hij zei ontroerd te zijn door de oproepen om aan te blijven. Hij noemde onder meer de petitie van Italiaanse burgemeesters en van zorgmedewerkers die hem opriepen te blijven zitten. Hij uitte ook kritiek op de Vijfsterrenbeweging die volgens hem het partijbelang voor het landsbelang stelde. Of de partijen ook verder willen is nog de vraag. Vandaag volgt in de senaat een naar verwachting lang debat, waarna een vertrouwensstemming wordt gehouden. Morgen debatteert de Italiaanse Tweede Kamer over de kwestie.||https://nos.nl/artikel/2437530-draghi-onder-voorwaarden-toch-bereid-om-aan-te-blijven-als-premier
2022-07-20||Brand in Philips Stadion zorgt voor rook- en roetschade|| Een korte brand heeft woensdagochtend schade aangericht aan de binnenkant van het Philips Stadion in Eindhoven. Volgens de brandweer Brabant-Zuidoost is de tribune van het PSV-stadion niet beschadigd geraakt. Een aantal bouwmaterialen had vlam gevat, waardoor er zwarte rookpluimen ontstonden die tot boven het stadion te zien waren. Er is volgens de brandweer vooral sprake van roetschade. Het is nog onduidelijk waardoor de brand is ontstaan. PSV laat weten dat de brand geen consequenties heeft voor het doorgaan van de oefenwedstrijd van komende zaterdag tegen het Spaanse Real Betis (aftrap 18.00 uur). De ploeg van trainer Ruud van Nistelrooij speelde dinsdagavond in hetzelfde stadion nog een oefenwedstrijd tegen stadgenoot FC Eindhoven. PSV won het duel met 5-0. Via de onderstaande tweet zijn beelden van de brand in het stadion te zien:||https://nos.nl/artikel/2437529-brand-in-philips-stadion-zorgt-voor-rook-en-roetschade
2022-07-20||Parlement Sri Lanka kiest voormalig premier tot president, nieuw verzet verwacht|| Het parlement in Sri Lanka heeft Ranil Wickremesinghe tot president gekozen. Hij is de opvolger van Gotabaya Rajapaksa, die zijn land na een volksopstand ontvluchtte. Wickremesinghe was al waarnemend president. De 73-jarige Wickremesinghe is een politicus met veel ervaring in diplomatie en internationale betrekkingen. Hij was als zes keer premier en bezette meerdere ministersposten, onder meer die van Financiën. De verwachting is dat de keuze voor Wickremesinghe leidt tot nieuw verzet. Hij wordt gezien als een bondgenoot van zijn voorganger. Rajapaksa stelde Wickremesinghe in mei aan als premier. De reacties op zijn benoeming zijn verdeeld: Vorige week bezetten demonstranten Wickremesinghes kantoor en eisten zijn vertrek. Eerder deze maand staken ze zijn woning in brand. Betogers drongen met honderden zijn ambtswoning binnen. Sri Lanka gaat door een diepe politieke en economische crisis. De 22 miljoen inwoners kampen met een tekort aan medicijnen, brandstof en voedingsmiddelen. Het land heeft torenhoge schulden. Geen enkel land wil Sri Lanka nog geld lenen. Het land hoopt op hulp van het Internationaal Monetair Fonds. Wickremesinghe zal zijn kennis en ervaring nodig hebben in de onderhandelingen met het IMF. In een geheime stemming in het parlement kreeg Wickremesinghe 134 stemmen. Zijn belangrijkste tegenstander 82. De benoeming van Wickremesinghe geldt tot het einde van 2024.||https://nos.nl/artikel/2437526-parlement-sri-lanka-kiest-voormalig-premier-tot-president-nieuw-verzet-verwacht
2022-07-20||Ziekenhuis lokt jonge artsen met gratis woonruimte in monumentaal pand|| Het Limburgse ziekenhuis VieCuri wil jonge dokters lokken door hun gratis woonruimte te bieden als ze coschappen komen lopen. De studenten krijgen een gratis kamer in het monumentale Ald Weishoès, oftewel Oude Weeshuis in de binnenstad van Venlo. Het gaat om achttien kamers in de kap van het rijksmonument uit 1611 die nu worden gerestaureerd, schrijft 1Limburg. Het ziekenhuis kiest voor het aanbod vanwege de grote concurrentie bij het aantrekken van toekomstige artsen. IJsbrand Schouten van VieCuri zegt tegen de regionale omroep: "Wanneer een student geneeskunde hier naast een stage ook huisvesting krijgt, kan dat uiteindelijk de doorslag geven waar iemand gaat werken." De hoop is dat de studenten geneeskunde zich daardoor binden aan de regio. Dat de toekomstige artsen bij elkaar in het gebouw wonen, moet daarbij helpen. Ziekenhuizen kampen al jaren met personeelstekorten. Om medisch personeel te lokken bieden ziekenhuizen regelmatig een bonus of meteen een vast contract aan. Het gratis huisvesten van studenten is een nieuwe strategie in de strijd tegen een tekort aan artsen.||https://nos.nl/artikel/2437522-ziekenhuis-lokt-jonge-artsen-met-gratis-woonruimte-in-monumentaal-pand
2022-07-20||Heet, heter, heetst, vooral in de steden. Hoe moet dat in de toekomst?|| Temperaturen van 35 graden of hoger, ze zijn nu nog uitzonderlijk in Nederland. Maar als de klimaatverandering verder doorzet, moeten we de komende decennia rekening houden met veel meer extreme warmte. Met name inwoners van steden voelen die intense hitte het snelst: in steden is het 4 tot 8 graden warmer dan op het platteland. Hoe moeten we daar in de toekomst mee omgaan? "Het beste wat gemeenten kunnen doen, is groen aanplanten", stelt Jeroen Kluck, lector aan de Hogeschool van Amsterdam. Hij deed eerder onderzoek naar hitte in steden. Ook deze week is Kluck op pad, hij doet warmte-onderzoek in Amsterdam. "Veel steen en rubberen tegels", concludeert Kluck over de locatie, een speelpleintje tussen de huizen. "Groen geeft schaduw, dat is de belangrijkste functie", zegt Kluck. Het zorgt ervoor dat de temperatuur omlaaggaat. 10 procent meer groen in de stad leidt tot een temperatuurdaling van een halve graad. "Als de zon niet op steen of asfalt kan stralen, warmt het oppervlak minder op. Daardoor straalt het ook weer minder warmte uit." Ook volgens Marian Stuiver, verbonden aan Wageningen University & Research, is er meer groen nodig om steden in de toekomst in de zomer aangenaam bewoonbaar te houden. "Afgelopen jaren is er veel bijgebouwd, in de zomer merk je dat in de steden. Ook bedrijventerreinen met alleen steen en beton houden alleen maar hitte vast." De gevolgen van hitte zijn verstrekkender dan vaak wordt gedacht, blijkt uit onderzoek. Niet alleen is extreme hitte in de stad slecht voor de natuur; de kwaliteit van het drinkwater neemt erdoor af, de omzet in winkels loopt terug en de elektriciteitsvoorziening komt erdoor in het geding. Droogte leidt namelijk tot een tekort aan koelwater in elektriciteitscentrales. Stuiver ziet dat er achter de huidige 'hittebouw' in steden bovendien veel ongelijkheid schuilgaat. "In wijken met lagere inkomens en met veel sociale huur, zoals flats, is het vaak meer versteend. De mogelijkheden voor mensen om verkoeling te zoeken in het groen wisselen ook erg sterk per wijk." Op lange termijn heeft dat ook gevolgen voor de gezondheid van bewoners. Extreem warme periodes kunnen tot slaapproblemen leiden, maar ook klachten veroorzaken als hoofdpijn en ernstige ademhalingsproblemen. Zelfs hartfalen behoort tot de risico's van hittestress. Gisteren ging een groep onderzoekers Arnhem in om de temperatuur in de stad te meten: Stuiver: "Nu al zie je in Parijs en Barcelona dat mensen in de zomer de stad ontvluchten." Om te voorkomen dat het te onaangenaam wordt, moeten gemeenten volgens Stuiver ingrijpen. "Het effectiefst zijn al volgroeide bomen die veel schaduw geven en de hitte regelen via waterverdamping met hun bladeren." Via huidmondjes in de bladeren verliezen bomen vocht, een proces dat verkoelend werkt voor de omgeving. Daarnaast zorgen ze voor een aangenamere gevoelstemperatuur. Ze werken als een airco, legt Stuiver uit. "Als er wind staat, gaan de bladeren heen en weer. Daardoor wordt de gevoelstemperatuur in de buurt prettiger." Floris Boogaard (Hanzehogeschool Groningen) droeg ook bij aan het onderzoek naar hitte in steden. Zowel hij als Kluck ziet in pergola's met klimplanten een oplossing. Zulke planten groeien sneller dan bomen en bieden eveneens schaduw. Boogaard: "Hittestress komt vaker voor in binnensteden, bijvoorbeeld op grote pleinen waar geen bomen geplaatst kunnen worden vanwege de ruimte of de diepe wortels. Daar kun je pergola's kwijt." Minder enthousiast zijn de twee over groene daken, een vorm van beplanting waar veel gemeenten tegenwoordig subsidie voor verstrekken. "Groen op daken is aangenaam voor de bewoners van een gebouw, maar voor de temperatuur op straat doet het niet veel." Om de steden tegen hittegolven te 'bewapenen', deed Kluck met zijn mede-onderzoekers een aantal aanbevelingen. Zij pleiten ervoor dat iedere woning in de toekomst maximaal 300 meter weg is van een koele plek in de buitenlucht. Op belangrijke looproutes moet er bovendien minstens 40 procent schaduw zijn. Stuiver heeft nog een ander advies voor gemeenten: pas het maaibeleid aan. "Als er een hittegolf aankomt, kun je beter niet alles maaien." Als de bermen en grasvelden te strak worden gemaaid, gaat het gras door de hitte kapot en is er geen groen meer om de hitte te absorberen. "Wat je overhoudt, is zand, dat snikheet wordt." Voor de lange termijn pleit Stuiver voor meer elzen, linden en iepen en ook grote struiken als kornoelje of vuilbomen. "Het liefst allerlei soorten naast elkaar. Plant bomen die ouder kunnen worden dan wij. Dan heb je het over een duurzame hitteoplossing."||https://nos.nl/artikel/2437511-heet-heter-heetst-vooral-in-de-steden-hoe-moet-dat-in-de-toekomst
2022-07-20||Weer woning in Rotterdam beschoten, wijkbewoners zijn onveiligheid beu|| Voor de tweede nacht op rij is een woning in de Rotterdamse Tarwewijk beschoten. Bewoners voelen zich niet meer veilig, zeggen ze tegen Rijnmond. In de nacht van maandag op dinsdag was het raak in de Voetjesstraat. Afgelopen nacht werden meerdere kogels afgevuurd in de Hellevoetstraat. In het portiek voor de woning werd ook een explosief gevonden. Er raakte niemand gewond. "We hebben deze week al drie schietpartijen in de wijk gehad. Het is helemaal niet meer veilig in de Tarwewijk", zegt buurtbewoner Sashev tegen de regionale omroep. Zijn moeder hoorde 's nachts vier of vijf schoten. "Ik werd er wakker van. Er kwamen mensen bij mij aan de deur die zeiden dat ik naar buiten moest", aldus moeder Stoyanova. Moeder en zoon roepen op tot meer actie. "De politie moet beter werk verrichten. Je kunt dit soort schietpartijen alleen voorkomen door camera's te plaatsen. Ze durven niet als ze op beeld komen te staan", zegt Sashev. Volgens Rijnmond hing het achtergelaten explosief bij de brievenbus en was het ongeveer even groot als een mobiele telefoon. Het explosief is met een robot onderzocht en door de explosievenopruimingsdienst verwijderd. De bewoners zijn vroeg in de ochtend via het dak geëvacueerd en door de brandweer naar een opvanglocatie gebracht. Rond 08.30 uur was het explosief veiliggesteld en mochten bewoners weer terug naar hun woningen. In minder dan drie weken tijd zijn in Rotterdam en omgeving veertien woningen beschoten, telt Rijnmond. De politie zegt tegen de omroep dat sommige van de beschietingen verband met elkaar lijken te hebben.||https://nos.nl/artikel/2437510-weer-woning-in-rotterdam-beschoten-wijkbewoners-zijn-onveiligheid-beu
2022-07-20||Oud-presentator Frank Masmeijer eerder vrij na gratie|| Oud-presentator Frank Masmeijer is vrijgelaten uit de gevangenis door een besluit van koning Willem-Alexander. De 60-jarige Masmeijer zat een celstraf van negen jaar uit voor cocaïnesmokkel. Eind vorige maand kwam hij onverwacht vrij, zo zegt hij nu tegen Privé en De Telegraaf. De krant heeft onder meer een kopie van de gratieverlening afgedrukt. Masmeijer werd in 2017 veroordeeld tot acht jaar cel voor de smokkel van honderden kilo's cocaïne via de haven van Antwerpen, drie jaar eerder. In hoger beroep werd die straf verhoogd tot negen jaar. Aanvankelijk zat hij zijn straf uit in België, de laatste tijd in Nieuwegein. Masmeijers advocaat Geert-Jan Knoops zei in het NOS Radio 1 Journaal dat de gratieverlening heel uitzonderlijk is. "U moet dan denken aan buitengewone humanitaire omstandigheden die niet eerder bekend waren bij de rechtbank of dat iemand een totaal ander leven is gaan leiden." In het geval van Masmeijer gaat het om een gedeeltelijk gratie voor de laatste anderhalf jaar van zijn straf. Volgens Knoops heeft Masmeijer het verzoek zelf ingediend. Wat de precieze reden is dat Masmeijer gratie heeft gekregen, weet Knoops niet. De precieze reden wordt in het gratiebesluit niet genoemd. Knoops heeft in de 35 jaar dat hij advocaat is "in een handvol zaken" meegemaakt dat iemand gratie kreeg. In die tijd is in zijn praktijk meer dan honderd keer gratie aangevraagd. Op de website van het ministerie van Justitie en Veiligheid staat dat gratie vorig jaar 101 keer onvoorwaardelijk werd toegekend en 30 keer voorwaardelijk. 320 verzoeken werden afgewezen. 206 verzoeken werden buiten behandeling gesteld. Waarom staat er niet bij. Frank Masmeijer werd bij het grote publiek bekend als presentator van spel- en showprogramma's in de jaren 80 en 90. Zo was hij voor de NCRV het gezicht van onder meer de Holidayshow en Dinges. Masmeijer zegt in de krant dat zijn vrijlating voor hem als een grote verrassing kwam. "Zelfs de beste advocaten hebben me er nooit op gewezen dat ik gratie zou kunnen krijgen, gewoon omdat de kans nihil was. Ik hoop dat de buitenwereld nu ook anders naar mij gaat kijken. Ik wil genieten van mijn nieuwe leven. Een baan, geld verdienen en genieten van mijn kleindochter die ik nu voor het eerst heb kunnen vasthouden." De gratieverlening is bij de politie slecht gevallen, zei voorzitter Jan Struijs van de Nederlandse Politiebond (NPB) op NPO Radio 1. "Met name de rechercheurs die actief zijn in de bestrijding van de cocaïnehandel waren onaangenaam verrast." De NPB wil dat de motivering van het besluit bekend wordt gemaakt. "We hebben het over hele harde cokehandel in de havens van Antwerpen en Rotterdam. We weten allemaal van de ondermijning en de bedreigingen. Dus de politiemensen hebben het hier hartstikke moeilijk mee." In het geval van Masmeijer is het in ieder geval niet dat hij levensbedreigend ziek is, zei Struijs. Volgens hem is de gratieverlening ook bij zijn collega's in België slecht gevallen. "Ook daar wil men die motivering horen."||https://nos.nl/artikel/2437508-oud-presentator-frank-masmeijer-eerder-vrij-na-gratie
2022-07-20||Wekdienst 20/7: Treedt Italiaanse premier Draghi af? • Nijmeegse Vierdaagse van start|| Goedemorgen! Premier Draghi van Italië maakt naar verwachting bekend of hij wel of niet af zal treden, en in Nijmegen gaat de Vierdaagse (een dag later) van start.  In het oosten schijnt de zon eerst nog flink en daar wordt het tropisch warm met 30 tot 32 graden. Later neemt vanuit het zuidwesten de bewolking toe, later in de middag en vanavond gevolgd door regen- en onweersbuien. Daarmee wordt de warmte verdreven. De komende dagen is het circa 22 graden met af en toe nog een bui. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Een dag later dan gepland is de Nijmeegse Vierdaagse begonnen. Om 04.00 uur vertrokken de eerste wandelaars vanaf de start- en finishplaats op de Wedren aan hun tocht naar Beuningen en Wijchen. De ruim 38.000 deelnemers zouden eigenlijk gisteren hun eerste kilometers maken, maar vanwege de hitte werd de eerste wandeldag zondag al geschrapt. Deelnemers hoeven dit jaar dus 'maar' drie dagen te lopen om het Vierdaagsekruis te halen. Enkele honderden wandelaars hebben gisteren wel op eigen initiatief gewandeld. In Nijmegen werd het gisteren ruim 37 graden. Bij de start was het nog altijd zo'n 25 graden. Vanwege de opnieuw hoge temperaturen in combinatie met een hoge luchtvochtigheid verwacht de organisatie een "uitdagende" wandeldag. Vandaag gaat dus de driedaagse Vierdaagse van start. Zoals altijd is er een gevarieerd deelnemersveld van jong tot oud. De krasse 90-jarige Hub Mooren uit Bergen op Zoom is dit jaar de oudste deelnemer: Fijne woensdag! ||https://nos.nl/artikel/2437506-wekdienst-20-7-treedt-italiaanse-premier-draghi-af-nijmeegse-vierdaagse-van-start
2022-07-20||Protest in Suriname gaat door, betogers weigeren gesprek met Santokhi|| Actievoerders in Suriname hebben aangekondigd voor de derde dag op rij te demonstreren tegen het beleid van president Santokhi. Deelnemers aan het protest zijn van plan te demonstreren voor het ministerie van vicepresident Brunswijk. Het terugdraaien van de benoeming van zijn broer op een hoge politieke post is een van de elf onderwerpen die op de eisenlijst van de demonstranten staan. Ook gisteren gingen honderden demonstranten de straat op in Paramaribo. Santokhi wil het gesprek met hen aangaan, maar dat weigeren zij. "Wij hebben geen boodschap aan mooie woorden. Die zaken hebben we nu al twee jaar moeten aanhoren", zo is te lezen in een algemene verklaring van de groep, die zichzelf Team Organic noemt. In die verklaring staan ook de andere eisen waaraan de regering Santokhi volgens de demonstranten moet voldoen. Behalve uitleg over de stijgende benzineprijzen, willen zij onder meer dat de minister van Financiën opstapt vanwege het verdwijnen van 1,8 miljoen euro. "Het is een uiteenlopend eisenpakket, dat de brede onvrede over de regering-Santokhi reflecteert", zegt Julian Neijhorst, hoofdredacteur van het Surinaamse opiniemaandblad Parbode. Het blad onderzocht afgelopen voorjaar de tevredenheid onder Surinamers over het regeringsbeleid, twee jaar na het vertrek van oud-president Bouterse. Duizend personen vulden de enquête van het maandblad in. De conclusie: "Twee jaar na het aantreden krijgt de regering Santokhi-Brunswijk een (diepe) onvoldoende van haar burgers als het gaat om de aanpak van de vele problemen in ons land." De meeste ontevredenheid gaat over corruptie en de economische situatie in het land. Gezien de economische crisis die Suriname momenteel teistert, snapt hoofdredacteur Neijhorst wel dat de actievoerders hun onvrede laten horen. "De leefbaarheid is hier de laatste jaren verschrikkelijk achteruitgegaan", zegt hij. In 2019 was 1 euro nog 8,35 Surinaamse dollar waard, nu is dat 23,17. "De prijzen van levensmiddelen en brandstof zijn verhoogd, terwijl de salarissen niet zijn mee gestegen." Behalve de inflatie, gaat de regering-Santokhi ook gebukt onder een reeks schandalen, waarvan de verdwenen 1,8 miljoen euro het meest recente is. De actievoerders vragen hier in hun eisenpakket opheldering over. "Zo'n beetje elke maand is er een schandaal", zegt Neijhorst. "Die 1,8 miljoen voelt voor veel mensen als de druppel die ertoe leidt dat ze de straat op gaan. Het animo om te demonstreren is heel hoog." De woedende demonstranten willen van de regering geen woorden, maar daden zien: Wat bij de protesten ook een rol speelt, is de teleurstelling over de nieuwe regering na het vertrek van Bouterse. Die liet na zijn aftreden een miljardenschuld en een diepgeworteld corruptieprobleem achter, Santokhi beloofde dit op te lossen, maar daar ziet Neijhorst nog niet veel van terechtkomen. "Natuurlijk is er een enorme puinhoop geërfd van de vorige regering", zegt hij. "De coronacrisis en de economische crisis kwamen daar nog bovenop. Daar kan Santokhi niet zoveel aan doen. Maar hij kan bijvoorbeeld wel wat doen aan het aanpakken van corruptie, en dan helpt het niet om zelf het slechte voorbeeld te geven door binnen je eigen familie- en kennissenkring belangrijke posten weg te geven." De demonstranten hebben aangegeven pas met de president te willen praten als hun eisenpakket is ingewilligd. Voorlopig lijkt dat nog niet te gebeuren.||https://nos.nl/artikel/2437504-protest-in-suriname-gaat-door-betogers-weigeren-gesprek-met-santokhi
2022-07-20||Goede doelen betaalden banken ruim 2,3 miljoen aan negatieve rente|| Goede doelen hebben afgelopen jaar miljoenen betaald om donateursgeld te kunnen stallen bij banken. Bij de twintig grootste goede doelen gaat het om meer dan 2,3 miljoen euro die aan negatieve rente is betaald, blijkt uit een inventarisatie van de NOS. Sinds anderhalf jaar moeten klanten boven bepaalde bedragen rente betalen aan hun bank, in plaats van dat ze rente krijgen. De banken zeiden daartoe gedwongen te zijn door de historisch lage rentetarieven. Bij de invoering van de negatieve rente in 2020 waarschuwden goede doelen voor de gevolgen en vroegen ze om een uitzonderingspositie. Toch moesten alle fondsen betalen. Zo ook Artsen zonder Grenzen, dat met 362.000 euro het meeste kwijt was. "Dat is veel geld, dat we liever niet aan de banken betalen", zegt Thijs van Buuren van Artsen zonder Grenzen. "Zeker niet als je dat afzet tegen de miljardenwinsten die ze vorig jaar hebben gemaakt." De grootste organisaties halen jaarlijks ruim 700 miljoen euro aan donateursgeld op. Ongeveer 0,32 procent daarvan is besteed aan het betalen van negatieve rente. "Geld dat eigenlijk naar het werk van de goede doelen had moeten gaan", zegt Margreet Plug, directeur Goede Doelen Nederland.  Volgens haar hebben de organisaties alles gedaan om de schade te beperken. "Door met de eigen bank tot afspraken te komen, waardoor de pijn verzacht werd. Of door het spreiden van tegoeden over meerdere banken, al bleek dat lastig." Onder meer Plan International opende meerdere rekeningen, maar moest in het boekjaar 2020-2021 toch ruim 40.000 euro aan negatieve rente betalen. Inmiddels hebben banken de mogelijkheid afgebouwd om geld over rekeningen te spreiden. War Child lukte het om afspraken met de bank te maken en betaalde uiteindelijk bijna 13.000 euro. "Hierdoor zijn de rentekosten nog enigszins beperkt gebleven. Dat gezegd hebbende, blijven het pijnlijke kosten", zegt de woordvoerder. Unicef, qua omvang het vijfde fonds van Nederland, was slechts 10.000 euro kwijt. Volgens een woordvoerder is dat gelukt door snel geld van de Nederlandse rekeningen over te maken naar het hoofdkantoor in New York. Sommige goede doelen zijn meer gaan beleggen om minder negatieve rente te hoeven betalen. Zo heeft Dierenbescherming 7 miljoen overgemaakt naar een beleggingsrekening. Dat kon niet voorkomen dat er 73.000 euro aan negatieve rente moest worden betaald. Maar sommige goede doelen kunnen niet anders dan hun geld op de bank houden, omdat ze bij een ramp snel willen reageren. "Die kondigt zich niet van tevoren aan", zegt Van Buuren van Artsen Zonder Grenzen. "Zo kunnen we snel geld vrij maken om in actie te komen." Het einde van de negatieve rente lijkt inmiddels in zicht, als morgen de Europese Centrale Bank rente voor het eerst in tien jaar verhoogt. De grote Nederlandse banken hebben aangekondigd de negatieve rente de komende tijd af te bouwen.||https://nos.nl/artikel/2437500-goede-doelen-betaalden-banken-ruim-2-3-miljoen-aan-negatieve-rente
2022-07-20||Eerste warme dag Vierdaagse, wandelaars naar Wijchen|| Een dag later dan gepland begon vanochtend de Nijmeegse Vierdaagse. Om 04.00 uur begonnen de eerste wandelaars vanaf de start- en finishplaats op de Wedren aan hun tocht naar Beuningen en Wijchen. De ruim 38.000 deelnemers zouden eigenlijk gisteren hun eerste kilometers maken, maar vanwege de hitte werd de eerste wandeldag zondag al geschrapt. Deelnemers hoeven dit jaar dus 'maar' drie dagen te lopen om het Vierdaagsekruis te halen. Enkele honderden wandelaars hebben gisteren wel op eigen initiatief gewandeld. In Nijmegen werd het gisteren ruim 37 graden. Bij de start vanmorgen was het nog altijd zo'n 25 graden. Vanwege de opnieuw hoge temperaturen in combinatie met een hoge luchtvochtigheid verwacht de organisatie een "uitdagende" wandeldag. Toch zat de sfeer er vanochtend al meteen goed in: Verslaggever Onno Beukers stond vanochtend vroeg in Wijchen bij het eerste verzorgings- en waterpunt. "We gaan er lekker tegenaan", zei een man die in een flink tempo aan de dag begonnen is. "Dit is mijn tempo. Zo loop ik het lekkerst." Rond 06.00 uur passeerde hij Wijchen, samen met andere vijftigkilometerlopers. Langs de kant van de weg deelden kinderen stukjes fruit uit. Op veel plekken klonk al muziek, en in de kroegen langs de weg werden de eerste biertjes al gedronken. Veel mensen hadden vandaag roze kleding aan, omdat het Roze Woensdag is, voor de zichtbaarheid en acceptatie van de lhbti-gemeenschap. De wandelaar verwachtte rond 12.00 uur klaar te zijn met zijn tocht van 50 kilometer. Hij is niet een van de mensen die gisteren op eigen initiatief in de hitte wandelden. "Dat vind ik niet verantwoord." Langs de route van de Vierdaagse protesteren enkele boeren met trekkers en ondersteboven hangende vlaggen tegen het stikstofbeleid: De Vierdaagse duurt tot en met vrijdag. Morgen passeren de lopers onder meer Groesbeek en de bekende Zevenheuvelenweg. Op de laatste dag gaat de tocht eerst naar Cuijk; daarna is er de intocht op de Via Gladiola. De oudste deelnemer is dit jaar Hub Mooren (90). In de video vertelt hij over zijn vierdaagsegevoel:||https://nos.nl/artikel/2437499-eerste-warme-dag-vierdaagse-wandelaars-naar-wijchen
2022-07-20||Huis VS stemt voor bescherming homohuwelijk en gemengd huwelijk|| Het Amerikaanse Huis van Afgevaardigden heeft voor een wet gestemd die huwelijken tussen mensen van gelijk geslacht en interraciale huwelijken in de hele VS moet beschermen. De stemming komt op het moment dat er bij progressief Amerika zorgen zijn dat het Hooggerechtshof daar op federaal niveau een streep door kan zetten. 47 Republikeinen stemden met de Democraten mee, waardoor er een ruime meerderheid was voor de Respect for Marriage Act: 267 stemmen voor, 157 tegen. Het is nog onduidelijk wanneer de wet wordt behandeld in de Senaat en of er daar een meerderheid is. Democraten en Republikeinen houden elkaar in evenwicht.  De wet zou federale wetgeving uit 1996 vervangen, waarin het huwelijk nog is gedefinieerd als een verbond tussen man en vrouw. Sinds een uitspraak van het Hooggerechtshof in 2015 moeten federale instanties ook homohuwelijken toestaan, maar de oude wet staat nog steeds in de boeken. Na het historische besluit van het Hooggerechtshof om het federale recht op abortus terug te draaien, zijn veel progressieve Amerikanen bang dat er ook een streep door andere verworven rechten gaat. Rechter Clarence Thomas schreef in de motivering bij het vonnis dat nu ook andere uitspraken van het hof moeten worden heroverwogen, zoals die over het huwelijk voor mensen van gelijk geslacht en het recht op anticonceptie. In het Huis van Afgevaardigden staan die rechten daarom hoog op de agenda. Behalve over het huwelijk voor koppels van gelijk geslacht stemmen de afgevaardigden volgende week bijvoorbeeld ook over een ander wetsvoorstel, dat de toegang tot anticonceptie garandeert. Het Hooggerechtshof vernietigde vorige maand de zogeheten Roe vs. Wade-uitspraak uit 1973, die de basis vormde voor de abortuswetgeving in de VS. In die uitspraak was vastgelegd dat vrouwen het recht hebben om te beslissen over hun eigen lichaam. Staten mogen abortus niet verbieden voordat het ongeboren kind levensvatbaar is, tussen de 22 en 24 weken zwangerschap. Door de uitspraak van het Hooggerechtshof gaan staten nu weer zelf over hun abortuswetgeving. In de helft van alle staten liggen al wetten klaar om de vrije keuze in te perken of abortus te verbieden. In onderstaande video leggen we uit waarom abortus al jarenlang een heet hangijzer is in de VS: Na de uitspraak van het Hooggerechtshof, dat wordt gedomineerd door conservatieve rechters, liepen de emoties in de VS hoog op. Voor progressieve Amerikanen en vrouwenrechtenorganisaties kwam de uitspraak als een mokerslag. Zij vrezen dat die zal leiden tot veel ongewenste geboortes en illegale abortussen. Tegenstanders van de abortuswetgeving vierden het besluit van het hof juist als een historische dag.||https://nos.nl/artikel/2437498-huis-vs-stemt-voor-bescherming-homohuwelijk-en-gemengd-huwelijk
2022-07-20||VN: Belarus dwong vliegtuig met journalist Protasevitsj met hoax tot landen|| De Verenigde Naties hebben Belarus aangewezen als het brein achter een nep-bommelding, waarmee vorig jaar een vliegtuig met daarin een Belarussische journalist tot een noodlanding werd gedwongen. Na de landing van het Ryanair-toestel in de Belarussische hoofdstad Minsk werd de gezochte journalist Roman Protasevitsj opgepakt. De zaak leidde wereldwijd tot verontwaardiging. Al meteen werd vermoed dat de actie een vooropgezet plan van Belarus was. De VN-luchtvaartorganisatie ICAO zei eerder niet te weten wie achter de bommelding zat, maar wijst nu dus hoge Belarussische functionarissen aan. Het land zei eerder zelf dat het volgens veiligheidsprotocollen heeft gehandeld. Op de nieuwe aantijging heeft Minsk nog niet gereageerd. De ICAO zegt in een rapport over de zaak dat de "opzettelijk valse bommelding" in opdracht van regeringsfunctionarissen moest worden gemeld aan de bemanning van het vliegtuig. De organisatie baseert dat naar eigen zeggen op nieuwe informatie, waaronder opgenomen gesprekken van de luchtverkeersleider die toen aan het werk was. Roman Protasevitsj was in mei 2021 met zijn vriendin op weg van Griekenland naar Litouwen toen hun vliegtuig boven Belarus werd gedwongen om te landen. In Minsk werd hij uit het toestel gehaald en gevangengezet. Inmiddels zit hij in huisarrest. Zijn vriendin is vorige maand veroordeeld tot zes jaar cel. Hoe kon Wit-Rusland een vliegtuig met daarin een journalist en activist kapen? En wat zijn de regels in het luchtruim? NOS op 3 legt het uit in deze video die vorig jaar werd gemaakt: Protasevitsj is een bekend gezicht van de oppositie in Belarus. Hij leidde onder meer het Telegramkanaal Nexta, dat in 2020 een grote rol had bij grote demonstraties tegen het regime van president Loekasjenko. Rusland, een bondgenoot van Belarus, staat overigens niet achter de bevindingen van de ICAO. De Russische ICAO-gezant "wijst ten zeerste af" dat Belarus als afzender van de valse bommelding wordt aangewezen.||https://nos.nl/artikel/2437496-vn-belarus-dwong-vliegtuig-met-journalist-protasevitsj-met-hoax-tot-landen
