2022-07-02||Blokkade bij ijsbedrijf van D66-Kamerlid na hele dag voorbij|| De boerenactie bij het ijsbedrijf van D66-Tweede Kamerlid Romke de Jong in het Friese Gorredijk is na uren voorbij. Boeren verhinderden de hele dag met enkele trekkers dat er voertuigen van en naar het terrein van de ijsfabriek konden rijden. Rond 21.45 uur vertrokken de boeren. Volgens een politiewoordvoerder is er de hele dag contact geweest tussen de politie en de agrariërs. De vader van politicus De Jong, die de fabriek beheert, zei eerder vandaag dat de boeren een gesprek eisten met zijn zoon over de stikstofplannen. Maar Romke de Jong liet weten daar niet op in te gaan. "Vanuit fatsoen en wederzijds respect" wil hij altijd in gesprek, zei de politicus, "maar niet op deze manier". Het ijsbedrijf werd door de boerenblokkade ernstig gehinderd. Busjes konden het terrein niet af. "Dat betekent, zoals het er nu uitziet, dat wij de Floriade vandaag niet kunnen bevoorraden", zei De Jong senior vanochtend. Bovendien zou het bedrijf ijs langsbrengen bij het festival Down the Rabbit Hole. Ook kon het bedrijf geen ijskarren leveren.||https://nos.nl/artikel/2435056-blokkade-bij-ijsbedrijf-van-d66-kamerlid-na-hele-dag-voorbij
2022-07-02||Rebekka Timmer verkozen tot nieuwe voorzitter van Bij1|| Rebekka Timmer is de nieuwe voorzitter van politieke partij Bij1, melden NRC en Het Parool. 74 procent van de leden steunde vandaag haar kandidatuur op de algemene ledenvergadering, hoewel de selectiecommissie een negatief advies uitgaf over haar mogelijke voorzitterschap. Timmer is de opvolger van Jursica Mills. Die stapte ruim een week geleden op als voorzitter van Bij1. Volgens haar stond de partij bol van "toxiciteit, vriendjespolitiek en tegenstrijdigheden". Met het wegvallen van Mills had Timmer geen tegenkandidaten meer. Bij de Tweede Kamerverkiezingen stond Timmer derde op de lijst van Bij1. Ze is nu medewerker van partijleider Sylvana Simons in de Kamer. Voor de functie van partijvoorzitter achtte de selectiecommissie haar echter niet geschikt: "Rebekka heeft duidelijk gemaakt een specifieke visie voor de koers van de partij voor ogen te zien en wenst deze koers als voorzitter van het partijbestuur te varen", staat in het negatieve advies. "De nadruk op het belang van visie boven het belang van samenwerken en het bereiken van consensus binnen het landelijke bestuur kan processen van binnen het aankomend landelijke bestuur sterk bemoeilijken." Daarnaast zag de selectiecommissie te weinig oog bij Timmer voor praktische bestuurlijke taken die bij voorzitterschap komen kijken. Ook de Amsterdamse tak van Bij1 keerde zich tegen de kandidatuur van Timmer. Verschillende andere leden steunden Timmer juist wel. Dat voerde de afgetreden voorzitter Mills aan als een van de redenen voor haar vertrek: "Als minder bekende leden een negatief advies krijgen, vinden ze dat oké. Maar bij Rebekka gaan mensen actie ondernemen", zei ze in Het Parool.||https://nos.nl/artikel/2435054-rebekka-timmer-verkozen-tot-nieuwe-voorzitter-van-bij1
2022-07-02||Miljoen mensen bij jubilerende Pride-parade in Londen|| In het centrum van Londen hebben meer dan een miljoen mensen de jubilerende Pride-parade bezocht. Het was de vijftigste editie van de mars voor de rechten van lhbti'ers en de eerste Pride sinds de uitbraak van het coronavirus. Niet eerder kwamen er zoveel mensen op de tocht door de stad af. Meer dan 30.000 mensen liepen mee, onder wie deelnemers van de eerste Britse Pride-parade uit 1972. Toen kwamen er een paar honderd mensen op de tocht af en was de politie massaal op de been.  De tocht van vandaag ging van Hyde Park naar Whitehall Palace, in de regeringswijk. Deelnemers droegen schmink, glitters, juwelen en andere kleurrijke versieringen. Ook waren er optredens van wereldsterren als Ava Max en Emeli Sande. Er liep ook een groep Oekraïners mee, om aandacht te vragen voor de oorlog.  Ook prominente politici liepen mee, zoals Labour-leider Starmer en burgemeester Khan van Londen. Hij waarschuwde dat de lhbti-gemeenschap nog altijd te maken heeft met gevaren. Hij verwees onder meer naar de terreurdaad in Oslo. "Vorige week zagen we nog een aanslag in Oslo, een paar uur voor de parade", zei Khan. "Discriminatie, vooroordelen en geweld zijn nog steeds een gevaar voor deze gemeenschap. We lopen vandaag voor open, inclusieve wereld die iedereen accepteert." Agenten liepen vandaag mee op persoonlijke titel en niet namens de politie. In vorige edities was dat wel geval. De organisatie had de Londense politie gevraagd geen afvaardiging te sturen, omdat er binnen de lhbti-gemeenschap veel onvrede is over het onderzoek naar de moorden op vier jonge homoseksuele mannen door seriemoordenaar Stephen Port.||https://nos.nl/artikel/2435044-miljoen-mensen-bij-jubilerende-pride-parade-in-londen
2022-07-02||Watercrisis in Delhi, wijken staan droog na hittegolven|| De Indiase hoofdstad New Delhi kampt met een tekort aan water. Het is een gevolg van de hittegolven van de afgelopen maanden. Die begonnen veel eerder in het jaar dan normaal, wat experts toeschrijven aan klimaatverandering. Sahin, een 22-jarige moeder van drie kinderen, staat al sinds 06.00 uur met een emmer op straat te wachten. Wanneer de tankwagen van de overheid water komt brengen, weet ze niet. "Soms komt 'ie vroeg, soms laat. Soms ook niet." Haar gezin van twaalf, met meerdere broers, schoonzussen en kinderen, is volledig afhankelijk van de tankwagen. "We hebben leidingwater thuis, maar dat komt nu al een dag of vijf niet. Gewoonlijk kunnen we ons hiermee wassen, kleren wassen en het toilet doorspoelen. Het water uit de tankwagen gebruiken we dan alleen om te koken en te drinken. Maar nu moeten we er alles mee doen." Inwoners van de stad zijn volledig afhankelijk van de tankwagen die hen van water voorziet en ondertussen heeft het waterpeil van de rivier sinds 1965 nog nooit zo laag gestaan: Steeds meer wijken in de regio Delhi krijgen geen of minder water uit de kraan. Het stadsbestuur spreekt van een crisis en heeft de aangrenzende deelstaat Haryana gevraagd "uit humanitaire overwegingen" meer water uit de rivier Yamuna naar Delhi te laten stromen. De Yamuna is de voornaamste bron van Delhi's water, maar staat nu op veel plekken in de stad droog. Zo ook naast het hutje van visser Satnarain Saini. Hij wijst naar het gras naast de hut. "Normaal komt het water tot hier." Nu is het bijna honderd meter lopen naar zijn bootje, over een kurkdroge, gespleten rivierbedding. Door de vroegtijdige hitte werd de afgelopen tijd meer water gebruikt dan gemiddeld om te drinken, te wassen en waterkoelers te vullen. Ook regende het de afgelopen maanden stukken minder, wat weer samenhangt met de aanhoudende hitte. Zowel in maart als april zijn hitterecords gebroken. Ook mei en juni was het onverminderd heet. In alle maanden voorafgaand aan de moesson, die in Noord-India in juli begint, viel slechts een derde van de gemiddelde hoeveelheid regen. Zo ervaren talloze inwoners direct de gevolgen van klimaatverandering. In maart en april waren het de boeren, die aanzienlijk minder tarwe konden oogsten, en nu dus de inwoners van Delhi. In het recente rapport van het VN-klimaatpanel IPCC werd India al beschreven als "mogelijk het meest economisch aangetast" door extreem weer. Dat juist India op de klimaattop in Glasgow eind vorig jaar dwarslag en erop aandrong dat het akkoord werd aangepast (van een uitfasering van steenkool naar verminderd verbruik) lijkt vreemd. Maar India verdedigt zijn opstelling. "Europa moet af van de mentaliteit af dat zijn problemen van de hele wereld zijn maar de problemen van de wereld niet die van Europa", zei minister van Buitenlandse Zaken Jaishankar op een congres in Slowakije. Die opmerking had betrekking op de oorlog in Oekraïne, maar had net zo goed over klimaatbeleid kunnen gaan. Jaishankar spreekt in dat verband meestal over klimaatgerechtigheid. Op een bijeenkomst van opkomende economieën benadrukte hij onlangs dat deze landen bij de rijke landen moeten aandringen op klimaatactie. Dat was ook de argumentatie van India's minister van Milieu in Glasgow. "Ontwikkelingslanden hebben het recht om fossiele brandstoffen op een verantwoorde manier te gebruiken", zei minister Yadav. Hij wees erop dat vooral de rijke landen door hun energiegebruik de klimaatverandering hebben veroorzaakt. Maar ze verzuimen volgens hem arme landen financieel te ondersteunen om de gevolgen van klimaatverandering tegen te gaan. In 2009 werd afgesproken dat rijke landen voor 2020 100 miljard dollar zouden vrijmaken om ontwikkelingslanden te helpen met het uitvoeren van hun klimaatdoelen. Dat bedrag is er niet gekomen. India vindt het verder oneerlijk dat in het Glasgow-akkoord vooral wordt gesproken over steenkool en niet over olie en gas. Juist deze fossiele brandstoffen worden vooral in de VS en Europa gebruikt. India gebruikt voorlopig nog veel steenkool om aan de groeiende vraag naar energie te kunnen voldoen. Dat neemt niet weg dat India naar eigen zeggen veel geld steekt in niet-fossiele energie. Van alle stroom wordt 20 procent uit niet-fossiele bronnen opgewekt en dat wordt de komende jaren snel meer. Zonne-energie speelt daarbij een grote rol. Naarmate de opslag hiervan makkelijker en minder duur wordt, zal het aandeel zonne-energie in India flink toenemen, en naar verwachting in 2030 al hoger zijn dan het aandeel van steenkolen. Intussen merken arme inwoners als Sahin het meest van de klimaatcrisis. Ze worstelt om water te besparen. "Als het koud is kun je je makkelijk een paar dagen niet wassen. In de hitte is dat lastig. Soms slaan we een dag over, of wassen we onze kleren niet, of vullen we de waterkoeler niet. Maar mijn kinderen kan ik moeilijk een bad ontzeggen, als ze het warm hebben."||https://nos.nl/artikel/2435043-watercrisis-in-delhi-wijken-staan-droog-na-hittegolven
2022-07-02||Palestijnen overhandigen kogel die Al Jazeera-journalist doodde aan VS || De kogel waarmee de Palestijnse Al Jazeera-journalist Shireen Abu Akleh werd gedood op de Westelijke Jordaanoever wordt door de Palestijnen aan de Verenigde Staten overhandigd. Dat zegt de hoofdaanklager van de Palestijnse Autoriteit. Verder maakte hij geen details bekend. Mogelijk is het een tussenoplossing voor het Israëlische verzoek om de kogel. De Palestijnen hebben tot nu toe geweigerd de kogel aan Israël te geven, omdat Israël volgens de Palestijnen schuldig is aan de dood van Abu Akleh. Israël zei zonder de kogel niet met zekerheid vast te kunnen stellen of de munitie afkomstig is uit een Israëlisch wapen. Nu kunnen de Amerikanen forensisch onderzoek uitvoeren op de kogel. De kogel wordt niet later door de VS aan Israël gegeven zeggen de Palestijnen. Abu Akleh werd op 11 mei doodgeschoten tijdens een operatie van Israëlische troepen in Jenin op de bezette Westelijke Jordaanoever. Ze was door haar helm en vest herkenbaar als journalist. Na haar dood wees Israël in eerste instantie naar Palestijnse militanten die met ongericht vuur verantwoordelijk zouden zijn. Later zei Israël dat het mogelijk was dat een Israëlische militair het dodelijke schot had gelost in een vuurgevecht met Palestijnse militanten. Er werd een wapen geïdentificeerd waar de kogel wellicht uit afkomstig was, maar zonder forensisch onderzoek aan de kogel zelf meende Israël geen uitsluitsel te kunnen geven. Internationale media en organisaties zijn na onderzoek al tot de conclusie gekomen dat Israël verantwoordelijk is voor de dood van de Palestijnse journalist. Op het moment dat Abu Akleh werd doodgeschoten waren er geen Palestijnse militanten in de buurt die het schot afgevuurd kunnen hebben, blijkt uit bestudering van beeld- en geluidsmateriaal en interviews met ooggetuigen. Volgens de Palestijnen is er zelfs sprake van dat Israël Abu Akleh bewust heeft gedood. Die suggestie wees Israël, ook zonder onderzoek aan de kogel, resoluut van de hand.||https://nos.nl/artikel/2435039-palestijnen-overhandigen-kogel-die-al-jazeera-journalist-doodde-aan-vs
2022-07-02||Sensation maakt comeback met dancefeest 'oude stijl' in Arena|| Sensation, een van de grootste dancefeesten van Nederlandse bodem, is na vijf jaar terug in de Johan Cruijff Arena in Amsterdam. Het feest is uitverkocht: met bijna 40.000 verwachte bezoekers lijkt Sensation opnieuw een hit. Thema van het terugkerende feest is volgens organisator ID&T Group 'YES'. Een verwijzing naar de vrijheid die feestvierders weer hebben na de pandemie, zegt ID&T Events-directeur Milan Raven. "Om te vieren dat positiviteit altijd wint, maar ook om te laten zien hoe de dansvloer altijd de plek is geweest waar je helemaal jezelf kunt zijn en alles los kunt laten. Mensen hebben behoefte aan de warmte, de intimiteit en het gevoel van saamhorigheid die bij housemuziek horen." Zo zag de laatste editie van Sensation White in 2017 eruit: Er zijn optredens van dj's als Diplo, Acraze, Oliver Heldens en het duo Sunnery James & Ryan Marciano. Daarmee wordt vooral de nadruk gelegd op housemuziek. Eerdere edities van het evenement legden de nadruk op trance. De tanende populariteit van elektronische dansmuziek was een van de redenen waarom in 2017 afscheid werd genomen van Sensation in de Arena. Ook zette een geweldsincident het feest in een slecht daglicht. In 2012 werd op Sensation White zakenman Koen Everink ernstig mishandeld door kickbokser Badr Hari. De belangrijkste reden om te stoppen was volgens de organisatoren dat Nederland toe was aan iets nieuws op dance-gebied. Daarom werkte de organisatie aan een nieuw concept in de Arena. Dat nieuwe evenement moest in 2020 tijdens Beyond Sensation gelanceerd worden, maar dat kwam door de pandemie niet van de grond. Het nieuwe concept werd in de ijskast gezet; vandaag is er een 'reguliere' editie van Sensation. "Wel in een nieuw jasje", zegt Raven. "We gaan vanavond weer het leven vieren, dat is onze missie." De nieuwste editie van Sensation is niet zozeer bedoeld als een reünie, legt Raven uit. Door nieuwe artiesten aan de line-up toe te voegen is specifiek gericht op een jonger en nieuw publiek. "Maar er zijn ook dj's aanwezig die op vorige edities kwamen, speciaal voor de vroegere bezoekers. Iedereen is natuurlijk welkom." Het dancefeest kenmerkte zich in het verleden door de witte kleding van bezoekers, grote verlichte decors en lasershows. Daar is vanavond ook geen gebrek aan, zegt Raven. Het nieuwe concept wordt later mogelijk alsnog gelanceerd. Hoe dat eruit komt te zien en in welk jaar het te bezoeken is, kan Raven nog niet zeggen. Het is de 19e keer dat Sensation in Nederland wordt gehouden. In totaal zijn er over de hele wereld 135 edities gegeven.||https://nos.nl/artikel/2435035-sensation-maakt-comeback-met-dancefeest-oude-stijl-in-arena
2022-07-02||Duitsland houdt rekening met minder of geen Russisch gas • 'Stad Lysytsjansk omsingeld'|| Oekraïne zegt een harde schijf in handen te hebben waarop zo'n 100 GB aan Russische militaire data staat. De harde schijf werd gevonden in de regio Tsjernihiv in het noorden van Oekraïne, waar grenswachten "taken aan het uitvoeren" waren.  Op de harde schijf staan personeelslijsten en andere informatie van een unit van het Russische luchtafweergeschut. Ook bevat de schijf gegevens over Russische wapens en informatie over militaire trainingen, zegt Oekraïne. Veel documenten waren bestempeld als 'vertrouwelijk'. "We hebben nu foto's, karakteristieken, paspoortkopieën en andere documenten in handen van de indringers", zegt de Oekraïense grenswacht. De Duitse energietoezichthouder vreest dat Rusland de gaskraan naar Duitsland verder of zelfs volledig dichtdraait. Dat zegt topman Klaus Müller van het Bundesnetzagentur in een gesprek met Duitse regionale kranten. De Russen hebben de gastoevoer richting Duitsland de laatste weken al fors teruggebracht. Donderdag zei de Duitse minister van Economische Zaken Habeck al te vrezen dat Rusland geen gas meer levert via de Nord Stream-gaspijpleiding. Vanaf 11 juli zijn er jaarlijkse werkzaamheden aan de gaspijpleiding. Dat duurt normaliter zo'n tien dagen, maar Habeck is bang dat Rusland dat moment aangrijpt om de gasleveringen te stoppen. Topman Müller zegt dat huishoudens en bedrijven nu al moeten kijken naar gasbesparing. Hij roept huishoudens op om boilers en cv-ketels te controleren en onderhoud uit te voeren, omdat dat 10 tot 15 procent gas kan besparen. Verder zegt Müller dat de huishoudens en zorginstellingen voorrang hebben boven de industrie bij het leveren van gas. Voor de industrie geldt dat bij een gastekort bekeken wordt welke sector als eerste van het gas wordt afgesloten bij een gastekort. "Zwembaden zijn duidelijk niet van vitaal belang en het maken van chocoladekoekjes ook niet", zegt Müller. Desalniettemin moeten ook Duitse huishoudens vrezen. Tegen de krant Welt am Sonntag zegt een politicus uit Hamburg dat het warme water voor inwoners die aangesloten zijn op het warmtenet mogelijk gerantsoeneerd wordt, als er een gastekort is. Ook wordt overwogen om een maximumtemperatuur voor woningen in te stellen, mocht dat nodig zijn. Pro-Russische milities zeggen dat de Oost-Oekraïense stad Lysytsjansk "compleet" is omsingeld. Dat zegt een woordvoerder tegen het Russische staatsbureau Tass. Oekraïne zegt dat er vaan omsingeling geen sprake is, en dat de stad nog altijd in Oekraíense handen is.  Lysytsjansk is de laatste grote stad van de regio Loegansk die nog in handen is van Oekraïne. De afgelopen weken wordt de stad voortdurend bestookt door het Russische leger. De autoriteiten riepen inwoners van de stad eerder deze week om zo snel mogelijk weg te gaan.  Het Russische leger heeft vijf Oekraïense legercommandoposten in de Donbas en de regio Mykolajiv aangevallen. Dat gebeurde volgens het ministerie van Defensie met "zeer nauwkeurige wapens". Ook werden drie opslagplaatsen in de regio Zaporizja geraakt. Vanochtend vroeg werd de zuidelijke stad Mykolajiv opgeschrikt door krachtige explosies. Op berichtenapp Telegram riep de burgermeester iedereen op om in schuilplaatsen te blijven. Of er slachtoffers zijn gevallen is niet bekend. Voorafgaand aan de explosies klonk het luchtalarm in de stad. Russische persbureaus melden op basis van Defensie dat de Russische luchtmacht ook een Oekraïense wapen- en uitrustingsbasis had geraakt in een tractorfabriek. Dat was in Charkov. Een Amerikaans hulpteam is na een tussenstop op Schiphol achttien tassen kwijtgeraakt met medische hulpgoederen voor Oekraïne. De bagage is zoekgeraakt toen de Amerikanen woensdag met een KLM-toestel van Amsterdam naar Polen vlogen, zegt het team tegen NU.nl. De spullen zijn nog steeds niet terecht. De hulpgoederen waren bestemd voor Oekraïense soldaten in Oost-Oekraïne. Het zou vooral gaan om medische hulpmiddelen. De groep van twintig oorlogsveteranen met een medische achtergrond vloog van Atlanta naar Krakau via Amsterdam. Maar in Polen lag de bagage niet op de band. KLM kan het verhaal van de Amerikanen niet bevestigen. De luchtvaartmaatschappij noemt het tegen NU.nl "uiterst vervelend" als de KLM een rol heeft gespeeld in de vermissing. Op Schiphol liggen al dagen stapels koffers onbeheerd van mensen die al zijn vertrokken. Het vliegveld zegt dat dat onder meer komt door een storing in de bagagesystemen. Volgens Oekraïne breidt Rusland zijn aanvallen in het oosten van het land steeds verder uit. Daarbij wordt vooral gebruik gemaakt van artillerievuur. Het leger gaf vanochtend de laatste stand van zaken in de strijd tegen de Russen, die de 129e dag is ingegaan. Volgens een Oekraïense generaal proberen Russische strijdkrachten bij de grens met Oekraïne verloren posities te heroveren, zoals rond Charkov. "In de richting van Charkov concentreren vijandelijke eenheden hun inspanningen op het tegenhouden van de acties van onze troepen en het verhinderen van onze verdere opmars", schrijft het leger in een bericht. De Russen hebben de afgelopen dagen in die regio verschillende aanvallen uitgevoerd, waarbij slachtoffers zijn gevallen. Sinds de strijd in Charkov en eromheen is geïntensiveerd is de de de distributie van hulpmiddelen aan inwoners ook opgevoerd. Op verschillende plekken staan lange rijen, onder meer in de plaats Ljoebotyn, zo'n 25 kilometer ten westen van Charkov. Ook zijn zuidelijker in de regio Donetsk aanvallen uitgevoerd, zegt het leger. In de Zwarte Zee blijft Rusland de zeeverbindingen van Oekraïne blokkeren. Ook zouden Russen apparatuur gebruiken om communicatielijnen te verstoren. Verder laat het Oekraïense leger weten dat het verzet van de lokale bevolking in Cherson groeit. "De Russische bezetters en hun handlangers zijn bang voor het verzet", staat in het bericht. "De leiding van de indringers beweegt zich rond in gepantserde auto's en kogelwerende vesten." De stafchef van het Russische leger Valeri Gerasimov heeft afdelingen geïnspecteerd die betrokken zijn bij de "speciale militaire operatie" van Moskou in Oekraïne. Het Russische ministerie van Defensie heeft dat bekendgemaakt. Er is niet gezegd of Gerasimov de militairen in Oekraïne heeft bezocht, waar hij is geweest en wanneer. Op vrijgegeven foto's op sociale media is te zien dat de stafchef een kaart op een tafel bekijkt in een ruimte dat een commandocentrum lijkt te zijn. Ook wordt hij rondgeleid op een militair terrein. Er zijn geen bewegende beelden van zijn bezoek. Rusland blijft ontkennen achter aanvallen op burgerdoelen te zitten. Volgens de Oekraïense autoriteiten zijn raketaanvallen in Oekraïne de afgelopen twee weken verdubbeld. Gisteren zijn bij zo'n aanval, niet ver van de havenstad Odessa, zeker 21 mensen omgekomen. Tientallen anderen raakten gewond. Bij de aanval werden een flatgebouw en een hotel geraakt. Rusland zegt niet achter de aanval te zitten. "Het is een mantra die we al vier maanden horen uit het Kremlin: dat Rusland geen burgerdoelen aanvalt", vertelde correspondent Geert Groot Koerkamp vanochtend in het NOS Radio 1 Journaal. "Dus is het volgens de Russen onmogelijk dat er burgerslachtoffers vallen door Rusland." Eerder ontkende Rusland de raketaanval op het winkelcentrum in Krementsjoek waarbij slachtoffers vielen. Volgens de Russen was die aanval gericht tegen een hangar met wapentuig dat was geleverd door het Westen. Groot Koerkamp: "Men wringt zich dus in allerlei bochten om die burgerslachtoffers in sommige gevallen te verklaren." Ook ontkent het Kremlin dat het leger Slangeneiland noodgedwongen heeft moeten verlaten. "Rusland zegt dat ze daar zijn vertrokken zodat Oekraïne graan en andere goederen kan exporteren", zegt Groot Koerkamp. Wat ook opvallend is, is dat Rusland zegt dat het Slangeneiland heeft verlaten omdat het eiland moeilijk te verdedigen is. "Er groeien vrijwel geen bomen. Oekraïne heeft meermalen het eiland aangevallen, maar niet succesvol, zegt Rusland. Dat was ook een overweging van Moskou om te zeggen: dan kunnen we beter dit eiland verlaten aangezien alle doelen daar zijn bereikt." Oekraïne beschuldigt Rusland ervan dat het fosforbommen op Slangeneiland heeft gegooid. Volgens een Oekraïense bevelhebber vlogen Russische straaljagers vanaf de Krim naar het kleine eiland in de Zwarte Zee en lieten ze bommen vallen. Eerder deze week heroverde Oekraïne het eiland. Rusland zegt dat de troepen het eiland verlieten als gebaar van goede wil, maar Oekraïne bestrijdt die lezing. Volgens Kiev gebruikten de Russen het eiland om radioverkeer te onderscheppen. Met artilleriegeschut zouden de Russen van het eiland zijn verdreven. Dat de Russen het eiland nu zouden hebben gebombardeerd is vanuit Oekraïens oogpunt een teken dat ze het eiland niet vrijwillig hebben verlaten. Het eiland werd vrij snel aan het begin van de oorlog ingenomen door de Russische marine. Deze beelden zijn vrijgegeven door de Oekraïnse legerleiding: In de zuidelijke stad Mykolajiv zijn vanochtend vroeg krachtige explosies gehoord, zegt de burgemeester van de stad. Op berichtenapp Telegram roept hij iedereen op om in schuilplaatsen te blijven. De oorzaak van de explosies is vooralsnog niet duidelijk. Voorafgaand aan de explosies klonk het luchtalarm in de stad. De raketaanval van Rusland op een flatgebouw in Odessa gisteren was een bewuste actie, zegt de Oekraïense president Zelensky. Bij die aanval zijn zeker 21 doden en tientallen gewonden gevallen. Zelensky noemde het een terroristische daad. "Het was een simpel appartementengebouw waar ongeveer 160 mensen, gewone mensen, burgers, woonden", zei Zelensky in zijn dagelijkse videoboodschap. Er werden volgens de president geen wapens of militaire middelen bewaard in het gebouw, "zoals de Russische propaganda altijd beweert over dit soort aanvallen". Goedemorgen, welkom in het liveblog van zaterdag 2 juli over de oorlog in Oekraïne. Het liveblog van gisteren vind je hier.||https://nos.nl/liveblog/2434927-duitsland-houdt-rekening-met-minder-of-geen-russisch-gas-stad-lysytsjansk-omsingeld
2022-07-02||Meer arrestaties voor openlijke geweldpleging bij huis Van der Wal|| De politie heeft nog eens twee mensen aangehouden die worden verdacht van openlijke geweldpleging bij het huis van minister Van der Wal (Natuur en Stikstof) afgelopen dinsdag. Het zijn mannen van 26 en 30 jaar uit de gemeente Nunspeet, meldt de politie. Ze worden ook verdacht van het stelen van een camera die langs de weg stond. De mannen meldden zich vanochtend op het bureau, nadat de politie eerder al onherkenbare beelden van een aantal verdachten van de boerenprotesten had vrijgegeven. De politie zegt woensdag herkenbare beelden van relschoppers online te zetten, als de verdachten zich niet melden. Vrijdag meldden twee andere mannen zich al, een van 23 uit Bathmen en een 46-jarige man uit Holten. Zeven mensen hebben zich nog niet gemeld. Ook werd een man uit Uden van 52 gearresteerd, vanwege oproepen om supermarkten en distributiecentra te blokkeren en bedreiging van premier Rutte. Dinsdag braken radicale boeren door een politieafzetting bij het huis van Van der Wal. Daarbij werd een politieauto vernield. Ook werd een giertank in de buurt van de woning van de minister geleegd. Ook bij een protest in de omgeving van Stroe werd het grimmig. Daar bewerkten relschoppers een politiebusje met grote hamers en stalen pijpen. De politie arresteerde in de dagen daarna meerdere mensen, onder meer voor openlijke geweldpleging, het blokkeren van de snelweg en poging tot doodslag. Beelden van de onrust bij het huis van minister Van der Wal:||https://nos.nl/artikel/2435025-meer-arrestaties-voor-openlijke-geweldpleging-bij-huis-van-der-wal
2022-07-02||'Heel herkenbaar voor misbruikslachtoffers dat Pauw 35 jaar lang zweeg'|| "Dit is wie ik ben, ik hoef het niet meer te verbergen." Pionier in het voetbal voor vrouwen Vera Pauw heeft wereldkundig gemaakt dat ze naar eigen zeggen eind jaren 80 is verkracht door een coach. In Pauws verhaal zit volgens kenners veel dat andere misbruikslachtoffers herkennen. "Als beschermingsmechanisme hebben ze lang geprobeerd zoiets te vergeten, of soms zelfs zichzelf wijs proberen te maken dat het niet is gebeurd." Pauw maakte haar verhaal openbaar op Twitter, NRC had er een grote publicatie over. "Vijfendertig jaar lang heb ik het geheim gehouden voor de wereld (...) en ook, wat ik nu accepteer, van mezelf", zegt de voetbalcoach in haar eigen verklaring. Voor misbruikslachtoffers is het een zeer herkenbaar verhaal, zeggen experts. Net als anderen heeft Pauw haar persoonlijke ervaring jarenlang vergeefs geprobeerd weg te stoppen. "Wat je ook vaak ziet is dat organisaties worstelen hoe ze moeten omgaan met dit soort zaken", zegt Iva Bicanic van het Centrum Seksueel Geweld. "En dat het slachtoffer er de dupe van wordt." In dit geval betreft die organisatie de KNVB, de grootste sportbond van Nederland. Pauw stelt dat de voetbalbond haar meldingen over seksueel wangedrag heeft genegeerd; ze is door nog twee andere KNVB-functionarissen aangerand, stelt ze. Pauw, die momenteel bondscoach is van het Iers nationaal voetbalvrouwenelftal, vindt daarnaast dat ze structureel is tegengewerkt: "Gepland vernederingsbeleid", zei ze tegen NRC. "Het is onacceptabel dat Vera destijds niet de veilige werkomgeving heeft ervaren waar ze recht op had", zegt de KNVB in een schriftelijke reactie. De bond zegt "onvoldoende alert" te zijn geweest op "verhulde" signalen van Pauw in 2011 over seksueel grensoverschrijdend gedrag. Maar de KNVB zegt ook dat ze in 2017 in een gesprek zou hebben verzocht geen actie te ondernemen. In samenspraak met elkaar hebben de KNVB en Pauw de beschuldigingen laten onderzoeken door een extern onderzoeksbureau. Maar tot de resultaten openbaar zijn, is het net als bij veel andere #MeToo-zaken gissen naar de feiten. Zelfs na jarenlang onderzoek kan een enkele misbruikzaak nog eindigen in twee compleet andere lezingen. "Als er niemand bij is geweest die iets kan bevestigen, blijft het jouw woord tegen dat van een ander. Dat maakt het heel erg lastig", zegt Renald Majoor, initiatiefnemers van stichting De Stilte Verbroken. Dit is een organisatie die zich inzet om misbruik binnen de sportwereld aan te pakken. Dit welles-nietes-scenario doet zich ook voor bij de verkrachtingsbeschuldiging door Pauw. De coach die haar in 1987 zou hebben misbruikt stelt in een reactie dat er sprake was van seks met wederzijdse instemming. Pauw zei tegen NRC dat het op die manier begon, maar dat de man seksueel agressief was: "Dit was geen vrijen met elkaar." Pas achteraf ervoer de voetbalster het als verkrachting. Ook dit is herkenbaar voor slachtoffers, vervolgt Bicanic. Ze schreef een proefschrift over vierhonderd vrouwen die zo'n ervaring hadden toen ze tussen de 15 en 20 jaar oud waren. "Die zeiden: ik ben nu in de dertig en besef nu pas wat me is overkomen. Maar als beschermingsmechanisme hebben ze lang geprobeerd zoiets te vergeten, of soms zelfs zichzelf wijs proberen te maken dat het niet is gebeurd." Lange tijd dacht de vrouwenvoetbalcoach dat het haar eigen schuld was geweest, zei ze tegen NRC. Ook dat is gebruikelijk gedrag voor slachtoffers. Maar Bicanic benadrukt dat seksueel wangedrag altijd de schuld is van de dader. Zeker als er sprake is van een ongelijke verhouding, zoals Pauw stelt. Het overkoepelende probleem dat Pauw aankaart is wat zij omschrijft als een apenrotscultuur bij de KNVB, waar leidinggevenden wegkomen met seksueel wangedrag. Majoor (stichting De Stilte Verbroken) kijkt daar niet van op. "Zowel in de sportwereld als daarbuiten zijn de afgelopen jaren veel beerputten geopend. Toch is het ongelofelijk dat er weer zo'n groot verhaal opduikt." Het toont volgens hem weer aan dat sporters erg kwetsbaar zijn voor schadelijke machtsstructuren. Maar Majoor vindt ook dat de KNVB, hoewel grensoverschrijdend gedrag bij de voetbalbond hoog op de agenda staat, de zaak niet goed lijkt te hebben behandeld. "Als iemand met zulke beschuldigingen naar voren stapt, dan hoop je dat er iemand is die haar serieus neemt. Al helemaal bij zo'n grote voetbalbond. Maar ze lijkt juist te zijn tegengewerkt."||https://nos.nl/artikel/2435011-heel-herkenbaar-voor-misbruikslachtoffers-dat-pauw-35-jaar-lang-zweeg
2022-07-02||Zorgen over uitbraak varkenspest pal over de grens in Duitsland|| Boerenorganisatie LTO reageert bezorgd op de uitbraak van Afrikaanse varkenspest in Emsbüren. Het Duitse dorp ligt op ruim twintig kilometer afstand van het Nederlandse Denekamp in Twente. De 280 zeugen en 1500 biggen op het Duitse bedrijf worden morgen geruimd om verspreiding van de besmettelijke en voor varkens dodelijke ziekte te voorkomen. Maar dat is nog geen garantie dat Nederland gespaard blijft. "Dat baart ons zorgen", zegt Martin Oldenhof van LTO Noord bij RTV Oost. "Het komt nu echt aan de grens." "Het was helaas een kwestie van tijd", zei de Nedersaksische landbouwminister Barbara Otte-Kinast op een ingelaste persconferentie. Ze spreekt over "een harde, emotionele klap voor de varkenshouders". Het bedrijf in Emsbüren ligt in een gebied waar heel veel varkens worden gehouden. In de directe omgeving alleen al zitten zo'n driehonderd bedrijven met 200.000 dieren. Met onmiddellijke ingang is het vervoer van varkens daar verboden. De minister sluit het niet uit dat nog veel meer dieren moeten worden gedood. Afrikaanse varkenspest is een besmettelijke virusziekte die vaak dodelijk verloopt. Er is geen vaccin. De ziekte wordt direct van dier op dier overgebracht. Voor de mens is de ziekte ongevaarlijk. Maar de mens speelt wel een belangrijke rol bij de overdracht. Dat kan al heel simpel, via besmette voorwerpen zoals kleding, schoenen en voedsel. In 2018, toen de ziekte ook dreigde op te rukken, zette de Rijksoverheid een campagne op om uitgebreide besmetting te voorkomen, waarbij vrachtwagenchauffeurs die over de grens komen werd gevraagd om zelfs geen plakje ham of andere varkensvleeswaren meer in te voeren. De provincie Overijssel gaf jagers toestemming om niet alleen overdag maar ook 's nachts op wilde zwijnen te jagen. Ook de omstreden drukjacht werd tijdelijk weer toegestaan. Bij drukjacht drijft een hond het wild op, terwijl een jager vanuit een verhoogde positie schiet. Uiteindelijk kwam de Afrikaanse varkenspest in 2018 niet eens in de buurt van de Nederlandse landsgrenzen. Het bleef toen beperkt tot een aantal gevallen in de Belgische Ardennen. Van een uitbraak was geen sprake. Maar sinds 2020 heeft de ziekte wel voet aan de grond gekregen in Duitsland, aanvankelijk ten oosten van Berlijn, maar nu dus ook in het westen.||https://nos.nl/artikel/2435007-zorgen-over-uitbraak-varkenspest-pal-over-de-grens-in-duitsland
2022-07-02||Schip breekt in tweeën voor kust Hongkong, 27 vermisten|| Voor de kust van Hongkong is een schip in tweeën gebroken en gezonken, 27 mensen worden vermist. De Fujing001 kwam in de problemen toen het in een tropische storm terechtkwam, melden de Chinese autoriteiten. Er waren dertig mensen aan boord, van wie er drie zijn gered door de kustwacht. Het lijkt erop dat de anderen in zee zijn terechtgekomen. De reddings- en zoekoperatie met vliegtuigen, een helikopter en een boot werd de eerste uren bemoeilijkt door golven van 10 meter hoog en windsnelheden van 144 kilometer per uur. Grote golven overspoelen het deel van het schip dat nog drijft terwijl een drenkeling wordt gered:||https://nos.nl/artikel/2434999-schip-breekt-in-tweeen-voor-kust-hongkong-27-vermisten
2022-07-02||Twee arrestaties na neerschieten man tussen winkelend publiek in Leerdam|| De politie heeft twee verdachten opgepakt vanwege het neerschieten van een 21-jarige man in het centrum van Leerdam vanmiddag. Die raakte daarbij gewond. De verdachten zijn twee mannen van 20 en 27 afkomstig uit Leerdam. Zij namen vanmiddag tussen het winkelend publiek de man onder vuur en gingen er op een scooter vandoor. Enkele uren later werden ze aangehouden. Er is nog niets duidelijk over het motief. "Het is echt ongelooflijk. Zaterdagmiddag, in het centrum van Leerdam en dan gaan schieten", zei burgemeester Fröhlich op Twitter na het incident. "Rust is redelijk weergekeerd, betrokkenen en getuigen natuurlijk aangedaan."||https://nos.nl/artikel/2434995-twee-arrestaties-na-neerschieten-man-tussen-winkelend-publiek-in-leerdam
2022-07-02||Honderden mensen op de Dam demonstreren voor recht op abortus|| Op de Dam in Amsterdam hebben honderden mensen gedemonstreerd voor het recht op abortus. Het was de tweede keer in twee maanden tijd dat de betogers in de hoofdstad samenkwamen. Directe aanleiding voor het protest was de uitspraak van het Amerikaanse Hooggerechtshof dat bepaalde dat het federaal abortusrecht wordt afgeschaft. Dat betekent dat de staten in de VS nu zelf mogen beslissen of ze abortus toestaan. Deze beslissing leidde tot tientallen betogingen en woedende reacties van vooral Democraten. President Biden noemde de beslissing "een grote fout". De actievoerders op de Dam spraken hun afschuw uit over de beslissing in de VS: In Nederland wordt abortus juist toegankelijker. Onder meer door de afschaffing van de verplichte bedenktijd en de mogelijkheid om de abortuspil bij de huisarts te halen. Ongeveer 30.000 vrouwen kiezen jaarlijks voor een abortus. Actievoerders op de Dam pleitten er ook voor dat abortus op geen enkele manier strafbaar is en helemaal uit het Wetboek van Strafrecht wordt gehaald. De actievoerders droegen bordjes met daarop teksten als 'Glad I'm not born in the USA' en 'Mijn lichaam, mijn keuze'. Volgens de gemeente was sprake van een rustige sfeer. Ondertussen zien ook organisaties tegen abortus in Nederland de belangstelling voor hun activiteiten groeien. Hoe kijken zij naar de laatste ontwikkelingen in Amerika en Nederland?||https://nos.nl/artikel/2434985-honderden-mensen-op-de-dam-demonstreren-voor-recht-op-abortus
2022-07-02||Reizende Pride-fototentoonstelling opnieuw beklad, nu in Maastricht|| De rondreizende fototentoonstelling van Pride Photo is vannacht opnieuw beklad. Nadat een aantal foto's eerder met graffiti werd ondergespoten in Vlissingen en Almere, gebeurde vannacht op de Stationsstraat in Maastricht. De tentoonstelling was daar gisteren geopend. "Dieptriest. Het is echt een dieptepunt dat dit nog steeds gebeurt, anno 2022", zegt Jaison Blok van COC Limburg. "De expo was er nog geen dag en dan is-ie alweer beklad." De reizende fototentoonstelling Celebrate the Unseen toont onder meer een aantal naaktfoto's van een transgender man, maar ook foto's van mannen die elkaars hand vasthouden in Afrika, portretten van homoseksuele ouderen en twee zoenende voetballers in Mexico. Met de foto's wordt aandacht gevraagd voor "de vaak benarde mensenrechtensituatie waar de lhbti+-gemeenschap wereldwijd mee te maken heeft", zegt de organisatie. In Vlissingen werden begin mei vijf van de twintig foto's beklad. In Almere met name de foto van een transgender man. In Maastricht zijn vannacht vrijwel alle foto's van de expositie besmeurd met rode verf. Blok van het COC zegt nog even te wachten met aangifte totdat ook de gemeente en een aantal lokale politici zich aansluiten. "Ook voor hen is het belangrijk dat hier een eind aan komt. We moeten echt gezamenlijk aangifte doen." Een aantal politieke partijen heeft al gereageerd. D66 schrijft op Twitter: "Onacceptabel. Dit vandalisme laat zien dat we op het gebied van de acceptatie van lgbtq+ nog een lange weg te gaan hebben." GroenLinks schrijft op Facebook met "ontsteltenis" te hebben kennis genomen van de bekladde tentoonstelling. COC Limburg heeft nog geen idee wie verantwoordelijk is. Wel klaagt de belangenorganisatie over kleine groepen jongeren die af en toe het (open) café binnenlopen. "Ze doen eigenlijk niets, behalve dat ze flyers meenemen en die buiten op straat gooien. En dan roepen ze iets van 'vieze homo' of zo. Maar onlangs hebben ze hier ook de ruiten ingegooid", zegt Blok. "Lhbti'ers die nu het station uitkomen voelen zich totaal niet welkom. Maar straks durven ze ook niet meer naar het COC. Dit kan gewoon niet en dat gaan we aanpakken", zegt Blok tegen 1Limburg. "We gaan nu toch kijken of we vrijwilligers aan de deur moeten zetten om dat soort jongeren tegen te houden."||https://nos.nl/artikel/2434984-reizende-pride-fototentoonstelling-opnieuw-beklad-nu-in-maastricht
2022-07-02||Schutter dubbele moord McDonald's Zwolle: 'Ik werd afgeperst'|| De man die in een drukke McDonald's in Zwolle twee broers doodschoot, zegt dat hij maandenlang door hun familie werd afgeperst en bedreigd. Het zou niet zijn bedoeling zijn geweest om de mannen te vermoorden, zei hij in politieverhoren die de NOS heeft ingezien. Donderdag begint de rechtszaak tegen de 32-jarige Veysel Ü., verdacht van het doodschieten van de broers Hüseyin en Ali Torunlar. Hij deed dit in maart dit jaar voor de ogen van tientallen getuigen, onder wie veel kinderen. "Wat er in de McDonald's gebeurd is, heb ik echt spijt van", zei Ü. afgelopen maand tegen de recherche. "Ik schaam me vreselijk. Ook voor de kinderen die erbij waren." Een paar uur na de schietpartij meldde Ü. zich op het politiebureau in Deventer. "Ik heb iets ergs gedaan", zei hij. Hij gaf meteen toe dat hij had geschoten en werd aangehouden. Al in zijn eerste verhoor verklaarde Ü. dat hij werd afgeperst. Inmiddels zijn chatberichten tussen de slachtoffers, hun familieleden en Veysel Ü. onderzocht. Ook is de verdachte nader ondervraagd. Volgens de recherche lijkt het er in berichten op dat Ü. honderdduizenden euro's tegoed had van een zoon van de omgekomen Ali Torunlar. Veysel Ü. runde een bedrijf in Turkse levensmiddelen. Hij woonde met zijn vrouw, zoontje en drie maanden oude baby in Rozendaal, een dorpje bij Arnhem. In een van de verhoren vertelt de ondernemer dat hij via de familie Torunlar vastgoed wilde kopen in Istanbul en veel geld heeft geïnvesteerd waar hij nooit meer iets van terugzag. "Het is maffia, ze hebben me geplukt", zei Veysel Ü. volgens een kennis. Ü. beweert dat het gaat om een piramidespel, maar wilde daar bij de politie niets over uitleggen. Ook wilde hij niet vertellen waarom hij de grote geldbedragen vaak contant afdroeg. RTV Oost meldde eerder dat Veysel Ü. en zijn vader in het verleden betrokken leken bij wiet- en heroïnehandel. Zelf ontkent hij ook maar iets met criminaliteit te maken te hebben. De zoon van Ali Torunlar heeft tegen de politie gezegd dat Ü. inderdaad wilde investeren in Turkije en dat er daarom geld over en weer ging, maar dat het juist Veysel Ü. was die de boel bedonderde. Hoe het echt zit, blijft vooralsnog onduidelijk. Het conflict leidde in ieder geval tot dreigende taal van de zoon van Ali Torunlar richting de verdachte, blijkt uit appjes die aan het strafdossier zijn toegevoegd. Bemiddeling van zijn oom Hüseyin Torunlar leverde niets op. Op 30 maart spraken Hüseyin en Ali Torunlar af met Veysel Ü. in de McDonald's in Zwolle-Noord. Opnieuw moest hij betalen, verklaarde de verdachte. Dit keer 30.000 euro. Hij sprak bijna een uur met de broers, maar het gesprek escaleerde naar eigen zeggen toen hij aangaf dat hij niet kon betalen. "Ik kreeg te horen: ik schiet je dood en we nemen je kinderen ook mee." Toen zou er iets bij hem geknapt zijn, al zegt Veysel Ü. tegen de politie dat hij niet meer goed weet wat er toen gebeurde. "Ik voelde me kapot van binnen." Getuigen zagen hoe Ü. een wapen trok en de broers van dichtbij neerschoot. In de McDonald's brak grote paniek uit. Ouders duwden hun kinderen onder tafel en veel mensen vluchtten naar buiten. De politie vond later elf kogelhulzen. Na de schietpartij zou Ü. een willekeurige kant op zijn gereden. Hij zegt zijn telefoon en het vuurwapen onderweg uit het raam te hebben gegooid. Het pistool zou hij hebben meegenomen omdat hij zich bedreigd voelde door de broers, maar Ü. zegt dat hij niet van plan was hen iets aan te doen. In mei heeft de politie samen met hem gezocht naar zijn telefoon en het wapen, maar die zijn niet gevonden. Veysel Ü. wordt door het OM verdacht van moord of doodslag. Zijn advocaten, Esther Blok en Michel van Stratum, betwisten dat sprake is geweest van een koelbloedige liquidatie. "Alles wijst erop dat onze cliënt lange tijd is opgelicht, afgeperst en met de dood bedreigd. Het lijkt op een geval van psychische overmacht." Volgens de advocaten verkeert de verdachte nog altijd in "een soort shocktoestand", maar werkt hij mee aan het onderzoek. De advocaat van de nabestaanden, Priscilla Buchele, zegt dat de familie zich niet herkent in de beschuldigingen van de verdachte. "Als hij zich bedreigd had gevoeld, dan had hij naar de politie moeten gaan en had hij niet twee mensen om het leven hoeven brengen", aldus Buchele. Ze zegt dat geen enkele verklaring "deze afschuwelijke daad" kan rechtvaardigen. "Het is verdrietig dat de familie, in tijden van extreme rouw, via de media geconfronteerd wordt met dergelijke beschuldigingen door de verdachte. De familie geeft er de voorkeur aan het proces te voeren waar het hoort, namelijk in de rechtbank."||https://nos.nl/artikel/2434973-schutter-dubbele-moord-mcdonald-s-zwolle-ik-werd-afgeperst
2022-07-02||Lange rijen op Schiphol: eerste weekend van juli meteen druk|| Het was vanmorgen al vroeg druk op Schiphol. Vakantiegangers en andere reizigers stonden tot ver buiten de vertrekhallen te wachten en het kan lang duren om door de beveiliging te komen. Persbureau ANP meldt dat de meeste mensen de drukte wel accepteren en dat er van boze reacties bij wachtende reizigers geen sprake is. Wel maken mensen zich zorgen of ze hun vlucht zullen halen. Een aantal vluchten is vertraagd of geannuleerd. Schiphol kampt al een tijd met een tekort aan personeel bij de bagage-afhandeling en de beveiliging. De luchthaven gaf daarom eerder al aan dat het lastig zal worden om de zomerdrukte het hoofd te bieden en daarom werden verschillende maatregelen aangekondigd. Zo geldt er deze maand een maximum aantal van 67.500 reizigers die dagelijks van Schiphol mogen vertrekken, maar die maatregel gaat pas vanaf volgende week in. Dat betekent dat er dagelijks duizenden reizigers minder vanaf de luchthaven kunnen vertrekken. Vooral reizigers van KLM zullen dat merken. Ook deze reiziger stond vanmorgen buiten de vertrekhal te wachten: Niet alleen op Schiphol is het druk, ook op andere Europese vliegvelden zijn problemen. Dit weekend is er bijvoorbeeld een staking op vliegveld Charles de Gaulle in Parijs. Eén op de vijf vluchten op de grootste luchthaven van Frankrijk gaat daardoor vandaag niet door. Op het vliegveld van Frankfurt hadden ze gisteren te maken met een 'kofferchaos'. Daar stapelden koffers zich op door een gebrek aan personeel. Een passagier filmde de taferelen op de luchthaven: In Ierland gaat het leger helpen met de beveiliging op het vliegveld van Dublin op momenten van grote drukte of als er veel personeel uitvalt bij een heropleving van het coronavirus. Ook daar hebben ze grote moeite met het vinden van personeel. Veel mensen zijn ontslagen tijdens de coronacrisis, maar nu het vliegverkeer weer volop op gang komt, lukt het nauwelijks om nieuwe mensen aan te nemen. De Belgische luchthaven Brussels Airport zegt juist klaar te zijn voor een drukke zomer. De afgelopen weken heeft het vliegveld honderden vacatures ingevuld om de verwachte drukte het hoofd te bieden. Brussels Airport verwacht zo'n 4 miljoen reizigers deze zomer. Maandag wacht Schiphol mogelijk een nieuw probleem. Boerenorganisaties hebben gezegd dat ze die dag het hele land willen platleggen uit protest tegen het stikstofbeleid, met in het bijzonder acties rond luchthavens. Schiphol heeft reizigers daarom opgeroepen om zo veel mogelijk met de trein naar het vliegveld te komen. Minister Ollongren van Defensie zei gisteren dat het leger klaarstaat om maandag te assisteren op Schiphol. "Schiphol is vitaal. Dat moet kunnen doordraaien", aldus Ollongren. De wegen naar de luchthaven moeten volgens de minister vrij blijven. Ze riep de boeren daarom op om niet naar Schiphol te gaan.||https://nos.nl/artikel/2434971-lange-rijen-op-schiphol-eerste-weekend-van-juli-meteen-druk
2022-07-02||Jongen (17) zwaargewond bij steekpartij Oost-Souburg, politie pakt vier tieners op|| Bij een steekpartij in Oost-Souburg is vannacht een jongen van 17 zwaargewond geraakt. De politie heeft vier verdachten opgepakt, onder wie een meisje van veertien. De steekpartij was rond 00.30 uur vannacht bij het parkeerterrein van de Jumbo-supermarkt, meldt Omroep Zeeland. De politie gaat ervan uit dat dat daar een groep minderjarigen aanwezig was, maar wat er exact is gebeurd, is nog onduidelijk. Nadat het slachtoffer naar het ziekenhuis was gebracht, nam de politie in eerste instantie twee meisjes mee naar het bureau als getuigen. In de loop van de nacht bleek dat zij mogelijk zelf betrokken waren bij de steekpartij. De twee, een 14-jarig meisje uit Middelburg en een 16-jarig meisje uit Vlissingen, zijn opgepakt en worden vandaag gehoord. Even later zijn ook twee jongens (van 15 en 16 jaar) opgepakt in twee woningen in Vlissingen. Ook zij worden vandaag gehoord. De politie is nog op zoek naar een man die op het moment van de steekpartij zijn hond uitliet vlak bij het parkeerterrein. Verder roept de politie iedereen in de omgeving op om camerabeelden, bijvoorbeeld van bewakingscamera's, met de politie te delen.||https://nos.nl/artikel/2434968-jongen-17-zwaargewond-bij-steekpartij-oost-souburg-politie-pakt-vier-tieners-op
2022-07-02||Zunderts Club Diana, seksclub bekend van de Tour, sluit na 44 jaar|| Nog twee weken en dan is het over en uit voor Club Diana in Zundert. Er komt een eind aan de 44-jarige geschiedenis van de privéclub, in de jaren tachtig in heel Nederland bekend door een wielrennersbus in de Tour de France. Legaal is er geen geld meer te verdienen in de seksbranche, zegt Ruud Siemons, een van de eigenaren van Club Diana. Klanten zijn er volgens hem genoeg. Die behoefte blijft altijd, meent hij. Maar de vrouwen blijven weg. Het ontbreekt aan vrouwen die nog belasting willen betalen, zegt Siemons bij BN De Stem. Alles duikt volgens hem de illegaliteit in "omdat dat meer opbrengt of omdat je daar zonder paspoort kunt werken". Siemons noemt ook de coronacrisis en de gestegen energiekosten als reden voor de sluiting. Doordat alle ruimtes in de club permanent verwarmd en verlicht zijn, zijn de vaste lasten zo hoog dat er "niet tegenop te verdienen valt". Bij Club Diana werken nu, naast het 'gewone' personeel, vijftien vrouwen. Het bedrijf werd in 1978 opgericht als Sauna Diana door het echtpaar Corrie en Frans Siemons, de ouders van Ruud. Op een steenworp afstand van de Belgische grens begonnen ze een club die "ernaar streeft bij te dragen aan het algehele geluksgevoel van haar gasten", aldus de website. Daarin was Sauna Diana niet uniek; zeker in het grensgebied met België waren en zijn er tal van gelegenheden die seksueel vermaak bieden. Wat Sauna Diana wél uniek maakte, is de uitvinding van de rennersbus. Dat verhaal begon in de jaren tachtig, toen de club de plaatselijke wielervereniging sponsorde. Frans en Corrie Siemons vonden het vreemd dat renners voor en na afloop van wielerwedstrijden vaak geen fatsoenlijke kleed- en douchegelegenheid ter beschikking hadden. Ze kochten een oude Engelse dubbeldekker, beschilderden de buitenkant met een sexy dame en verbouwden de binnenkant zodat de renners van de Sauna Diana-ploeg ontspannen aan een wedstrijd konden beginnen en na afloop konden douchen. "Terwijl de profrenners in de jaren tachtig zich nog dubbelgevouwen moesten behelpen in een auto beschikten de coureurs van Zundert al over een heuse wielerbus", is te lezen op de website van de club. "Voordat we het wisten deed onze wielerbus dienst als rennersbus voor profploegen of kopieerde men het concept." Zo staan er nu op de start- en finishplekken van de Tour de France vandaag de dag talloze, vaak uitermate luxueuze rennersbussen, geparkeerd. Binnen worden de renners gemasseerd,, verzorgd, geïnstrueerd en gefoerageerd. Buiten staan talloze groupies te wachten tot hun helden naar buiten komen. De dubbeldekker van Diana is al jaren niet meer als rennersbus in gebruik. Eigenlijk verwaterde dat al toen de zonen Marc, Ruud en Jan Siemons in de jaren negentig een punt zetten achter hun (professionele) wielercarrière. De bus is tegenwoordig in gebruik als reclameobject. Bij grensovergangen, popfestivals en tal van andere evenementen stond de dubbeldekker plotseling in de berm geparkeerd. Vorig jaar Kerst ging dat mis: toen stond de voorkant ervan plotseling in brand. "De oorzaak is nog niet duidelijk, vermoedelijk is het opvallende wielermonument in brand gestoken", meldde Omroep Brabant destijds. De schade was aanzienlijk, maar wielerfans én seksclubfans wisten in korte tijd het geld bijeen te brengen om de bus te herstellen. Reclamemaken met de dubbeldekker kan weer. Maar nu de club sluit hoeft het niet meer. De geschiedenis van de 'Moeder aller bussen' werd in 2013 gedocumenteerd in het tv-programma Andere Tijden Sport.||https://nos.nl/artikel/2434967-zunderts-club-diana-seksclub-bekend-van-de-tour-sluit-na-44-jaar
2022-07-02||Boeren voeren actie bij bedrijf van D66-Kamerlid De Jong|| Een groep boeren heeft zich zaterdagochtend verzameld bij het ijsbedrijf van D66-Tweede Kamerlid Romke de Jong in het Friese dorp Gorredijk. Met trekkers verhinderen ze dat busjes het bedrijf in en uit kunnen rijden. Rond 08.00 uur stonden volgens de politie zo'n zeven trekkers bij het bedrijf van de politicus. De boeren hebben onder meer spandoeken op hun trekkers waarop ze hun onvrede uiten met het stikstofbeleid van het kabinet. De vader van de politicus, die de fabriek beheert, zegt tegen persbureau ANP dat de boeren eisen dat ze met zijn zoon spreken. De bedrijfsvoering wordt door het protest ernstig gehinderd, zegt De Jong senior. "Dat betekent, zoals het er nu uitziet, dat wij de Floriade vandaag niet kunnen bevoorraden." Bovendien zou het bedrijf ijs langsbrengen bij het festival Down the Rabbit Hole, maar daar is volgens hem nog genoeg voorraad. Ook kan het bedrijf geen ijskarren leveren. De blokkade van het bedrijfsterrein is ook uit de lucht gefilmd: Romke de Jong laat in een reactie weten niet in gesprek te gaan met de aanwezige boeren. "Vanuit fatsoen en wederzijds respect" wil hij altijd in gesprek, aldus de politicus, "maar niet op deze manier". Volgens de politie is er goed contact met de mensen in de fabriek en de betogers. "Het is heel rustig", zegt ook De Jong senior. "Het zijn boeren uit de omgeving, ik ken ze ook." Uit onvrede met het voorgenomen stikstofbeleid van het kabinet bezochten boeren de afgelopen weken meerdere malen huizen van politici. Zo werd het huis van stikstofminister Van der Wal bezocht. Ook kwamen betogers samen bij het huis van CDA-Kamerlid Derk Boswijk. Onder meer naar aanleiding van deze protesten en de wegblokkades van boeren op meerdere plekken, hield de Tweede Kamer donderdag een debat. Daarin spraken meerdere Kamerleden hun afschuw uit over de bezoeken van de politici. Tijdens het debat uitten alle partijen hun afschuw over de wegblokkades, intimidaties en de protesten bij de privéwoningen van politici. Om de gemoederen te bedaren, denkt het kabinet erover een bemiddelaar aan te stellen om het gesprek met boze en ongeruste boeren op gang te brengen.||https://nos.nl/artikel/2434960-boeren-voeren-actie-bij-bedrijf-van-d66-kamerlid-de-jong
2022-07-02||Harde kritiek regionale CDA'ers op stikstofbeleid, partijtop door het stof|| Regionale CDA-leden hebben harde kritiek op het stikstofbeleid van hun partij en het kabinet. De doelen zijn onhaalbaar en het kabinet moet terug naar de tekentafel, zeiden ze op een bijeenkomst met de partijtop in Nijkerk. Sommige provinciebestuurders van het CDA dreigen het beleid niet uit te voeren als er niet meer perspectief komt voor de boeren. Zo'n 100 leden waren afgekomen op de bijeenkomst met partijleider Hoekstra, fractievoorzitter Heerma en Kamerlid Boswijk. Een flink deel van de aanwezigen is actief als regionaal of lokaal politicus namens de partij. Jo-Annes de Bat, CDA-gedeputeerde in Zeeland, is naar eigen zeggen "woest" om de plannen, die veel boeren hun bedrijf zullen kosten. "Wat er gebeurt is echt fout. Als het kabinet het voor elkaar krijgt om alle partijen boos te krijgen, doe je iets goed fout", maakte hij duidelijk. Partijleider en minister van Buitenlandse Zaken Hoekstra moet wat hem betreft naar Brussel om de "onrealistische doelen" die ons land worden opgelegd bij te stellen. Andere CDA-leden uitten, soms emotioneel, harde kritiek op de partijleider:  Aan het begin van de bijeenkomst ging Kamerlid Derk Boswijk al door het stof. "Jullie zijn in een waardeloze, onzekere situatie beland en dat steekt me. Dat hadden we voor een groot deel kunnen voorkomen", zei hij tegen zijn partijgenoten. Door alleen maatregelen aan te kondigen voor de agrarische sector en niet voor andere sectoren heeft het kabinet "gebrek aan empathie" getoond, vindt hij achteraf. Boswijk, die afgelopen week nog thuis werd bezocht door boze boeren en daarom een paar dagen niet naar Den Haag ging, heeft naar eigen zeggen minister Van der Wal (Stikstof en Natuur) van tevoren gewaarschuwd voor het kaartje dat ze ging presenteren met daarop de gebieden waar de stikstofuitstoot fors omlaag zou moeten. "Ik zou dat niet doen, heb ik tegen haar gezegd." Het kaartje leidde tot grote onrust onder de boeren. Boswijk: "Ik baal ervan dat ik toen niet op mijn strepen ben gaan staan." Ook partijleider Wopke Hoekstra erkende dat zijn partij en het kabinet een valse start hebben gemaakt met de stikstofplannen. "Ik ben hier gekomen om goed te luisteren. In dit dossier zijn allerlei dingen niet goed gegaan." De Overijsselse provinciebestuurder Eddy van Hijum vindt dat hij met "onhaalbare doelen" wordt opgezadeld. Als de CDA-top serieus vindt dat er een valse start is gemaakt, moet de plannen terug naar de tekentafel. "Begin dan ook opnieuw!", zei hij. Als Van Hijum toch de bestuurlijke opdracht krijgt om het beleid uit te voeren zal hij dat niet doen zonder perspectief voor de boeren, waarschuwde hij. In de zaal waren ook CDA-leden met een agrarische achtergrond, zoals de jonge boerin Iris Bouwers uit Drenthe, tevens lobbyist voor boerenorganisatie LTO Nederland in Brussel. Bouwers wil het bedrijf van haar ouders overnemen, maar door de stikstofperikelen krijgt ze financiering niet rond. "Doe dit onze partij niet aan", zei ze tegen Hoekstra. "Dit voorstel heeft de potentie om onze partij van onderop kapot te maken." Ze kreeg een groot applaus. De kritische verhalen van de leden raken Hoekstra enorm, zei hij in een reactie. "Jullie geven ons een waanzinnige hoeveelheid huiswerk mee." Kamerlid Boswijk: "We gaan ervoor zorgen dat jullie toekomst hebben, maar het wordt niet makkelijk."||https://nos.nl/artikel/2434959-harde-kritiek-regionale-cda-ers-op-stikstofbeleid-partijtop-door-het-stof
2022-07-02||Chauffeur van vrachtwagen met dode migranten wist niet dat airco niet werkte|| De bestuurder van de vrachtwagen waarin 53 migranten stierven door de hitte in Texas, wist niet dat de airconditioner niet meer werkte. Een handlanger van de chauffeur zou dat tegen een informant hebben gezegd, blijkt uit rechtbankpapieren. De vrachtwagen met de slachtoffers werd maandag op een verlaten locatie gevonden. In de truck was de temperatuur opgelopen tot zo'n 40 graden. Toen de politie ter plekke was, vonden agenten de chauffeur schuilend in de bosjes. In eerste instantie deed de chauffeur zich voor als een van de overlevenden. Maar onder meer uit bewakingsbeelden die zijn gemaakt bij de grensovergang tussen Mexico en de VS bleek dat Homero Zamorano de bestuurder was. Amerikaanse media meldden gisteren dat hij onder invloed was van drugs. De handlanger werd opgepakt nadat de 45-jarige chauffeur hem kort nadat de lichamen waren ontdekt een sms-bericht stuurde. "Waar ben je?", stond daarin. De handlanger had bovendien eerder de locatie gestuurd waar de vrachtwagen naartoe moest. Beide mannen worden allebei verdacht van mensensmokkel met de dood als gevolg. Daarvoor kunnen ze in Texas de doodstraf krijgen. Ook twee andere betrokkenen zijn opgepakt. Het is het dodelijkste mensensmokkelongeluk in de Amerikaanse geschiedenis. Het gaat vooral om migranten uit Mexico, Guatemala, Honduras en El Salvador, die kort daarvoor vanuit Mexico de VS in waren gesmokkeld. Een aantal kinderen overleefde de ramp.||https://nos.nl/artikel/2434957-chauffeur-van-vrachtwagen-met-dode-migranten-wist-niet-dat-airco-niet-werkte
2022-07-02||Rocker na 45 jaar herenigd met gestolen gitaar door beeldherkenningssoftware|| De Canadese gitarist en zanger Randy Bachman is gisteren in Japan herenigd met zijn gitaar die bijna 45 jaar geleden werd gestolen uit een hotelkamer in Toronto. Het instrument werd teruggevonden met behulp van beeldherkenningssoftware, die de gitaar herkende op een YouTube-filmpje van een Japanner. De nu 78-jarige Bachman kocht de gitaar, een oranje Gretsch 6120 uit 1957, toen hij nog een tiener was. Hij gebruikte het snaarinstrument onder meer voor opnames van het iconische nummer American Woman van The Guess Who, waar hij deel van uitmaakte. Ook is het instrument te horen op You Ain't Seen Nothing Yet, van Bachman-Turner Overdrive. Bachman richtte deze band op na zijn vertrek uit The Guess Who. De gitaar werd in 1977 gestolen uit een afgesloten hotelkamer. Een Canadese man die het verhaal van Bachman hoorde, besloot onderzoek te doen, meldt nieuwszender CBC. Hij maakte onder meer gebruik van beeldherkenningssoftware. "Hij zei dat hij gezichtsherkenning op mijn gitaar had losgelaten", vertelde Bachman vorig jaar. "Ik vroeg hem waar hij het over had en toen zei hij: 'we gebruiken het toch ook op gezichten en die gitaar heeft ook een gezicht'". Uiteindelijk werd de gitaar gevonden door een specifieke knoest die op de body van het instrument zit. De gitaar werd gebruikt in een YouTube-video waarin de Japanse gitarist Takeshi er onder meer een kerstliedje op speelde. Bachman nam vorig jaar contact op met de Japanner, die de gitaar in 2014 gekocht bleek te hebben in een gitarenwinkel in Tokio. De Japanner wist niet dat de gitaar gestolen was. Onbekend is hoe de gitaar in de winkel is terechtgekomen. De Canadese rocker sprak met Takeshi af om als de covid-restricties werden opgeheven naar Japan te reizen. Gisteren ontving hij de gitaar uit handen van Takeshi tijdens een korte ceremonie in de Canadese ambassade in Japan. In ruil voor het instrument gaf Bachman de Japanner een vrijwel identieke gitaar. Daarna traden de twee samen op. Bachman zegt de gitaar bij terugkomst in Noord-Amerika veilig in zijn huis op te bergen. "Die gaat mijn huis nooit meer verlaten."||https://nos.nl/artikel/2434951-rocker-na-45-jaar-herenigd-met-gestolen-gitaar-door-beeldherkenningssoftware
2022-07-02||Verbrandingsmotor verdwijnt, Duitsland geeft nog niet op|| Mogen er na 2035 nu wel of geen nieuwe auto's met benzine- en dieselmotoren worden verkocht in de Europese Unie? De milieuministers van de EU besloten eerder deze week dat er een verbod komt, maar Duitsland maakt zich nog hard voor een uitzondering. Tot ergernis van milieuorganisaties. Kort voordat het besluit genomen werd, was het nog onduidelijk welke opdracht de Duitse minister Steffi Lemke van Milieu van haar regering had meegekregen voor het overleg met haar Europese collega's. Ze had zelf weliswaar in de ochtend al op tv gezegd dat ze zich voor een verbod ging inzetten, maar werd kort erna via Twitter teruggefloten door minister Christian Lindner van Financiën. De liberale regeringspartij FDP van Lindner wil een uitzondering voor verbrandingsmotoren met 'CO2-vrije brandstoffen'. Hij doelt op zogeheten e-fuels, synthetische brandstoffen die met veel stroom uit vooral water en CO2 gemaakt worden en geschikt kunnen zijn voor benzine- en dieselmotoren. Bij de verbranding van deze stoffen ontstaat nog wel CO2, maar omdat die eerst wordt gevangen voor het maken van de stof is het eindresultaat in dat opzicht neutraal. Het werd een compromis: de regering stemt in met het EU-verbod maar pleit daarbij voor een uitzondering. Die komt er min of meer: de Europese Commissie belooft dat ze met een voorstel zal komen voor een uitzondering voor voertuigen op de alternatieve brandstoffen. Maar een belofte tot een voorstel is nog geen zekerheid. Toch viert de FDP het als een overwinning. "Het verbod op verbrandingsmotoren is van tafel", jubelde FDP-verkeersminister Volker Wissing. Hij vindt het belangrijk dat de overheid niet volledig inzet op elektrische auto's en andere technieken uitsluit. De partij krijgt enigszins bijval uit de industrie. Zo zei de baas van de Duitse autofabrikant BMW tegen persbureau DPA dat het een vergissing zou zijn "in deze tijd al onze eieren in één mandje te leggen". De Duitse vereniging voor de auto-industrie VDA denkt dat alleen elektrische auto's bovendien praktisch niet haalbaar zijn. Daarvoor zou het stroomnet nog niet toegerust zijn. Toch klinken er ook andere geluiden uit de industrie. Herbert Diess, de baas van de Volkswagen Groep waaronder bijvoorbeeld ook Seat, Audi en Skoda vallen, lijkt niet op te zien tegen een verbod op nieuwe verbrandingsmotoren in Europa. "Het kan komen, wij zijn het best voorbereid", zei hij volgens weekblad Der Spiegel op een personeelsbijeenkomst. Het bedrijf werkt hard aan de ontwikkeling van elektrische auto's, en draait verder zo´n 40 procent van zijn omzet in China. De voorzitter van de ondernemingsraad van VW denkt dat verbrandingsmotoren ook met e-fuels niet meer te redden zijn. "Deze trein heeft het station allang verlaten. Politiek, maatschappelijk, en in onze bedrijfsstrategie." En ook Mercedes-Benz lijkt aan boord. Op de dag dat de EU-ministers hun besluit namen, publiceerde het bedrijf een bericht waarin het stelt dat het zich aan het voorbereiden is om volledig elektrisch te zijn tegen 2030. Wel gevolgd door de toevoeging "waar de markt dat toelaat". Volgens milieuorganisaties zijn de CO2-vrije brandstoffen een schijnoplossing. Transport & Environment stelt dat er meer stroom nodig is om ze te produceren, dan elektrische auto's zouden verbruiken. Ook zouden er bij de verbranding evenveel stikstofoxide, en meer koolstofmonoxide en ammoniak vrijkomen dan bij de verbranding van E10-benzine. "De utopie van e-brandstoffen vertraagt de komende herstructurering van de auto-industrie, misleidt de consument en zet een rem op de klimaatbescherming", aldus Martin Kaiser, directeur van Greenpeace Duitsland. Hij noemt het ergerlijk dat de EU zich nu nog hiermee moet bezighouden. Of de verbrandingsmotor ook na 2035 nog gered is door de alternatieve brandstoffen staat nog lang niet vast. Het Europees Parlement heeft al gestemd over het plan, maar er kunnen nog aanpassingen komen.||https://nos.nl/artikel/2434944-verbrandingsmotor-verdwijnt-duitsland-geeft-nog-niet-op
2022-07-02||Nederlandse onderzoeker telt walvissen: 'Blote oog is sneller dan apparatuur'|| Europese wetenschappers zijn bezig walvissen, dolfijnen en bruinvissen voor de Europese kust te tellen om te kijken hoe het met de populatie gaat. Dat is een klus die nog altijd sneller gaat met het blote oog vanuit een vliegtuig dan met apparatuur, vertelt een van de onderzoekers. Met acht vliegtuigen wordt onder meer over de Noordzee gevlogen. Twee onderzoekers kijken via speciale ronde ramen naar buiten, terwijl een derde hun bevindingen invoert. "Je let in principe op een afwijking op het watervlak", vertelt onderzoeker Steve Geelhoed in het NOS Radio 1 Journaal. "Daarom vliegen we alleen met goed weer zodat er geen schuimkopjes op het wateroppervlak zijn die kunnen afleiden." De telling wordt voor de vierde keer gehouden sinds 1994. Uit eerdere tellingen bleek dat ongeveer anderhalf miljoen walvisachtigen in het onderzochte Europese gebied voorkomen. Die worden lang niet allemaal geobserveerd door de wetenschappers in het vliegtuig, maar op basis van hun observaties kan een berekening worden gemaakt. Het moeilijkst te zien zijn de bruinvissen. Geelhoed: "Die zijn klein en bruin-grijs. Zeker in de Noordzee is het water vaak een beetje troebel. Tijdens onze eerst vlucht op donderdag was het vrij bewolkt. Dan wordt het water ook grijs-bruin en dan valt een bruinvis soms lastig op. Zeker als de zon ook uit de verkeerde hoek komt." Voorlopig gebruiken de wetenschappers hun blote oog, hoewel er ook camera's zijn die met hoge definitie opnames kunnen maken van het gebied. Die zijn volgens de Nederlandse wetenschapper echter zeer duur om te gebruiken. Ook zijn de gegevens sneller met de hand in te voeren, zegt hij. "Bij het gebruik van een camera met hoge definitie kost het tien uur om in één uur opgenomen beelden uit te werken. Bij de huidige vluchten voeren we de gegevens live in en hebben we de data aan het eind van de vlucht al in onze software staan." Naast het gebruik van vliegtuigen wordt ook een schip gebruikt bij lastig te bereiken gebieden, zoals de Golf van Biskaje. De tellingen worden nog tot eind juli uitgevoerd.||https://nos.nl/artikel/2434943-nederlandse-onderzoeker-telt-walvissen-blote-oog-is-sneller-dan-apparatuur
2022-07-02||Drie agenten en politiehond doodgeschoten bij urenlange belegering VS || In de Amerikaanse staat Kentucky zijn drie politieagenten omgekomen bij een schietpartij. Ook een politiehond werd doodgeschoten. Daarnaast raakten vijf collega's gewond bij een urenlange confrontatie met een schutter. De agenten gingen in de plaats Allen langs bij de verdachte na een melding van huiselijk geweld. De man opende daarbij het vuur op de agenten. Wat er precies is voorgevallen is nog onduidelijk. De plaatselijke sheriff sprak van "een regelrechte hel" waarin de agenten terechtgekomen waren. Volgens hem had de dader een vooropgezet plan om de agenten aan te vallen. "Ze hadden geen enkele kans." De 49-jarige schutter kon na een urenlange patstelling worden overgehaald zich over te geven, onder meer na gesprekken met familieleden. Hij is voorgeleid voor moord. ||https://nos.nl/artikel/2434931-drie-agenten-en-politiehond-doodgeschoten-bij-urenlange-belegering-vs
2022-07-02||Discussie over abortus ook in Nederland weer actueel || Op de Dam in Amsterdam wordt vandaag opnieuw gedemonstreerd om steun te betuigen aan vrouwen in de Verenigde Staten. Eind vorige week vernietigde het Hooggerechtshof in de Verenigde Staten eerdere uitspraken die het recht op abortus landelijk verankerden. Daarmee is de abortuswetgeving weer in handen van staten, wat er al toe heeft geleid dat tientallen staten zwangerschapsbeëindiging illegaal hebben verklaard. Ook al voor de uitspraak van het Hooggerechtshof woedde in de Verenigde Staten een hevig debat over abortus. En ook in Nederland merken betrokkenen dat de discussie over dit onderwerp is opgelaaid. Rob Benschop, directeur van abortusklinieken in Amsterdam en Heemstede, ziet bijna wekelijks anti-abortusdemonstranten bij zijn klinieken. "De demonstranten worden steeds militanter en agressiever. Ik denk dat dat is overgewaaid uit Amerika. Eerder hadden we wel eens groepjes biddende mensen, maar de toon is veranderd." Sommige betogers roepen vrouwen na of klampen hen aan als ze naar binnen willen. Er worden ook spandoeken getoond met bloederige beelden, zegt Benschop. "In Nederland hebben we het recht op demonstratie en dat is prima, maar ik vind dat deze actievoerders hier niet horen. Ga op een stadsplein of het Malieveld staan als je je punt wil maken." Benschop merkt dat er ook geregeld discussies ontstaan tussen demonstranten en voorbijgangers. "We zien regelmatig schermutselingen tussen mensen die langs de actievoerders lopen en zich ermee gaan bemoeien. Dat gaat er niet altijd even vriendelijk aan toe", zegt hij.  Organisaties tegen abortus in Nederland zien de belangstelling groeien. Hun websites krijgen meer bezoekers, blijkt uit de jaarverslagen, en het aantal donaties van particulieren en bedrijven neemt toe. De 20-jarige Jolinde Hooglander uit Gouda is aangesloten bij ProLife Europe. Een organisatie die naar eigen zeggen niet tegen abortus is, maar 'voor het leven'. "Ik ben hierin actief geworden nadat er in mijn omgeving een kind dood was geboren na 25 weken", zegt Hooglander. "Kort daarna werd ik door iemand van ProLife aangesproken op straat en heb ik me bij hen aangesloten." De strenge wetgeving in de Verenigde Staten is hoopgevend, zegt Hooglander. "In Nederland is heel lang geen ruimte geweest voor een gesprek over abortus. Door wat er in Amerika gebeurd is, lijkt het hier ook mogelijk om er weer meer over te praten. Ik verwacht niet dat er in Nederland regels veranderen, maar het hoopvolle van de wijzigingen in Amerika is dat je wel ziet dat verandering mogelijk is, zelfs in zo'n groot land." Benschop heeft moeite met de hoeveelheid desinformatie die sommige actievoerders bij zijn klinieken voor de deur volgens hem verspreiden. "Ik heb weleens gedaan alsof ik een toevallige voorbijganger ben. Dan hoor je de grootste onzin van die demonstranten, dat is wel frustrerend. Zij komen bijvoorbeeld met cijfers over de hoeveelheid zelfmoorden onder vrouwen na een abortus, die helemaal niet kloppen en nergens op gebaseerd zijn. Wij als klinieken moeten ons - uiteraard - aan alle regels houden, maar zij mogen de grootste onzin verkopen." Demonstreren bij een abortuskliniek voor de deur, dat wil Jolinde Hooglander niet. "Ik vind dat erg dubbel. Aan de ene kant is het goed dat vrouwen ook op het laatste moment nog horen dat er andere mogelijkheden zijn, maar het is wel erg heftig." Ze gaat wel samen met andere ProLife-jongeren de straat op om het gesprek met voorbijgangers aan te gaan. "We leren op cursussen van alles over bijvoorbeeld de grens tot wanneer je een abortus mag ondergaan. Die informatie gebruiken we in gesprekken op straat. We spreken mensen aan en vragen wat hun visie is. Ons doel is niet om mensen over te halen of te overtuigen, maar om meningen uit te wisselen." Vooral jongeren lijken open te staan voor zo'n gesprek. "De oudere generatie heeft nog meegemaakt dat er werd gevochten voor het recht op abortus", zegt Hooglander. "Jongeren staan er vaak met een meer open blik in en staan open voor discussie." Eerder legde NOSop3 al uit hoe de toegang tot abortus wereldwijd toe- of juist afneemt: ||https://nos.nl/artikel/2434929-discussie-over-abortus-ook-in-nederland-weer-actueel
2022-07-02||Wekdienst 2/7: Demonstratie Amsterdam tegen afschaffing abortusrecht VS • Tweede etappe Tour de France|| Goedemorgen! Op de Dam wordt een demonstratie gehouden tegen het schrappen van het federale recht op abortus in de Verenigde Staten, en vandaag is de tweede etappe van de Tour de France.  Het weer: het wordt een zonnige zaterdag met soms wat dunne sluierwolken. In de loop van de dag ontstaan ook stapelwolken. Het blijft droog en bij een matige zuidwestenwind wordt het 20 graden aan zee tot 25 graden in het zuidoosten. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De Universiteit Maastricht krijgt het losgeld terug dat drie jaar geleden werd betaald na een hack, meldt de Volkskrant. Door de hack werd de universiteit volledig platgelegd. Het losgeld werd betaald in bitcoin; de politie heeft een deel daarvan teruggevonden bij een Oekraïense witwasser. Daar zijn ook andere cryptovaluta in beslag genomen. Omdat het cryptogeld in de tussentijd meer waard is geworden krijgt de universiteit in Maastricht nu 500.000 euro terug, terwijl na de hack voor 200.000 euro aan bitcoin werd betaald. De universiteit zegt dat het terugbetaalde geld gaat naar een fonds voor noodlijdende studenten. De hackers zijn nog niet gepakt. Roofdieren die ieder jaar miljarden dieren doden: de huiskat is een groot gevaar voor zijn ecologische omgeving. De discussie hierover speelt zo langzamerhand overal in de wereld, maar in Australië krijgen katten vanaf vandaag huisarrest. Fijne zaterdag!||https://nos.nl/artikel/2434928-wekdienst-2-7-demonstratie-amsterdam-tegen-afschaffing-abortusrecht-vs-tweede-etappe-tour-de-france
2022-07-02||Universiteit Maastricht krijgt losgeld voor hack terug met flinke winst|| De Universiteit Maastricht krijgt het losgeld terug dat na een hack in 2019 is betaald. Dat meldt de Volkskrant. De politie en het Openbaar Ministerie hebben een deel van dat losgeld gevonden en andere cryptovaluta in beslag genomen. Die cryptomunten zijn de afgelopen jaren in waarde gestegen, waardoor de universiteit 500.000 euro krijgt terwijl het destijds 200.000 euro aan bitcoins betaalde. Eind 2019 werd de universiteit volledig lamgelegd door de cyberaanval. Criminelen hadden honderden servers en back-upsystemen vergrendeld. De ongeveer 25.000 studenten en medewerkers konden niet meer bij hun wetenschappelijke data, bibliotheek en e-mails. Om alles weer vrij te geven, eisten de hackers 200.000 euro aan bitcoins. Na een week besloot de universiteit om het bedrag over te maken. Persoonlijke gegevens dreigden verloren te gaan en studenten konden geen examen doen of aan hun scriptie werken. Het cyberteam van de politie in Limburg kwam een deel van het losgeld op het spoor. Van de 30 bitcoins leidden 4,54 bitcoins naar het account van een Oekraïense witwasser. Op dat account stonden andere cryptomunten met destijds een waarde van 40.000 euro. De politie legde in 2020 beslag op de munten. Vorig jaar lukte het politie en OM om het geld naar Nederland te krijgen. In die periode steeg de waarde van de munten naar een half miljoen euro. De universiteit krijgt het volledige bedrag en heeft er volgens de Volkskrant al een bestemming voor. "Het geld zal niet naar de algemene middelen gaan, maar naar een fonds voor noodlijdende studenten", zegt ict-directeur Michiel Borgers van de universiteit. NOSop3 legde rond de ransomware-aanval op de Universiteit Maastricht uit hoe zo'n gijzeling precies in zijn werk gaat:||https://nos.nl/artikel/2434926-universiteit-maastricht-krijgt-losgeld-voor-hack-terug-met-flinke-winst
2022-07-02||Demonstranten bestormen parlementsgebouw Libië en stichten brand|| Demonstranten zijn het parlementsgebouw van Libië in de oostelijke stad Tobruk binnengedrongen. In en rond het gebouw is brand gesticht. Het Noord-Afrikaanse land is politiek in tweeën verdeeld. De betogers zijn woedend over de politieke impasse, de corruptie en de slechte leefomstandigheden. Ook in hoofdstad Tripoli zijn mensen de straat op gegaan. Een ooggetuige zegt tegen persbureau AP dat duizenden betogers naar het parlement trokken. Ze eisten het opstappen van politici en willen nieuwe verkiezingen. Libische media maken melding van vernielingen in het gebouw. Zo zouden documenten in brand zijn gestoken. Omstanders filmden de onlusten: Buiten het gebouw stonden voertuigen en autobanden in brand. In de omgeving zijn dikke rookwolken te zien. Volgens de ooggetuige probeerden veiligheidstroepen te voorkomen dat mensen het gebouw binnentrokken. Een demonstrant zou in zijn been zijn geschoten waarna andere betogers zich een weg naar binnen baanden. Omdat vrijdag de eerste dag van het weekend is in Libië is de verwachting dat er niet veel mensen in het gebouw aanwezig waren. Over slachtoffers is vooralsnog niets bekend. Interim-premier Dbeibah zegt dat hij achter de demonstranten staat. Hij eist dat alle politieke instituties opstappen, inclusief zijn eigen regering, en dat er nieuwe verkiezingen komen. Ook in andere delen van Libië gingen mensen de straat op om te protesteren, onder meer in de hoofdstad Tripoli en Benghazi. Sinds een door de NAVO gesteunde opstand in 2011 verkeert het land in een chaos. Bij die opstand werd dictator Kadhafi verdreven en later omgebracht. Sindsdien is het land politiek gezien in twee rivaliserende facties uiteengevallen. De een zit in het oostelijke Tobruk en de ander in de hoofdstad. Beide claimen de politieke macht en krijgen steun vanuit het buitenland. Twee jaar geleden begon een vredesproces, maar dat heeft tot op heden niets opgeleverd.||https://nos.nl/artikel/2434924-demonstranten-bestormen-parlementsgebouw-libie-en-stichten-brand
