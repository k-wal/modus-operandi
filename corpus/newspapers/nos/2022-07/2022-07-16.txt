2022-07-16||Zeldzame albinowalvis aangespoeld, gaat niet om 'sea celebrity' Migaloo|| In Australië is vermoedelijk een zeldzame albinobultrugwalvis aangespoeld. Aanvankelijk werd gevreesd dat het ging om Migaloo, de tot dusver enige bekende albinobultrug. Later konden lokale onderzoekers vaststellen dat het niet om Migaloo ging, meldt de Australische zender ABC. De walvis spoelde aan in het zuidoosten van Australië, op een verlaten strand dat alleen via zee te bereiken is. Op basis van beelden van het skelet meldden onderzoekers dat het om een vrouwtje ging, terwijl Migaloo een mannetje is. Onduidelijk zou overigens nog zijn of het daadwerkelijk om een albinodier gaat. Het zoogdier werd zaterdagochtend gevonden door iemand die in de buurt woont en met zijn kano aan het vissen was. "Het zag er spectaculair uit. Het dier was helemaal wit, net marmer. Het leek wel een standbeeld", zegt hij tegen Sky News. Het is niet duidelijk hoe lang de bultrug al op het strand ligt. Volgens de man die hem vond stonk het wel al een beetje, maar was nog niet te zien dat het karkas aan het ontbinden was. Gevreesd werd dus dat het om Migaloo ging, die in 1991 voor het eerst werd gespot voor de Australische kust. Het mannetje is de enige bekende bultrug met albinisme (zonder huidpigment) en wordt door Australische media omschreven als een sea life celebrity.  Sinds zijn ontdekking is Migaloo door wetenschappers gevolgd via een chip. Twee jaar geleden raakte hij vermist, doordat hij zijn chip was verloren.  Bultruggen worden gemiddeld 45 tot 50 jaar. Wetenschappers die Migaloo de afgelopen decennia volgden, delen via het Twitter-account van de albinobultrug informatie over de identificatie van het aangespoelde dier:||https://nos.nl/artikel/2437037-zeldzame-albinowalvis-aangespoeld-gaat-niet-om-sea-celebrity-migaloo
2022-07-16||Duizenden tegendemonstranten blokkeren neonazi's in Mainz|| Zo'n drieduizend mensen hebben in de Duitse stad Mainz een protestmars van neonazi's geblokkeerd, meldt de Süddeutsche Zeitung. Ongeveer vijftig leden van de de Neue Stärke Partei (NSP) waren van plan om een mars te houden door het centrum van de stad. De politie hield de groep aan de rand van de stad tegen "vanwege sterke tegenprotesten". De groep tegendemonstranten bestond uit duizenden leden van antiracistische en antifascistische partijen, kerkgenootschappen en vakbonden. Burgemeester Michael Ebling hield een toespraak op het centraal station. Hij zei dat er in Mainz geen plek is voor mensen die openlijk nazi-uitspraken doen. "Je moet je bruine rugzak weer inpakken en terug naar huis gaan", sprak hij. Hij stelde dat er een duidelijke grens moet worden gesteld aan antidemocratische en fascistische krachten. Over het aantal demonstranten zei hij: "Het maakt niet uit of het er tien, twintig, vijftig of honderd zijn. Het begon ook met kleine aantallen in de jaren 20. Dat eindigde in barbaarsheid en bracht miljoenen mensen naar de gaskamers." Toen de politie de NSP wilde tegenhouden ontstonden wat opstootjes. Een woordvoerder van de politie zegt tegen de krant dat meerdere mensen de blokkade wilden doorbreken. Om de groep tegen te houden werd pepperspray ingezet. Meerdere demonstranten kregen last van hun ogen en moesten worden behandeld. Een lokale journalist was bij het uitbreken van de ongeregeldheden:||https://nos.nl/artikel/2437036-duizenden-tegendemonstranten-blokkeren-neonazi-s-in-mainz
2022-07-16||Gevluchte psycholoog uit Marioepol helpt nu lotgenoten online vanuit Nederland|| Psycholoog Olena Hibert zat een maand ondergedoken in een schuilkelder in Marioepol. Met honderden mensen opeengepakt, terwijl de bommen op haar wijk vielen. Nu is ze veilig in Nederland, van waaruit ze haar werk als psycholoog probeert te hervatten. Als ervaringsdeskundige weet ze als geen ander wat de overlevenden van Marioepol nodig hebben: psychologische hulp. Ze spreekt haar cliënten nu online om psychologisch advies te geven: "Probeer de agressie te verwerken, je moet het niet opbouwen", zegt Olena tegen haar cliënt Olga, die met haar kinderen van Marioepol naar Polen is gevlucht. Hoewel de gesprekken emotioneel zwaar zijn, vinden de cliënten het geen probleem dat de NOS-camera het gesprek vastlegt. "Ze willen graag meewerken aan een reportage omdat ze niet willen dat Marioepol wordt vergeten",zegt de psycholoog. Tot 24 februari had de van oorsprong Russisch-Tartaarse Olena een succesvolle eigen praktijk in Marioepol. "Ik verdiende goed, kon reizen en eten bestellen wanneer ik wilde en mijn verjaardag in het restaurant vieren." Dat leven werd in één klap verwoest door de Russische invasie. Met haar zoon bracht ze een maand door in de schuilkelder, terwijl haar twee katten achterbleven in het appartement. Ze was ten einde raad: "Op een gegeven moment besloot ik samen met een vriendin te vluchten, of het nou kon of niet. We verdrongen onze angst en waren niet meer bang om te sterven." Ze nam afscheid van de plek waar ze nooit meer verwacht terug te keren. Het lukte haar relatief eenvoudig aan te komen in Zaporizja, een stad die onder Oekraïense controle staat. "Daar kreeg ik voor het eerst in mijn leven een paniekaanval, waarschijnlijk door de spanning die ik had opgebouwd en vasthield", zegt Olena. Ze reageerde agressief tegen hulpverleners, begon te schreeuwen. "Doordat ik ervaring in de traumapsychologie heb, kan ik het aan." In Nederland is Olena redelijk tot rust gekomen, hoewel ze nog niet volledig is hersteld. "Dat is ook normaal. Je kunt na zo veel tragische gebeurtenissen niet zeggen dat je helemaal de oude bent, dat zal ik niet geloven." Extra verdriet heeft ze door de reactie van haar familie in Rusland, met wie ze nu geen contact meer heeft. "Zij geloven de propaganda, en zeggen dat Oekraïne zelf Marioepol heeft gebombardeerd." Het was niet haar eigen keuze om de consulten met haar cliënten uit Marioepol te hervatten. "Maar ze zochten weer contact omdat ze dringend hulp nodig hadden." Ze zitten verspreid door Europa, van veilige delen in Oekraïne tot Ierland en Frankrijk. Bij ieder van hen ziet ze dezelfde problemen: opkropping van woede, verdriet en heel veel pijn. "Ze hebben maanden in onmenselijke omstandigheden geleefd en gezien hoe mensen sterven." Sommige collega's van haar spreken van een 'Marioepol-syndroom'. Hulp bieden is ingewikkeld, ziet Olena. Veel specialisten weten zich geen raad met de vluchtelingen uit Marioepol, omdat de gebruikelijke technieken voor traumaverwerking niet aanslaan. "Die protocollen werken als je een veilige plek hebt en lange tijd hebt kunnen rusten, dat hebben ze vaak niet." Daarom is het belangrijk dat zij snel de juiste hulp krijgen, denkt Olena. "Als zij geen psychologische hulp krijgen, verslechtert hun toestand verder. Mensen kunnen zichzelf niet redden." Een Nederlandse specialist in combinatie met een Oekraïense of Russischtalige tolk volstaat niet. "De taal is dan een barrière. En het is ook ethisch onverantwoord om zo'n gesprek met z'n drieën te doen." Naar schatting 150 Oekraïense psychologen zijn inmiddels in Nederland. Hibert kent geen enkele gevluchte collega die alweer officieel aan het werk is. "Iedereen wacht nog tot de diploma's zijn erkend." De Tweede Kamer heeft een D66-motie aangenomen zodat Oekraïense psychologen sneller aan de slag kunnen in Nederland. Oekraïense vluchtelingen mogen niet als zzp'er werken om uitbuiting tegen te gaan. "Maar we hebben het hier over professionals die gewend zijn om als zelfstandige te werken," zegt D66-Kamerlid Anne-Marijke Podt. Zij hoopt dat er haast wordt gemaakt met het wegnemen van alle belemmeringen. Olena heeft vertrouwen in de toekomst, werkend in Nederland als psycholoog. Dat draagt ook bij aan haar eigen herstel: "Als ik met mijn cliënten over hun trauma's praat, merk ik dat ik ook mijzelf help."||https://nos.nl/artikel/2437033-gevluchte-psycholoog-uit-marioepol-helpt-nu-lotgenoten-online-vanuit-nederland
2022-07-16||Vrouwelijke ex-gedetineerde: 'Als ze de pik op je hebben, ben je de pineut'|| Pesterijen, chantage en seksuele intimidatie. Het is volgens ex-gedetineerde Naoual slechts een greep uit de misstanden in de vrouwengevangenis in Nieuwersluis. "Het is gewoon machtsmisbruik", zegt ze. "En als ze de pik op je hebben, ben je al helemaal de pineut." De gevangenis haalde afgelopen mei het nieuws toen een 47-jarige voormalige cipier werd gearresteerd op verdenking van seksueel misbruik van drie gedetineerden. Het Openbaar Ministerie zei toen dat er vooralsnog geen aanwijzingen waren dat er meer slachtoffers waren. Maar volgens advocaat Johan Oosterhagen, die meerdere gedetineerden en ex-gedetineerden bijstaat, staat het voorval niet op zichzelf. "Er zijn heel veel gevallen bij mij bekend van vrouwen die zeggen: 'Ze slaan me op de billen of raken me aan bij de borsten'", zegt Oosterhagen. Hij sprak met ruim vijftig vrouwen die hebben vastgezeten of nog steeds vastzitten, van wie er iets meer dan twintig hebben gevraagd of hij hen wil bijstaan. "In één van de zaken gaat het om verkrachting", zegt hij. "Verder gaat het in heel veel gevallen om aanrakingen, opmerkingen, begluren en het onderhouden van seksuele relaties met gedetineerden, ook nadat zij zijn vrijgekomen." Naoual is een van de ex-gedetineerden die in Nieuwersluis te maken kregen met seksueel ongewenst gedrag. "Het is mentaal slopend", vertelt ze in onderstaande video, waarin ze op haar verzoek onherkenbaar in beeld is: Volgens advocaat Oosterhagen is het seksueel grensoverschrijdend gedrag in veel gevallen gestoeld op de afhankelijkheidsrelatie tussen bewaker en gedetineerde. Als een gedetineerde gebruik wil maken van een bepaald recht, zoals bellen of een bezoek van familie, dan moet zij er iets voor doen, zegt hij. "En dat is dan een seksuele handeling. 'Laat je borsten zien' of 'wil je me pijpen', dat soort gevallen zijn bij mij bekend." Naoual herkent dat beeld. "Je bent van hen afhankelijk voor je vrijheden. Er zitten dames vast die kinderen hebben, die families hebben buiten de gevangenis, daar doe je het voor. Voor hen wil je bijvoorbeeld op verlof kunnen gaan, buiten kunnen werken en dan je telefoon hebben om contact te leggen. Als je daarmee wordt gechanteerd, is dat gewoon zielig." Volgens de ex-gedetineerde is het een kwestie van: "Als jij je niet aan onze 'regels' houdt, dan pakken wij jouw vrijheden af." Zelf had ze daar naar eigen zeggen lak aan, waardoor de cipiers de pik op haar hadden. "Ik heb heel veel moeite gehad met vrijheden aanvragen en ben heel erg tegengewerkt." Inmiddels hebben meerdere vrouwen aangifte gedaan van de misstanden in de gevangenis in Nieuwersluis, hoewel enkele zaken ook al zijn geseponeerd. Advocaat Oosterhagen hoopt dat nu opnieuw naar die aangiftes wordt gekeken, ook omdat ze als "schakelbewijs" kunnen dienen in nieuwe aangiftes, ofwel: ze kunnen een soort patroon schetsen. De Inspectie Justitie en Veiligheid maakte donderdag bekend dat ze de signalen van seksueel misbruik in de vrouwengevangenis gaat onderzoeken. Dat onderzoek staat los van de strafrechtelijke kant van zaak, die ligt bij het Openbaar Ministerie en de politie. De Inspectie laat weten dat het onderzoek vooral gericht is op wat er bij de gevangenis bekend was over misbruik tussen 2010 en 2016, waarvan de gearresteerde cipier wordt verdacht. Afhankelijk van de resultaten wordt bepaald of het onderzoek uitgebreid moet worden. De Centrale Ondernemingsraad van het Gevangenispersoneel is blij met het aangekondigde onderzoek. "Als de verhalen waar zijn, dan is er geen veilige detentie en dat kan niet", zegt voorzitter Jim Nijdam. Volgens hem zijn echter sinds het vertrek van de opgepakte cipier in 2017 geen signalen meer bekend van eventuele misstanden in de gevangenis in Nieuwersluis. "Ons is niet bekend dat dit soort excessen nog steeds zouden voorkomen. We zien daarom het onderzoek met vertrouwen tegemoet. Ik denk dat dan duidelijk wordt dat er op dit moment niets meer aan de hand is."||https://nos.nl/artikel/2437030-vrouwelijke-ex-gedetineerde-als-ze-de-pik-op-je-hebben-ben-je-de-pineut
2022-07-16||Biden met lege handen na bezoek Midden-Oosten: geen extra Saudische olie|| De Amerikaanse president Biden gaat na zijn vierdaagse reis door het Midden-Oosten met lege handen naar huis. Op de laatste dag probeerde hij Saudi-Arabië te overtuigen om meer olie te produceren, maar volgens de Saudische kroonprins Bin Salman is dat onmogelijk. Extra olieproductie door Saudi-Arabië zou kunnen leiden tot lagere brandstofprijzen, nadat die de afgelopen maanden fors zijn toegenomen in de Verenigde Staten en de rest van de wereld. Maar Bin Salman zegt dat zijn land niet verder kan gaan dat de huidige 13 miljoen vaten per dag. "Ons koninkrijk heeft geen extra capaciteit om de productie verder op te schroeven." Bidens laatste afspraak was in de Saudische stad Jeddah, op een bijeenkomst met de leiders van de zes Golfstaten, Jordanië, Irak en Egypte. In zijn openingstoespraak zei hij dat de VS een actieve en betrokken partner wil blijven van het Midden-Oosten en hij riep de leiders op om de persvrijheid en vrije democratie te verbeteren. "Een overheid zonder corruptie, die transparant handelt en de rechtsstaat respecteert, is de beste manier om te groeien en in te spelen op de behoeftes van de mensen", zei de Amerikaanse president. Het meest beladen voor Biden was de rechtstreekse ontmoeting van gisteren met Bin Salman, die door de VS verantwoordelijk wordt gehouden voor de moord op journalist Jamal Khashoggi in 2018 in Turkije. Volgens Biden heeft hij zijn standpunt hierover "glashelder" overgebracht. In het gesprek noemde Bin Salman de zaak-Khashoggi een "pijnlijke gebeurtenis en een vreselijke fout". Maar volgens de Saudische minister van Buitenlandse Zaken wees hij Biden erop dat de VS ook fouten heeft gemaakt, zoals in Irak. Biden gaf Bin Salman een boks bij de ontmoeting: Biden begon zijn reis door het Midden-Oosten met een bezoek aan Israël, waar hij onder meer sprak met premier Lapid. Daarna had hij in Bethlehem een ontmoeting met de Palestijnse president Abbas.||https://nos.nl/artikel/2437024-biden-met-lege-handen-na-bezoek-midden-oosten-geen-extra-saudische-olie
2022-07-16||Nederland loopt uit voor Sail Harlingen, Zwarte Cross en Vierdaagsefeesten|| Onder ideale weersomstandigheden loopt Nederland dit weekeinde uit voor een aantal grote evenementen. Harlingen ontvangt tienduizenden mensen die historische zeilschepen komen bekijken. Op het pop- en motorcrossfestival Zwarte Cross zijn 220.000 tickets verkocht. En in Nijmegen zijn vanmiddag de Vierdaagsefeesten begonnen met meer dan 1100 optredens op veertig podia. "Het is lekker druk", constateerde Omrop Fryslan aan het begin van de middag. In Harlingen liggen sinds donderdag zo'n veertig historische zeilschepen aan de kade. Stuk voor stuk deelnemers aan de eerste tall ships race sinds corona. De grote zeilschepen worden zes weken bemand door jongeren - vrijwilligers - en varen van finishplaats naar finishplaats. Tijdens Sail Harlingen geven zij dit weekeinde uitleg over het varen op enorme driemasters die soms meer dan een eeuw oud zijn. Maar het zijn niet alleen de schepen die bekijks trekken. Minstens even veel belangstelling is er voor de reddingsmaatschappij KNRM, die demonstraties geeft en en passant donateurs werft. Sail Harlingen duurt nog tot en met morgen, waarna de schepen in een Sail Out het Friese stadje weer uitvaren. De eerstvolgende Sail in Nederland is in 2023 in Den Helder. In Lichtenvoorde in de Achterhoek is dit weekeinde voor het eerst sinds 2019 weer een Zwarte Cross (popfestival en motorcross). Gisteren maakten we deze video over de tweede dag van Zwarte Cross:  Een van de publiekstrekkers op de 24ste editie was vandaag Joke Meijer (73) uit Vlaardingen, beter bekend (van internet) als Orgel Joke. Samen met een blazerssessie bracht ze het publiek in extase. Het was haar eerste optreden op een festival. Indruk op de Zwarte Cross maakte ook het huwelijksaanzoek van een bezoeker, op de crossbaan midden tussen het publiek. De man liet een paraglider een ring bezorgen, meldt Omroep Gelderland. Vervolgens ging hij op zijn knieën en vroeg de vrouw waarmee hij nu zes jaar samen is met hem te trouwen. Zij zei ja. En dan loopt Nijmegen en wijde omgeving uit voor de eerste Vierdaagsefeesten sinds 2019. Want ook al begint het lopen van de bekendste vierdaagse ter wereld pas dinsdagochtend vroeg, gefeest wordt er nu al. Op tientallen podia verspreid over de stad treden sinds het middaguur bands, klassieke ensembles en cabaretiers op. En dat gaat een week lang door. De Vierdaagsefeesten vallen dit jaar onder een nieuwe directeur, Joris Bouwmeister. Hij heeft jaren gehad om te oefenen, want hij werd benoemd begin 2020, net voor de eerste lockdown. Bij de aftrap vanmiddag toonde Bouwmeister zich trots op het feit dat de feesten "zo milieuvriendelijk mogelijk" worden gevierd. "De energie is bijna helemaal lokaal opgewekte groene stroom. Op een paar plekken na, waar dat nog niet kan. Daar werken we met batterijen, die opgeladen zijn met duurzame stroom, of met biodiesel generatoren", zegt hij bij Omroep Gelderland. Bouwmeister: "Er zijn voor het eerst een aantal circulaire toiletvoorzieningen en een circulair bekersysteem om de hoeveelheid afval terug te dringen. Dat wil dus zeggen dat we de bekers er weer uit vissen bij de recycling. Dat scheelt bergen afval. Ook vragen we onze bezoekers met de fiets of het openbaar vervoer te komen." Intussen kijkt de organisatie van de Nijmeegse Vierdaagse van uur tot uur naar de weersverwachting. Dinsdag worden temperaturen boven de 35 graden verwacht. De Nijmeegse burgemeester Bruls zei vanmiddag dat het aan de organisatie van de vierdaagse is om te besluiten wat er dan moet gebeuren. "In het verleden hebben ze laten zien de besluiten uitstekend te kunnen nemen", zei Bruls. "Wat dat betreft hebben de gebeurtenissen van 2006, hoe tragisch ook, wel heel erg gestimuleerd dat de organisatie zich - net als de wandelaars - bijzonder goed voorbereidt." In 2006 gelastte het organiserend comité de Vierdaagse na een dag af. Destijds overleden twee wandelaars en werden vele lopers onwel, nadat de temperatuur opliep tot 32 graden.||https://nos.nl/artikel/2437002-nederland-loopt-uit-voor-sail-harlingen-zwarte-cross-en-vierdaagsefeesten
2022-07-16||Nergens was ravage van watersnood zo groot als in Duitsland|| Meer dan 180 doden, zeker 91.000 beschadigde woningen en talloze getraumatiseerde mensen. Nergens was de ravage van de overstromingen vorig jaar zomer zo groot als in Duitsland, en dan vooral in het Ahrdal. Nog steeds is een groot deel van de schade niet hersteld, en vragen over wie er allemaal verantwoordelijk zijn niet beantwoord. Dat overschaduwde ook de herdenkingen in de afgelopen dagen. Een rondgang door het dal laat zien dat het meeste puin inmiddels is geruimd, maar aan de lucht van stookolie die via het water in de muren is getrokken is op veel plekken nog steeds niet te ontkomen. Nog altijd kampen inwoners met tegenslag: delen van huizen die een jaar lang behandeld zijn om ze te redden, moeten na keuring alsnog worden gesloopt. In de straten van de dorpen langs de oever is het stil. Delen van het gebied zijn slecht bereikbaar, omdat bruggen nog kapot zijn. In woningen ontbreken muren en ramen. Ertussen staat een enkel splinternieuw pand. Maar de meeste restaurants en hotels blijven leeg. Dat is niet omdat er weinig gewerkt wordt, zo valt te zien aan de zakken cement, machines, steigers en bouwvakkers. Alleen: er zijn te weinig vaklui om de schade te herstellen, en ook niet genoeg bouwmateriaal. Het maakt mensen moedeloos. Volgens het Duitse verbond van verzekeraars is bijna driekwart van de schademeldingen afgerond. Van de totale geschatte schade van 8,5 miljard euro, is 5 miljard uitgekeerd. In het district Ahrweiler lag de gemiddelde woningschade op 210.000 euro. Niet iedereen heeft de tijd gehad de ramp te verwerken. De psychische schade is groot, vertellen inwoners. Ze spreken over zelfmoordgevallen en kinderen die hysterisch worden als het begint te regenen. Hoe een ramp van deze omvang kon gebeuren, wordt in Duitsland nog steeds onderzocht. Ook worden stappen gezet om herhaling te voorkomen. Zo zijn de bouwvoorschriften aangepast en zijn er duidelijkere weerwaarschuwingen opgesteld. Die moeten meer informatie geven over de waarschijnlijkheid van komend noodweer, welke risico's eraan verbonden zijn en de mogelijk gevolgen. Wel is al duidelijk dat er vorig jaar veel is misgegaan in de communicatie, en dat bestuurders veel te laat in actie kwamen. Uit een evaluatie van de weerdienst blijkt bijvoorbeeld dat de meldingen over het noodweer inhoudelijk juist waren. Alleen lijkt die boodschap onvoldoende te zijn overgekomen bij instanties en andere betrokkenen die in actie moesten komen. Omdat deze ramp gebiedsgrenzen overschreed, waren er naast hulpdiensten en toezichthouders verschillende overheden bij betrokken, op regionaal- en deelstaatniveau. De vraag is niet alleen wie officieel verantwoordelijk was, maar ook wie misschien op het moment zelf door had moeten hebben dat het niet goed ging, en alarm had moeten slaan. Het Openbaar Ministerie doet strafrechtelijk onderzoek naar twee mensen: de voormalige bestuurder van het district Ahrweiler en de leider van de crisisstaf. Zij worden verdacht van dood en letsel door nalatigheid. Ook een onderzoekscommissie gaat al een jaar na wat er precies is gebeurd. Uit verhoren van betrokkenen, getuigen en deskundigen blijkt volgens Duitse media dat de crisisstaf de avond en nacht van de ramp vanuit een kelder werkte en telefonisch slecht bereikbaar was. Ook raakte de crisisstaf het contact met gemeenten kwijt. Hoe het water huishield in niet alleen Duitsland maar ook Nederland en België, zie je in deze video: De districtsbestuurder zou 's middags al essentiële informatie hebben gekregen over de komende watersnood. Daarna zou hij wel op tijd zijn sportwagen hebben verplaatst naar hoger gelegen gebied, maar hebben nagelaten de bevolking te waarschuwen voor de naderende ramp. Hij beroept zich, net als zijn vrouw, op zijn zwijgrecht. Waar hij was tijdens de nacht blijft onduidelijk. De toenmalige minister van Milieu van Noordrijn-Westfalen is dit voorjaar opgestapt. Ook zij zou in de nacht van de ramp niet haar verantwoordelijkheid hebben genomen (ze was die avond uit eten en onbereikbaar). Bovendien was ze de dagen erna vooral bezig met het voorkomen van imagoschade, blijkt uit chatberichten. Kort erna ging ze op vakantie. Zij heeft inmiddels haar excuses aangeboden.||https://nos.nl/artikel/2436996-nergens-was-ravage-van-watersnood-zo-groot-als-in-duitsland
2022-07-16||Teambuilding en hoog salaris, alles wordt gedaan om vakantiekracht te lokken|| Een aandraag- of startbonus, of meer geld. Met de schoolexamens achter de rug en de vakantie voor de deur hebben jongeren hun handen vrij voor een zomerbaantje. Door de krappe arbeidsmarkt hebben ze het werk voor het uitkiezen en bedrijven gooien dan ook van alles in de strijd om hen binnen te halen. Vooral in de horeca, retail en bezorging is de vraag naar vakantiekrachten groot. "Logisch dat bedrijven extra lokkertjes inzetten om werknemers te werven", zegt econoom Piet Rietman. Voor ABN Amro doet hij onderzoek naar lonen, schulden en sociale zekerheid. "Deze bedrijven concurreren in deze krappe arbeidsmarkt niet alleen met elkaar, maar ook met vakantieactiviteiten." Voor jongeren is geld verdienen de belangrijkste reden om aan een zomerbaantje te beginnen, blijkt uit een enquête van uitzendbureau TempoTeam die werd ingevuld door duizend jongeren van 16 tot 24 jaar. Acht op de tien zeiden dat plezier in het werk een grote rol speelt bij het uitkiezen van vakantiewerk. Een laag salaris was de grootste afknapper, gevolgd door geen leuke collega's en onbetaald moeten overwerken. De een werkt daarom graag in de horeca, de ander juist niet: Dus wat als een bedrijf niet meer kan betalen, maar wel mensen nodig heeft tijdens de vakantie? Dan zet je in op werkplezier. "Wij kunnen de lonen niet omhoog doen, hoe graag we dat ook zouden willen", zegt Hannah Hageman, bedrijfsleider bij Theehuis Rhijnauwen in Bunnik. Het theehuis draait in de zomer bijna volledig op tijdelijke krachten. En hoewel de arbeidsmarkt krap is, heeft het bedrijf toch in korte tijd negentig nieuwe personeelsleden kunnen aantrekken. Volgens Hageman komt dat doordat het theehuis inzet op wat jongeren belangrijk vinden. Zo zijn werknemers zonder horecaervaring welkom, organiseert het bedrijf teambuilding-activiteiten zoals een bootcamp en personeelsfeesten. Hageman: "Doordat we jongeren van rond dezelfde leeftijd aannemen, zien we dat het personeel ook buiten werk elkaar opzoekt en ontstaat er een hecht team." De lonen stijgen op het moment harder dan de normale 1 tot 3 procent per jaar. Nieuwe cao-afspraken spelen hierin een rol maar ook het tekort aan arbeidskrachten, veel openstaande vacatures en weinig werkzoekenden leiden tot een stijging van de lonen. Freelancers die deze zomer in de horeca aan de slag gaan, verdienen ook meer dan voorgaande jaren blijkt uit een inventarisatie van freelanceplatform Young Ones. Gemiddeld betalen bedrijven dit jaar 2 euro per uur meer voor hun (tijdelijke) werknemers dan in 2020. Werkzoekenden en werknemers profiteren van deze situatie. "Als werkzoekende heb je nu het werk voor het uitzoeken en als werknemer kan je meer loon vragen omdat je moeilijk vervangbaar bent, zegt Rietman. "Voor werkgevers is de situatie tweeledig: personeel is inderdaad duur, maar als de lonen stijgen, verdienen mensen ook meer. Dat heeft als gevolg dat ze meer te besteden hebben. In theorie profiteren ondernemers daar ook weer van." Kanttekening hierbij is dat de inflatie momenteel 8,6 procent is. "Dan kan het loon wel harder stijgen dan het jaarlijks gemiddelde, maar dan nog daalt de koopkracht van deze medewerkers." Dat bedrijven inzetten op andere zaken dan het loon, noemt Rietman begrijpelijk. "Maar werkplezier wordt over het algemeen vaker genoemd in enquêtes voor reguliere banen. Bij vakantiewerk doen werkgevers er goed aan om een hoog salaris te betalen, uiteindelijk is dat waarmee je aantrekkelijk bent voor vakantiekrachten."||https://nos.nl/artikel/2436987-teambuilding-en-hoog-salaris-alles-wordt-gedaan-om-vakantiekracht-te-lokken
2022-07-16||Hoofdredacteuren: weren AD bij Marengo-proces is onaanvaardbaar|| Het Genootschap van Hoofdredacteuren roept het bestuur van de rechtbank Amsterdam op opnieuw te kijken naar het besluit om journalisten van het AD te weren bij het Marengo-proces. Het Genootschap noemt de opgelegde maatregel een "niet te aanvaarden aantasting van de journalistiek". Gisteren werd bekend dat AD-journalisten de rest van het jaar niet meer welkom zijn bij het Marengo-proces tegen Ridouan Taghi. De krant heeft eind juni per ongeluk een aantal minuten van de rechtszaak live uitgezonden op de website, terwijl dat verboden is omdat de namen van de verdachten eerst moeten worden geanonimiseerd. Het AD meldde achteraf dat het om een interne fout ging die onmiddellijk is hersteld. Desondanks mogen journalisten van de krant de zaak dus niet meer bijwonen, oordeelde de rechtbank. Het Genootschap van Hoofdredacteuren zegt er in een reactie begrip voor te hebben dat de rechtbank de "ernstige" fout niet ongemerkt voorbij laat gaan, maar vindt de opgelegde maatregel te zwaar. "Door het werk van een totale journalistiek organisatie op deze manier aan banden te leggen, grijpt u direct in in de berichtgeving door het AD en daarmee in een grondrecht in Nederland: de persvrijheid", aldus het Genootschap in een brief die is ondertekend door voorzitter Marcel Gelauff (NOS). "Anders gezegd: u straft een grote journalistieke organisatie inclusief al haar lezers collectief na individueel falen." Volgens het Genootschap is het onaanvaardbaar dat een journalistieke organisatie gedurende bijna een half jaar wordt geweerd bij een "zeer belangrijk en zeer relevant nieuwsonderwerp, dat meerdere facetten van onze rechtsstaat en democratie raakt". Bovendien vreest de organisatie dat door de maatregel extra druk wordt gelegd op de journalistiek, in een tijd dat journalisten veel te maken hebben met intimidatie en pogingen hun werk moeilijker te maken, schrijft het Genootschap. Gisteren liet AD-hoofdredacteur Rijpma al weten dat ze de sanctie zwaar vond, maar deze wel accepteert. De secretaris van de Nederlandse Vereniging van Journalisten, Thomas Bruning, noemde het op Twitter alarmerend "dat de rechtbank een medium zo'n zware sanctie oplegt voor een menselijke fout". Wie zijn de verdachten en slachtoffers in het Marengo-proces? Het netwerk rond Taghi wordt hieronder uitgelegd:||https://nos.nl/artikel/2436979-hoofdredacteuren-weren-ad-bij-marengo-proces-is-onaanvaardbaar
2022-07-16||Van der Valk noemt steunbetuiging aan boeren 'ongelukkige actie'|| "Een ongelukkige actie", zegt een woordvoerder van hotel- en restaurantketen Van der Valk over de afbeelding die gistermiddag korte tijd te zien was op een scherm aan de gevel van het Van der Valk-hotel langs de snelweg A4 bij Schiphol. Op de metershoge afbeelding stond de tekst "Van der Valk steunt de boeren" en was de Nederlandse vlag omgekeerd. De afbeelding was te zien rond 15.00 uur. Maar een dag later zegt de restaurant- en hotelketen geen partij te willen kiezen in het conflict van de boeren met de rijksoverheid over het stikstofbeleid. "Het had eigenlijk niet moeten gebeuren", aldus de woordvoerder. Verschillende vestigingen van Van der Valk kregen de vraag voorgelegd of de keten de boeren steunt in hun protest. Maar de zegsman benadrukt bij persbureau ANP dat de oproep van vrijdag aan de gevel van het hotel niet breed gedragen wordt. "Wij houden ons afzijdig van politieke discussies. Dat hebben we altijd gedaan", zegt hij. Aanleiding voor het kortstondige protest waren de banden met een melkveehouderij die de familie heeft die het hotel langs de A4 runt. In het kader van de boerenacties zijn vannacht ook meer dan 500 plaatsnaamborden 'omgenoemd' tot Boerenlanden. Een ludieke, publieksvriendelijke actie, zegt kaasboer Bart Belser uit Spijk bij Rijnmond. "We willen niet altijd burgers dwarszitten en kunnen ook niet eindeloos distributiecentra blijven blokkeren", aldus de kaasboer. Hij spreekt over het stichten van een eigen republiek "om de aandacht van het publiek en de politiek te blijven vragen." Langs de A27 bij Gorinchem staat sinds vannacht een groot 'grensbord'. Ook daar zijn net als op de 'plaatsnaamborden' de gele sterren van de Europese Unie vervangen door gele klompjes. Op het bord is te lezen: "Boerenlanden. Waar de regering niet buiten zijn oevers treedt. Waar oplossingen en besluiten samen worden gevormd. Waar men trots is op elkaars ambacht." In Hoogeveen is de gemeente gisteren begonnen met het weghalen van omgekeerde Nederlandse vlaggen die aan lantaarnpalen zijn opgehangen. In het centrum van de stad kwam het tot een opstootje. Daar werden enkele medewerkers van de gemeente uitgescholden. Uiteindelijk besloten ze te stoppen met hun opruimactie en weg te gaan. "We moeten bekijken hoe we verder gaan. Het plan om de vlaggen weg te halen, blijft overeind", reageerde een woordvoerder van de gemeente Hoogeveen bij RTV Drenthe. Burgemeester Karel Loohuis probeert in contact te komen met de actievoerders. De stikstofprotesten houden al weken aan. Hoe zijn we hier beland? Een tijdlijn. De omgekeerde Nederlandse vlag heeft zich in korte tijd ontwikkeld tot hét symbool van de boerenacties tegen de stikstofplannen. Overal in het land hangen ze met tie-wraps aan lantaarnpalen. Ook een aantal andere gemeenten is begonnen de protestvlaggen weg te halen; dat verloopt tot nu toe zonder problemen. Rijkswaterstaat haalt de omgekeerde vlaggen langs de snelwegen weg omdat ze de verkeersveiligheid in gevaar zouden brengen.||https://nos.nl/artikel/2436976-van-der-valk-noemt-steunbetuiging-aan-boeren-ongelukkige-actie
2022-07-16||Negen burgers gedood bij aanval militanten in dorp Papoea|| In de Indonesische provincie Papoea hebben militanten zeker negen mensen doodgeschoten. Volgens de politie zit een groepering die strijdt voor een onafhankelijk Papoea achter de aanslag; gewapende militieleden namen in een dorp in de afgelopen regio Nduga burgers onder vuur, schrijft het Indonesische staatspersbureau Antara. Een politiefunctionaris spreekt van een slachting door een "terreurgroep". Hij kon naar eigen zeggen verder weinig details delen over de aanval, omdat agenten voorrang gaven aan het evacueren van mensen. Persbureau Reuters schrijft dat het om een van de dodelijkste aanvallen in jaren gaat in Papoea. De aanval volgt kort op protesten in Papoea tegen een nieuwe wet, waarmee Papoea wordt opgedeeld in vijf bestuurlijke gebieden in plaats van de huidige twee. Volgens de regering van Indonesië is dat goed voor de ontwikkeling van de provincie. Onafhankelijkheidsstrijders in Papoea vrezen dat Jakarta met meer regio's juist meer grip poogt te krijgen op de provincie. Vorig jaar namen de spanningen in Papoea tussen inwoners en de Indonesische autoriteiten al toe. De Indonesische regering stuurde toen 400 militairen extra naar Papoea, nadat onafhankelijkheidsstrijders een hoge Indonesische inlichtingenofficier hadden gedood.||https://nos.nl/artikel/2436970-negen-burgers-gedood-bij-aanval-militanten-in-dorp-papoea
2022-07-16||Drukke zaterdag op Europese wegen door vakantieverkeer|| Het was vandaag druk op veel snelwegen in het midden en zuiden van Europa. Vakantiegangers kampten op de doorgaande vakantieroutes met forse vertragingen en files. Op verschillende wegen in Duitsland en Oostenrijk bedroeg de vertraging één tot twee uur. Ook stonden er files op de Franse snelwegen, onder meer tussen Lyon en Avignon en richting Bordeaux. Op beide routes bedroeg de vertraging ongeveer twee uur, meldde de ANWB. Ook in Zwitserland op de A2 richting de Gotthardtunnel moesten automobilisten rekening houden met forse vertragingen. Ook in het grensgebied van Kroatië en Slovenië was het druk, net als op wegen in Italië. De ANWB had mensen aangeraden pas morgen te vertrekken, of anders vandaag na het middaguur om de ergste drukte te ontlopen.  Naar verwachting is het op deze autoroutes het drukst dit weekend: Het blijft heel de zomer druk op de Europese wegen, verwacht de ANWB. De organisatie zegt signalen te krijgen dat er deze zomer flink meer mensen op vakantie gaan in Europa dan voor de coronacrisis. De grootste drukte wordt in het laatste weekend van juli verwacht.||https://nos.nl/artikel/2436969-drukke-zaterdag-op-europese-wegen-door-vakantieverkeer
2022-07-16||Audi botst frontaal op paal A2 bij Eindhoven, inzittenden spoorloos|| De politie is op zoek naar de inzittenden van een grijze Audi A1, die in de vroege ochtend frontaal botste op een paal naast de A2 bij Eindhoven. Op foto's is te zien dat de auto zich door de flinke klap deels om de paal heeft gevouwen en dat beide airbags zijn afgegaan. Volgens de politie is de auto van de weg geraakt in een flauwe bocht op de N2, die parallel loopt aan de snelweg. Daarbij raakte de Audi eerst een lantaarnpaal, om vervolgens tot stilstand te komen tegen de constructie van matrixborden. Hulpdiensten rukten na het ongeluk massaal uit met onder meer een traumahelikopter, maar troffen vervolgens niemand aan in de auto. Getuigen hebben tegen de politie gezegd dat twee personen na het ongeluk de auto hebben verlaten en zijn overgestapt in een andere, donkerkleurige auto. Vermoedelijk gaat het om twee vrouwen. Een woordvoerder van de politie laat verder weten dat er wordt achterhaald van wie de verongelukte auto is, "om te zien of dat meer informatie oplevert. Maar helaas is dat op dit moment nog niet het geval". De politie hoopt dat de inzittenden zelf en ook getuigen van het ongeval zich nog melden.||https://nos.nl/artikel/2436966-audi-botst-frontaal-op-paal-a2-bij-eindhoven-inzittenden-spoorloos
2022-07-16||Einde bosbranden Zuid-Europa niet in zicht, meer land verwoest dan vorig jaar|| Er lijkt de komende dagen nog geen einde te komen aan de tientallen hevige bosbranden die in Zuid-Europa woeden. Onder meer Portugal en Frankrijk krijgen inmiddels hulp van andere Europese landen om de branden te bestrijden. Waar het vuur wel is geblust, heerst de vrees dat het toch weer kan oplaaien. De temperatuur blijft hoog, regen is nog niet in zicht en de wind waait hard. Vooral in Portugal zorgt die combinatie voor problemen. Tot en met zondag geldt voor het hele vasteland de op twee na hoogste noodtoestand. Volgens de natuurbeschermingsorganisatie ICNF is al ruim 40.000 hectare land verwoest door brand. Dat is 42 procent meer dan in het hele voorgaande jaar, toen ruim 28.000 hectare werd verwoest. In het zuiden van Portugal lijkt de situatie inmiddels redelijk onder controle, de meeste branden woeden nu in het noorden. Honderden brandweerlieden zijn daar bezig met blussen. Bij die acties overleed gistermiddag een piloot van een blusvliegtuig. Het toestel stortte door nog onbekende oorzaak neer in het noordoosten. De druk op de brandweerdiensten is groot; het land heeft een tekort aan materieel om de branden te kunnen bestrijden. Spanje, dat ook te kampen heeft met branden, is te hulp geschoten door toestellen naar Portugal te sturen. Ook Frankrijk krijgt hulp van andere landen in de vorm van blusmaterieel. Griekenland heeft twee blusvliegtuigen gestuurd en Italië levert er indien nodig ook nog twee. Het Franse ministerie van Binnenlandse Zaken meldt dat zo'n 13.000 hectare is verwoest, tegenover 500 hectare in juli vorig jaar. Meer dan de helft van dit gebied ligt ten zuiden van Bordeaux, waar sinds dinsdag twee bosbranden woeden. Meer dan 12.000 mensen hebben inmiddels uit voorzorg hun huis of vakantieoord moeten verlaten. Ook in het Rhônedal woedt een grote bosbrand. De komende dagen lijken de weersomstandigheden niet te verbeteren. De Franse weerdienst verwacht voor vandaag temperaturen tegen de 40 graden in Bordeaux. Morgen kan het lokaal nog warmer worden en maandag komt de temperatuur mogelijk boven de 42 graden. Zo zien de bosbranden in Zuid-Europa eruit: Niet alleen bosbranden spelen Zuid-Europa parten. Door de hittegolf zijn in Spanje tussen 10 en 15 juli zeker 360 mensen om het leven gekomen. Afgelopen vrijdag alleen al waren dat er 123, meldt kennisinstituut Carlos III. De autoriteiten denken dat het aantal sterfgevallen door extreme hitte nog verder zal oplopen. Tijdens de eerste hittegolf dit jaar, in juni, kwamen meer dan 700 mensen om. Ook net buiten Europa is het heet en zijn bosbranden uitgebroken. In het noorden van Marokko is een aantal plaatsen ontruimd in de provincies Larache, Ouezzane, Taza en Tétouan. Honderden hectare aan natuurgebieden zijn in vlammen opgegaan. Er is zeker een dode gevallen.||https://nos.nl/artikel/2436965-einde-bosbranden-zuid-europa-niet-in-zicht-meer-land-verwoest-dan-vorig-jaar
2022-07-16||Amerikaan na ruim een eeuw alsnog erkend als tweevoudig olympisch kampioen|| Atleet Jim Thorpe krijgt 110 jaar na het afnemen van zijn gouden medailles alsnog zijn twee olympische titels terug. Thorpe won op de Olympische Spelen van 1912 in Stockholm als eerste inheemse Amerikaan goud, op zowel de vijfkamp als de tienkamp. Thorpe (1887-1953) was een veelzijdig sportman; naast atletiek en honkbal speelde hij ook basketbal en American football. Op de Spelen roemde de toenmalige Zweedse koning Gustaaf hem nog als "de beste atleet van de wereld". Maar hij moest zijn medailles later inleveren vanwege het schenden van de strenge amateurregels. Maanden na het winnen van zijn olympische titels werd door Amerikaanse kranten gemeld dat Thorpe voor de Spelen twee zomers had meegedaan aan professionele honkbalwedstrijden, waarmee hij een klein geldbedrag had verdiend. Dat was in strijd met de regel dat een olympische atleet geen betaalde sport mocht uitoefenen. Hoewel volgens de officiële regels bezwaar tegen een medaillewinst binnen een maand aangetekend moest worden, kwam het nieuws over Thorpes honkbaluitstapje pas zes maanden na de Spelen naar buiten. Het Internationaal Olympisch Comité (IOC) nam Thorpe toch zijn olympische titels af en dat besluit werd gesteund door hoge Amerikaanse functionarissen. Later werd dit bestempeld als een daad van racisme, waarschijnlijk vanwege de inheemse achtergrond van Thorpe. De atleet groeide op onder de naam Wa-Tho-Huk, wat Helder Pad betekent. Onder deze naam startte twee jaar geleden een organisatie van inheemse Amerikanen een petitie om Thorpe alsnog als olympisch kampioen te bestempelen. De organisatie zegt dankbaar te zijn dat na al die jaren "dit onrecht is rechtgezet". In 1982 gaf het IOC al wel de medailles van Thorpe terug aan zijn kinderen en kreeg hij een gedeelde eerste plaats. Thorpe was toen al dertig jaar dood. Inheemse Amerikanen, voor wie hij een groot voorbeeld is, vonden dit niet genoeg en wilden volledig eerherstel voor Thorpe. Het IOC kondigde vrijdag aan dat Thorpe zijn titels zou terugkrijgen, precies 110 jaar na zijn goud op de tienkamp. De voorzitter van het IOC, Thomas Bach, sprak van een "hoogst uitzonderlijke en unieke situatie". De atleten uit Zweden en Noorwegen die in de plaats van Thorpe een gouden medaille hadden gekregen, komen in de uitslagen nu op de tweede plek te staan. Daarover is overleg gevoerd met familieleden van de atleten, de mondiale atletiekbond en nationale olympische comités. Het IOC schrijft in een persbericht dat de Zweed Hugo Wieslander, die zilver haalde op de tienkamp, zichzelf nooit als de rechtmatige olympisch kampioen heeft gezien. Het Noorse olympische comité ging op zijn beurt akkoord met het zilver op de vijfkamp voor de Noor Ferdinand Bie. De andere atleten die in 1912 zilver en brons wonnen, behouden 'gewoon' hun medailles, schrijft het IOC.||https://nos.nl/artikel/2436964-amerikaan-na-ruim-een-eeuw-alsnog-erkend-als-tweevoudig-olympisch-kampioen
2022-07-16||Orang-oetans gamen en 'tinderen' in Rhenen|| Orang-oetans in Ouwehands Dierenpark in Rhenen kunnen sinds kort spelletjes spelen en 'tinderen' op de computer. In hun verblijf hebben onderzoekers grote schermen neergezet die de emoties van de dieren registreren. "We willen uiteindelijk toe naar een situatie waarin dieren in dierentuinen zelf hun partner kunnen kiezen", zegt onderzoeksleider en hoogleraar cognitieve psychologie Mariska Kret bij RTV Utrecht. "Als ze een mannetje uit Keulen leuker vinden dan een mannetje in Madrid, dan is dat een enorme winst voor iedereen." Het onderzoek van Kret en haar collega's is voor iedere bezoeker van het dierenpark te volgen. Dat is uniek, zegt ze zelf. "Dit onderzoek werd tot nu toe vaak gedaan in voor het publiek onzichtbare nachtverblijven. Nu is het de hoogste tijd om iedereen de kans te geven om mee te kijken." De bezoekers van de dierentuinen zien twee schermen in het verblijf van de orang-oetans. Het ene scherm is een aanraakscherm, onder het andere scherm hangen speciale camera's die oogbewegingen registeren. Op deze manier meten de onderzoekers processen zoals aandacht, geheugen en opwinding. "De meesten vinden het echt ontzettend leuk", zegt Kret. Orang-oetans zijn volgens haar ontzettend slim en nieuwsgierig. "Maar de ene aap is de andere niet. We zetten de schermen aan en kijken wat er gebeurt." De onderzoekers kijken bijvoorbeeld of de dieren actiever zijn of zich anders gedragen op de dagen dat ze wel en niet mogen spelen. Hoe dan ook, geen aap wordt gedwongen om mee te doen. Maar ze vinden het vrijwel allemaal interessant, zegt de onderzoekster. "Het is eerder zo dat ze teleurgesteld zijn als het spelletje voorbij is, dan dat ze niet mee willen doen." Het meest aansprekende deel van het onderzoek gaat over de partnerkeuze van orang-oetans. Ze kunnen op de schermen kijken naar beeldmateriaal van soortgenoten en daarop reageren. De onderzoekers willen die kennis gebruiken om in de toekomst een betere match te kunnen maken tussen mannetje en vrouwtje. Orang-oetans in gevangenschap hebben wat dat betreft nu nog weinig in te brengen. "In dierentuinen wordt een vrouwtje nu overgeplaatst naar een andere dierentuin. Daarbij wordt voornamelijk naar het genenpakket gekeken, maar helemaal niet naar persoonlijkheid of voorkeur", aldus Kret. Mocht uit het onderzoek blijken dat de mensapen op basis van beelden (en geluiden) een voorkeur ontwikkelen voor een partner, dan kan het voortplantingsprogramma in internationale dierentuinen er heel anders uit gaan zien. Kret ziet alleen maar voordelen. Niet alleen zullen de orang-oetans zelf tevredener zijn met hun eigen keuze. Het zou ook moeten leiden tot betere voortplanting, wat gunstig is voor het in stand houden van de diersoort. Bang voor vierkante oogjes is Kret niet, de speeltijd van de orang-oetans wordt beperkt. Te beperkt, zo vond een van de apen onlangs. Hij plaste over haar heen toen ze het scherm uitzette.||https://nos.nl/artikel/2436958-orang-oetans-gamen-en-tinderen-in-rhenen
2022-07-16||Flinke schade bij plofkraak in Amsterdam|| Bij een plofkraak vanochtend vroeg in Amsterdam is flinke schade aangericht. De gevel van een tabakszaak is bij de kraak naar buiten geblazen.  De kraak vond vanochtend om 5.10 uur plaats, meldt AT5/NH Nieuws. Het doel was een Geldmaat in de buitengevel van een tabakszaak aan Tussen Meer, in de wijk Osdorp. "Ik hoorde drie enorme knallen", zegt een buurtbewoner. Meteen na de explosies ontstond een felle brand met grote zwarte rookwolken. Het duurde even voordat de brandweer die onder controle had. Terwijl de politie samen met de Explosieven Opruimingsdienst het pand daarna onderzocht op achtergebleven explosieven, bleek dat brokstukken van de gevel en de geldautomaat tot aan de overkant van de straat lagen. Niemand raakte gewond. Over de verdachten en wat ze hebben buitgemaakt, is niets bekendgemaakt. De politie laat alleen weten dat ze zijn gevlucht.||https://nos.nl/artikel/2436948-flinke-schade-bij-plofkraak-in-amsterdam
2022-07-16||Gevechtspauze Donbas komt ten einde, Sjojgoe beveelt aanvallen op te voeren|| Na een periode van relatieve rust zal de strijd in de Oost-Oekraïense Donbas naar verwachting weer oplaaien. De Russische defensieminister Sjojgoe heeft de opdracht gegeven "in alle operationele gebieden" de aanvallen verder op te voeren. Sjojgoe deed zijn uitspraken bij een inspectie van militairen die hadden gevochten in de Donbas, zo staat in een persverklaring op de site van zijn ministerie. Het bevel is volgens de Russen afgegeven om zo te voorkomen dat Oekraïne met artillerie of raketten "civiele infrastructuur en inwoners" in onder meer de Donbas kan bestoken. Ook vanuit Oekraïne zelf komen berichten die een einde van de gevechtspauze in de regio doen vermoeden. Het Oekraïense leger schrijft in een update over de oorlog dat het de afgelopen 24 uur meerdere Russische aanvallen in de regio Donetsk - een van de twee regio's in de Donbas - heeft afgeslagen. Verder hebben de Russen volgens Oekraïne "na een hergroepering" de aanval op een elektriciteitscentrale bij de Oost-Oekraïense stad Voehlehirsk hervat. Ook experts van de Amerikaanse oorlogsdenktank Institute for the Study of War (ISW) schrijven in een laatste analyse dat Rusland de gevechtspauze heeft geëindigd. Er waren aanvallen nabij de steden Slovjansk en Siversk en bij de snelweg die loopt van de door de Russen bezette stad Lysytsjansk naar Bachmoet, in Donetsk. Het ging volgens het ISW om kleinschalige, mislukte aanvallen. "Maar als de gevechtspauze echt voorbij is, zullen deze aanvallen de komende 72 uur waarschijnlijk doorgaan en uitgebreid worden." Het Russische ministerie van defensie verspreidde vandaag deze beelden waarop Russische artilleriebeschietingen in Oekraïne zouden zijn te zien:  Zo'n tien dagen geleden werd duidelijk dat Rusland tijdelijk gestopt was met grootschalige aanvallen in de Donbas. Wel hielden beschietingen met artillerie en bombardementen aan. Volgens het ISW kregen uitgeputte Russische troepen zo rust en tijd om te hergroeperen na de zware slagen om de steden Lysytsjansk en in het bijzonder Severodonetsk; met die steden kreeg Rusland de Donbas-regio Loegansk volledig in handen. De verovering van de gehele Donbas is een belangrijk oorlogsdoel van de Russische president Poetin. De gevechtspauze van tien dagen was mogelijk niet voldoende om de Russische troepen weer op volledige sterkte te krijgen, schrijven de ISW-analisten. "Maar kennelijk voelt het Russische leger een voortdurende druk om de aanvallen te hervatten." Die haast zou volgens de militaire experts gevolgen kunnen hebben voor hoe voortvarend Rusland de komende tijd op het slagveld te werk gaat.||https://nos.nl/artikel/2436946-gevechtspauze-donbas-komt-ten-einde-sjojgoe-beveelt-aanvallen-op-te-voeren
2022-07-16||Juristen voorzien bouwstop na de zomer door verwachte stikstofuitspraak || De problemen met stikstof kunnen na de zomer nog groter worden. Juristen met wie de NOS sprak, vrezen dat de Raad van State met een nieuwe uitspraak komt, die op grote schaal bouwprojecten stil kan leggen. De bouw kwam al eens grotendeels stil te liggen, nadat de Raad van State in 2019 de vloer had aangeveegd met het Nederlandse stikstofbeleid. Gaandeweg werden andere manieren gevonden om projecten toch door te laten gaan. Een daarvan is de bouwvrijstelling, waarbij de tijdelijke stikstofuitstoot bij de bouw niet meetelt en er bij de vergunningsverlening alleen wordt gekeken naar de uitstoot als het gebouw wordt gebruikt. De vraag is hoelang dat nog mag. De Raad van State buigt zich nu over het Porthos project in de Rotterdamse haven. De uitspraak werd rond deze tijd verwacht, maar is uitgesteld naar oktober, bevestigt een woordvoerder van de hoogste bestuursrechter. Porthos is bedoeld om CO2 van de industrie in de Rotterdamse haven te vervoeren en op te slaan in lege gasvelden onder de Noordzee. Dat moet bijdragen aan het halen van de klimaatdoelen, maar tijdens de aanleg van de infrastructuur komt stikstof vrij. Als de Raad van State de vrijstelling van Porthos afwijst, kan dat grote gevolgen hebben voor andere projecten. Toen de 'vrijstellingsroute' na de uitspraak in 2019 in gebruik kwam, was de Raad van State al kritisch. Ook het Planbureau voor de Leefomgeving, een belangrijke adviseur van het kabinet, schreef vorig jaar dat het zeer de vraag is of het "splitsen van stikstofuitstoot tijdens de bouw en tijdens de gebruiksfase" volgens het Europese recht is toegestaan. "Die splitsing staat haaks op vaste jurisprudentie van de Raad van State, waaruit volgt dat je naar het onlosmakelijke geheel moet kijken. Alleen al daarom gaat de vrijstelling waarschijnlijk sneuvelen", zegt universitair docent omgevingsrecht Ralph Frins. Ook andere juristen denken dat het die kant op gaat. Mink Oude Breuil, omgevingsrechtjurist: "Ik heb gemerkt dat rechters kritisch zijn op de bouwvrijstelling. De regering zal met een goede onderbouwing moeten komen om te voorkomen dat de bouw weer tot stilstand komt". Juriste Marieke Kaajan ziet in recente uitspraken van rechtbanken dat de regels voor bescherming van Natura 2000-gebieden in de weg staan van nieuwe of zelfs al bestaande activiteiten. Volgens de juristen is er nog wel een "klein geitenpaadje" voor het kabinet: als het aannemelijk kan maken dat projecten bijdragen aan natuurverbetering. Als er een streep door de vrijstelling komt, zullen projecten afzonderlijke stikstofberekeningen moeten laten maken. Dat kost veel tijd en er is een gebrek aan mensen die de berekeningen kunnen maken. Is een berekening eenmaal klaar, dan moet er nog onderhandeld worden met overheden en 'stikstofruimte' worden gevonden, dat wil zeggen ruimte om stikstof te mogen uitstoten. Opties daarvoor zijn het zogeheten in- en extern salderen. Bij intern salderen mag je binnen het project zelf bijvoorbeeld stikstofruimte creëren door uitstoot-arme technieken te installeren. Bij extern salderen wordt de stikstofruimte van bijvoorbeeld een opgeheven bedrijf op een andere locatie aangekocht om een project te realiseren. Dat laatste wordt steeds ingewikkelder en meerdere provincies hebben het inmiddels verboden. Stikstof is een van de problemen die het snel bouwen van huizen in de weg staan. Bekijk deze video over de woningbouw in Nederland: Voor het Rotterdamse havenproject denkt de Utrechtse hoogleraar Chris Backes dat een artikel uit de Vogel en Habitat richtlijn wellicht uitkomst kan bieden. Daarop kan je wegens zwaarwegende omstandigheden, bijvoorbeeld dat iets echt nodig is voor het klimaat, een beroep doen en om een uitzondering vragen. Voor woningen wordt dit lastiger, erkent hij. Hij wil nog wel iets kwijt. "We doen nu net of de rechter het probleem is. Dat is uiteindelijk niet zo. Al jaren gebeurt er niets om de uitstoot omlaag te krijgen. Pakken we de stikstof aan, maar dan ook écht aan nu, dan komt het met de vergunningen vanzelf goed."||https://nos.nl/artikel/2436935-juristen-voorzien-bouwstop-na-de-zomer-door-verwachte-stikstofuitspraak
2022-07-16||Kan het nog goedkomen tussen Twitter en Elon Musk?|| De relatie tussen Twitter en Elon Musk laat zich van begin af aan het best omschrijven als een achtbaan. De miljardair zei in april dat hij Twitter wilde overnemen en kreeg daarvoor groen licht van het bedrijf. Een maand later pauzeerde hij de overname en vorige week vrijdag zei hij er definitief van af te zien. Het bedrijf spande daarop een rechtszaak aan om hem aan de deal te houden. Het platform zegt er álles (en meer dan wettelijk verplicht) aan gedaan te hebben om Musk van informatie te voorzien. De miljardair gaf op belangrijke momenten niet thuis, vindt het bedrijf. In feite is een van 's werelds bekendste sociale media overgeleverd aan de grillen van 's werelds rijkste mens. De soap roept twee vragen op: waarom kwam Musk terug van zijn plannen om Twitter over te nemen? En wat betekent dit voor de toekomst van het bedrijf? "Twitter heeft enorme potentie, ik zal deze ontgrendelen." Met deze ambitieuze woorden deed Elon Musk drie maanden geleden zijn bod van 44 miljard dollar. Hij had naar eigen zeggen twee belangrijke redenen om het bedrijf te kopen: er moest veel meer gezegd mogen worden op het platform en hij wilde iets doen aan alle nepaccounts. Opvallend is dat juist die nepaccounts voor Musk nu reden zijn om van de deal af te willen. Hij is ervan overtuigd dat het werkelijke aantal 'bots' veel hoger ligt dan dat Twitter zelf al jaren meldt. En Twitter zou belangrijke informatie voor hem achterhouden. Bewijs voor deze claims levert hij niet. Musk beroept zich nu op een afspraak waarbij - in het geval van een verandering met grote gevolgen voor de bedrijfsvoering - hij van de deal mag afzien. Een redenering die volgens juristen die hierover spraken met Amerikaanse media, niet klopt. De zes belangrijkste momenten uit de 'soap' tussen Twitter en Elon Musk tot nu toe: Alles goed en wel, maar waarom zo'n grote draai in korte tijd? Vanaf het moment dat de deal beklonken was, duurde het slechts negentien dagen voordat Musk voor het eerst openlijk twijfelde. Allereerst is er de beurs. De aandelen van Twitter en Tesla zijn flink gedaald. Dat betekent dat Musk veel geld betaalt voor een bedrijf dat sinds zijn bod minder waard is geworden. Zijn eigen vermogen - dat vooral bestaat uit aandelen in Tesla - is ook gedaald. Oftewel: de economische situatie is in korte tijd dusdanig veranderd dat de deal veel minder aantrekkelijk is. Daarnaast is er de vraag over de werkelijke intentie van Musk. Wilde hij echt Twitter kopen? Daar leek het wekenlang wel op. Hij doorliep alle stappen heel serieus. Toch houdt Matt Levine, een toonaangevende financieel columnist bij Bloomberg, er nu toch sterk rekening mee dat het voor hem al die tijd een grap was. Al was het dan een grap die hij lang volhield. Zou een ondernemer als grap voor miljarden een bedrijf willen overnemen? Waarschijnlijk niet. Maar Musk is niet een doorsnee miljardair. Zelfs de advocaten van Twitter werpen deze suggestie in de aanklacht op. Voor Twitter is dit de meest onzekere periode in de zestienjarige geschiedenis van het bedrijf. En dat zegt wat. Het bedrijf is sinds de oprichting geplaagd door interne problemen, machtswisselingen en het feit dat het maar niet goed lukte om te innoveren en om snel te groeien. Toen duidelijk werd dat Musk aandelen in Twitter had gekocht begin april, nam de onrust intern toe. En die werd vervolgens met elke nieuwsontwikkeling alleen maar groter. Een interne bijeenkomst waarin medewerkers aan Musk vragen konden stellen - waar de miljardair ogenschijnlijk via z'n telefoon aan meedeed - bracht geen verbetering. Daarnaast zit Twitter vast: het kan nu veel moeilijker grote beslissingen nemen. Zowel op productniveau - denk aan nieuwe functies - maar ook als het aankomt op zware moderatiebeslissingen. Ook bestaat de kans dat medewerkers de juridische strijd niet afwachten en vertrekken en dat het aantrekken van nieuw talent lastig is. In de rechtszaak staat Twitter sterk, is nu de algemeen gedeelde analyse. De vraag is hoe de advocaten van Musk de aanklacht gaan weerleggen. Wanneer de rechtszaak begint, is nog niet bekendgemaakt. Zo kan de zaak tussen Elon Musk en Twitter aflopen:||https://nos.nl/artikel/2436933-kan-het-nog-goedkomen-tussen-twitter-en-elon-musk
2022-07-16||Het is vier maanden na gemeenteraadsverkiezingen, hoe staat het ervoor?|| Precies vier maanden na de gemeenteraadsverkiezingen van 16 maart hebben 327 gemeenten een nieuw bestuurscollege geformeerd, in zes gemeenten wordt nog volop onderhandeld. Waarschijnlijk ronden zij hun formatie pas na de zomer af. Dat blijkt uit een inventarisatie van de NOS op basis van openbare bronnen. Tijd om de balans op te maken van vier maanden formeren. Duidelijk is al: lokale partijen leveren bijna een kwart meer bestuurders dan vier jaar geleden. Den Haag is de grootste gemeente die nog worstelt met de formatie. "Er wordt goede vooruitgang geboekt", klonk het vorige week van de onderhandelingstafel waaraan D66, VVD, GroenLinks, CDA en PvdA al sinds eind mei met elkaar praten over een college zonder de grootste partij Groep de Mos/Hart voor Den Haag. In Den Helder zijn de acht betrokken partijen er inhoudelijk weliswaar uit, maar selectie en goedkeuring van de wethouders gebeurt vrijwel zeker pas na de vakantieperiode. De andere gemeenten (Bergen, Putten, Vlieland en Geertruidenberg) hadden te kampen met onderling politiek wantrouwen, waardoor eerdere formaties mislukten of gesprekken pas heel laat op gang kwamen. De lokale partijen, bij de verkiezingen van maart opnieuw de grote winnaar, zijn er het best in geslaagd hun winst om te zetten in wethouderszetels. Sterker nog, zij hebben meer wethouders dan op grond van de uitslag verwacht mag worden: met 31,3 procent van de stemmen halen ze 36,6 procent van de wethoudersposten binnen. In harde cijfers maken de lokale partijen in vergelijking met 2018 een grote sprong van 383 naar 475 wethouders, een toename van 24 procent. Overigens halen ook VVD, CDA en SGP iets meer wethouders binnen dan de uitslag doet vermoeden. Alle andere partijen blijven met de wethouders onder hun uitslag steken. Uiteindelijk hebben de lokale partijen in ruim acht van de tien gemeenten een of meer wethouderszetels veroverd. Negen gemeenten worden uitsluitend door 'lokale' wethouders bestuurd. In bijna vijftig gemeenten die voorheen geen wethouder van een lokale partij hadden, is er nu wel minstens één. Net als in 2018 zijn de lokale partijen het best vertegenwoordigd in het zuiden van het land. In Limburg is de meerderheid van de wethouders verbonden aan een lokale partij (51,1 procent), in Noord-Brabant bijna de helft (46,1 procent). Ook Drenthe heeft veel 'lokale' wethouders. De provincie Utrecht heeft met een percentage van 27,4 het kleinste aandeel bestuurders van lokale partijen. Na de lokale partijen zijn PvdA en SGP relatief de grootste winnaars als het gaat om wethouderszetels. Zij gaan er ten opzichte van de vorige verkiezingen het meest op vooruit. Ook D66 haalt meer wethoudersposten binnen dan in 2018. VVD en CDA leveren wethouders in, de SP gaat relatief het meest achteruit. De partij gaat van 22 wethouders terug naar 13, een verlies van 38 procent. De Partij voor de Dieren, Denk en Volt mogen voor het eerst meebesturen op gemeentelijk niveau. Forum voor Democratie en de PVV zijn de enige landelijke partijen die wel raadszetels veroverden, maar dat niet wisten te verzilveren in de colleges. Landelijk neemt het aandeel vrouwelijke wethouders langzaam toe: 29 procent van de wethouders is vrouw, in de vorige bestuursperiode was dat 26 procent. Wel zijn er grote regionale verschillen. In de provincie Groningen is 42 procent van de wethouders vrouw, bij buurprovincie Drenthe maar 14,6 procent. Friesland en Utrecht zitten ook fors boven het landelijk gemiddelde, Zeeland daarentegen weer flink eronder. In totaal zijn er in deze gemeenten 57 wethouders meer aangesteld dan vier jaar geleden. Op een totaal van bijna 1300 is dat een toename van 4,6 procent.||https://nos.nl/artikel/2436930-het-is-vier-maanden-na-gemeenteraadsverkiezingen-hoe-staat-het-ervoor
2022-07-16||Wekdienst 16/7: Vierdaagsefeesten van start • Drukte op Europese wegen verwacht|| Goedemorgen! Vandaag gaan de Vierdaagsefeesten van start. En vakantiegangers moeten overal in Europa rekening houden met drukte op de wegen. Eerst het weer: in het uiterste noorden valt in de vroege ochtend nog een bui, maar vanuit het westen klaart het in de loop van de dag op. In de middag zijn er zonnige perioden. Er waait een zwakke wind uit het noorden. Het wordt zo'n 19 tot 24 graden. Na vandaag wordt het steeds warmer. Dinsdag kan het zelfs tussen de 35 en 40 graden worden.  Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De Mexicaanse drugsbaas Rafael Caro Quintero (69) is aangehouden in de noordelijke staat Sinaloa. Hij is medeoprichter van het beruchte Guadalajara-kartel en wordt 'El Narco de Narcos' genoemd. In de jaren 80 verkochten hij en zijn kartelpartners grote hoeveelheden drugs, vooral marihuana, in de VS, schrijft de krant El Universal. Quintero werd veroordeeld tot 40 jaar gevangenisstraf voor het ontvoeren, martelen en vermoorden van een medewerker van de Amerikaanse antidrugs-autoriteit DEA in 1985. Na zijn vrijlating na 28 jaar cel dook hij onder. Het Hooggerechtshof besliste later dat zijn vervroegde vrijlating onterecht was. Het was gisteren de tweede dag van het festival Zwarte Cross in de Achterhoek. Dat betekent veel ronkende motoren, muziek en natuurlijk boegbeeld Tante Rikie, die na een kwart eeuw afscheid nam: Fijne zaterdag!||https://nos.nl/artikel/2436928-wekdienst-16-7-vierdaagsefeesten-van-start-drukte-op-europese-wegen-verwacht
2022-07-16||'Misbruik door cipiers in vrouwengevangenis Nieuwersluis aan orde van de dag'|| In de vrouwengevangenis in Nieuwersluis is seksueel wangedrag en machtsmisbruik door gevangenbewaarders aan de orde van de dag, zeggen ex-gedetineerden en een advocaat tegen het AD. De krant sprak met hen naar aanleiding van het donderdag aangekondigde onderzoek van de Inspectie Justitie en Veiligheid. Het zou gaan om ongewenste aanrakingen, vunzige opmerkingen, misbruik en zelfs verkrachting door bewaarders. De misstanden zouden sinds zeker 2010 aan de gang zijn. Een van de voormalige gevangenen, Nawal, vertelt in het AD dat een cipier altijd in haar cel keek als ze naakt was na het douchen. Directeur Francesca Salamone van PI Nieuwersluis spreekt in de krant van ernstige beschuldigingen: "Seksueel grensoverschrijdend gedrag en machtsmisbruik zijn onacceptabel. Het is goed dat er onderzoek wordt ingesteld." Advocaat Johan Oosterhagen van de ex-gedetineerden wil dat er een onafhankelijk meldpunt komt waar vrouwelijke gedetineerden terechtkunnen met hun klachten. Oosterhagen sprak met vijftig (ex-)gedetineerden over de praktijken. De verhalen komen ook uit Ter Peel en een paar uit Zwolle, naast Nieuwersluis de twee andere vrouwengevangenissen. De advocaat weet van zeker drie aangiftes van verkrachting en sprak er vorige week over met minister Weerwind voor Rechtsbescherming, schrijft het AD. In mei werd een 47-jarige cipier uit de vrouwengevangenis in Nieuwersluis aangehouden die wordt verdacht van het seksueel misbruiken van drie gevangenen.||https://nos.nl/artikel/2436926-misbruik-door-cipiers-in-vrouwengevangenis-nieuwersluis-aan-orde-van-de-dag
2022-07-16||'Agenten oefenen te weinig met schieten'|| Politieagenten konden tijdens de coronaperiode lang niet alle trainingsuren maken die ze moeten halen. Vorig jaar trainden agenten iets minder dan de helft van het vereiste aantal uren, schrijft De Telegraaf. Gemiddeld trainden agenten 15,8 uur, terwijl dat er 32 moeten zijn. Volgens de politie kwam het onder meer door annuleringen of aanpassingen vanwege coronamaatregelen, coronademonstraties en personeelstekort. Zo'n 8,2 procent van de medewerkers benutte alle trainingsuren. Wim Groeneweg van de politievakbond ACP heeft aan de bel getrokken bij de korpsleiding. "Agenten moeten hun vaardigheden kunnen oefenen", zegt hij tegen de krant. Het gaat dan om geweldsbeheersing, vaardigheden in het aanhouden, schieten en in zelfverdediging, het gebruiken van pepperspray, de wapenstok en het stroomstootwapen. Volgens politiewetenschapper Jaap Timmer (VU Amsterdam) leidt onvoldoende training ertoe dat agenten bij potentieel gevaar niet alle opties tot hun beschikking hebben. "Dat maakt agenten onzeker en zorgt dat zij de situatie minder goed overzien en controleren. Dit verhoogt de kans dat agenten bijvoorbeeld hun vuurwapen inzetten in situaties waarin de inzet van een minder zwaar middel wellicht afdoende was geweest." In de eerste zes maanden van dit jaar hebben agenten gemiddeld 13 uur getraind. "Dat is vergelijkbaar met hoe het in 2019 was, voor het uitbreken van corona. Het gaat de goede kant op", zegt een woordvoerder van de Nationale Politie tegen de krant.||https://nos.nl/artikel/2436924-agenten-oefenen-te-weinig-met-schieten
2022-07-16||Mexicaanse 'drugsbaron der drugsbaronnen' Caro Quintero opgepakt|| De Mexicaanse drugsbaas Rafael Caro Quintero (69) is aangehouden in de staat Sinaloa. Quintero werd opgepakt in een uithoek van de noordwestelijke staat door elitetroepen van de Mexicaanse marine. Een speurhond vond hem uiteindelijk tussen de bosjes, in spijkerbroek en met een beige jas om zijn schouders, bij een bergdorp. Na de arrestatie crashte een helikopter die werd gebruikt bij de operatie. Daarbij kwamen veertien mensen om. Het is nog niet duidelijk waardoor de helikopter neerstortte. Het leger verspreidde beelden van de arrestatie en deelde foto's van de speurhond, genaamd Max: Quintero was tijdens de crash niet aan boord. De Mexicaan maakte naam als medeoprichter van het beruchte Guadalajara-kartel en staat bekend als "el narco de narcos" (de drugsbaron der drugsbaronnen). In de jaren 70 en 80 verkochten hij en zijn kartelpartners grote hoeveelheden drugs (vooral marihuana, cocaïne en heroïne) in de VS. Hij was in zijn hoogtijdagen net zo machtig en gevreesd als de drugsbaron die in Colombia ongeveer in dezelfde tijd opkwam: Pablo Escobar. Quintero werd in 1985 opgepakt in Costa Rica op verdenking van betrokkenheid bij het ontvoeren, urenlange martelen en vermoorden van een medewerker van de Amerikaanse antidrugs-autoriteit DEA. Reden voor de moord was mogelijk de ontdekking en daaropvolgende vernietiging van een megawietplantage van Quintero door de bewuste DEA-agent, Enrique Camarena. Het kwam Quintero op een celstraf van 40 jaar te staan, maar hij werd in 2013 vervroegd vrijgelaten op basis van een vormfout in zijn proces. Het Hooggerechtshof besliste later dat die vervroegde vrijlating onterecht was, maar Quintero was toen al ondergedoken. Volgens de DEA stortte Quintero zich na zijn vrijlating weer snel op de drugshandel en runde hij de afgelopen jaren een tak van het Sinaloa-kartel. Dat kartel was onder leiding van Joaquin "El Chapo" Guzman uitgegroeid tot een van de grootste en gewelddadigste drugsorganisaties van Mexico. De in 2019 tot levenslang veroordeelde Guzman had eerder voor het Guadalajara-kartel gewerkt. De Verenigde Staten hebben meteen om de uitlevering van Quintero gevraagd. Dat zal volgens de Mexicaanse autoriteiten ook spoedig gaan gebeuren. "Iemand die een Amerikaanse agent heeft ontvoerd, gemarteld en vermoord kan zich nergens schuilhouden", zei de Amerikaanse minister van Justitie Garland in een eerste reactie. "We zijn de Mexicaanse autoriteiten erg dankbaar." De Latijns-Amerika-adviseur van het Witte Huis, Juan Gonzalez, gebruikte op Twitter drie woorden om de arrestatie van Quintero te omschrijven: "Dit is gigantisch". Quintero stond sinds 2018 al op de lijst van de FBI met daarop de top-10 van meest gezochte personen van de politiedienst. De 20 miljoen dollar die werd uitgeloofd voor de gouden tip die zou leiden tot de arrestatie van Quintero was met afstand het hoogste bedrag van alle personen op de lijst. De aanhouding van Quintero komt een paar dagen nadat de Amerikaanse president Biden met zijn Mexicaanse ambtgenoot Obrador over onder meer een strengere aanpak van drugscriminelen had gesproken.||https://nos.nl/artikel/2436923-mexicaanse-drugsbaron-der-drugsbaronnen-caro-quintero-opgepakt
2022-07-16||Man doodgeschoten in Antwerpen, slachtoffer en verdachten mogelijk Nederlands|| In Antwerpen is vrijdagavond een man doodgeschoten. Mogelijk is het een Nederlander en zijn ook de verdachten Nederlands, melden Belgische media. Volgens getuigen werden er zeven schoten gelost. Het schietincident gebeurde op de openbare weg in het district Deurne, vlak bij het Sportpaleis. De man werd gevonden op de stoep voor een woning, meldt Het Laatste Nieuws. "De hulpdiensten hebben het slachtoffer nog trachten te reanimeren, maar dat is niet gelukt", zegt een politiewoordvoerder. De omgeving is afgesloten en de politie heeft een auto aangetroffen met een Nederlands kenteken, die mogelijk van het slachtoffer is. Naar een andere auto met een Nederlands kenteken waarin de verdachten zouden zijn gevlucht, zijn agenten nog op zoek.||https://nos.nl/artikel/2436921-man-doodgeschoten-in-antwerpen-slachtoffer-en-verdachten-mogelijk-nederlands
