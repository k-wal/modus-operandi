2022-08-12||NL-Alert wegens grote duinbrand in Santpoort-Noord, ook elders natuurbranden|| In Santpoort-Noord stond vrijdagavond een duingebied in brand. Er was een NL-Alert verstuurd waarin werd verzocht om het natuurgebied te verlaten. Op andere plekken in het land braken vandaag ook natuurbranden uit, zoals in Waalre en in Schijf. In het natuurgebied Santpoort-Noord, dat in Noord-Holland ligt, is een gebied van ongeveer een hectare in de as gelegd. De brand brak rond 20.15 uur uit. Met een helikopter probeerde de brandweer de grootte van het vuur in kaart te brengen, zei een woordvoerder van de Veiligheidsregio Kennemerland tegen persbureau ANP. Er zijn brandweerwagens ingezet om het vuur te blussen. Rond 22.00 uur heeft de brandweer gemeld dat het vuur zich niet meer lijkt te verspreiden. Een uur later was de brand onder controle.  In Waalre brak aan het eind van de middag een grote natuurbrand uit. Daarbij ging zo'n vier hectare bos verloren. Boeren hielpen de brandweer om het vuur te doven. Met watertanks achter hun tractors gingen ze het vuur te lijf, meldt Omroep Brabant. De brandweer had het vuur na anderhalf uur onder controle, maar het nablussen duurde tot laat in de avond. Nablussen wordt gedaan om ervoor te zorgen dat het niet opnieuw oplaait. In het begin van de avond brak opnieuw brand uit in hetzelfde bos, op zo'n vijfhonderd meter van de eerdere plek waar brand woedde. De brandweer kon geen link leggen tussen beide natuurbranden. Zo'n 900 vierkante meter ging in vlammen op. Een woordvoerder van de brandweer zei tegen de regionale omroep dat er zo'n vier huizen in het gebied staan. Omwonenden zijn op de hoogte gebracht. "We hebben geadviseerd om ramen te sluiten als ze last hebben van de rook. Verder was er geen actie nodig." De brandweer probeerde met man en macht om het vuur te doven: In Schijf, dat eveneens in Noord-Brabant ligt, zijn meer dan honderd brandweerlieden ingezet om de brand te blussen. Uit voorzorg stond daar een medische post omdat het werk voor brandweerlieden erg zwaar is met deze hoge temperaturen, meldt Omroep Brabant. Meer dan anderhalve hectare van het gebied ging in vlammen op. Vanwege de natuurbrand werd een NL-Alert verstuurd vanwege de rookontwikkeling. Mensen werd opgeroepen om niet in de bossen te gaan en om uit de rook te blijven. Ook in Hoge Hexel in de provincie Overijssel brak afgelopen nacht brand uit op een heide. Zo'n halve hectare natuurgebied ging verloren. De brandweer vermoedt dat het vuur door mensen is begonnen, vertelt een woordvoerder tegen RTV Oost. "Midden in de nacht een natuurgebied waar spontaan een brand uitbreekt, dat lijkt me niet logisch." Het nablussen ging door tot in de ochtend. Brandweerlieden kregen verse melk van omwonenden: Vanwege het warme weer en uitblijvende regen zijn planten en struiken kurkdroog. De kans op een brand in de natuur is hierdoor aanzienlijk toegenomen. Mensen die een brand zien wordt aangeraden om te vluchten naar de openbare weg, en daarna 112 te bellen.  De brandweer roept mensen om geen vuurkorven en barbecueën aan te steken in de natuur:||https://nos.nl/artikel/2440344-nl-alert-wegens-grote-duinbrand-in-santpoort-noord-ook-elders-natuurbranden
2022-08-12||Huisartsen vechten tarieven aan, coronavergoedingen geschrapt|| Huisartsen maken bezwaar tegen de nieuwe tarieven voor hun zorg. De artsen vinden het onder meer onwenselijk dat ze geen intensieve zorg bij huisbezoeken aan coronapatiënten meer kunnen declareren vanaf 1 januari, schrijven de Landelijke Huisartsenvereniging (LHV) en de Vereniging Praktijkhoudende huisartsen (VHP). De koepels dienen een formeel bezwaar in. De bedragen die huisartsen mogen declareren bij zorgverzekeraars worden elk jaar gepubliceerd door de Nederlandse Zorgautoriteit (NZA). Onlangs werden de tarieven voor 2023 bekendgemaakt. "De nieuwe beschikking geeft op een aantal punten reden tot zorg", schrijven de huisartsen. Ten eerste noemen ze het vervallen van de speciale vergoedingsregelingen vanwege de coronapandemie. Dat gebeurt in weerwil van het verzoek van de huisartsen om de vergoedingen niet te schrappen "met het oog op de aanhoudende pandemie". Verder pleiten ze voor een tussentijdse verhoging van de tarieven, met het oog op de gestegen praktijkkosten. "Met de huidige grote druk op de huisartsenzorg is het extra belangrijk dat er geen nieuwe problemen worden gecreëerd", zegt LHV-vicevoorzitter Aard Verdaasdonk. De indexering van personele en materiële kosten gebeurt op basis van door de overheid vastgestelde percentages, laat de NZA in een reactie weten.||https://nos.nl/artikel/2440335-huisartsen-vechten-tarieven-aan-coronavergoedingen-geschrapt
2022-08-12||Zwemmer vermist in Overveen, zoekactie vandaag verder|| Bij 't Wed in de Kennemerduinen, een natuurgebied in Overveen, is een zwemmer vermist geraakt. De man ging rond 18.00 uur zwemmen, en is spoorloos verdwenen. De hulpdiensten zijn uitgerukt om de man te zoeken, onder meer duikteams zijn daarvoor ingezet. Tot dusver is de man niet gevonden. De zoekactie is inmiddels gestaakt, omdat het donker is geworden. Vandaag gaat de politie bepalen hoe de zoekactie wordt voortgezet, laat een politiewoordvoerder weten.||https://nos.nl/artikel/2440334-zwemmer-vermist-in-overveen-zoekactie-vandaag-verder
2022-08-12||Russische bevolking kampt met collectieve depressie sinds inval Oekraïne|| "Komt u maar snel binnen, er wachten alweer cliënten in de gang", zegt Olga Chochlova terwijl ze me snel haar spreekkamer van de Serotonin-kliniek binnenloodst. "Ik heb nu gemiddeld 12 consulten per dag. We hebben sinds februari allemaal nieuwe psychologen in dienst moeten nemen en die werken allemaal zeven dagen per week. Zelfs pauze nemen is er niet meer bij", verzucht ze. De jonge psychiater in Sint-Petersburg is een van de weinigen in Rusland die bereid is om de NOS te woord te staan. "Ik doe het interview alleen omdat jullie niet van de Russische staatstelevisie zijn en omdat ik veel kennissen heb in Nederland." Ze schetst een beeld van de Russische samenleving sinds 24 februari, toen Poetin zijn "militaire operatie" lanceerde in Oekraïne. "De samenleving is collectief in shock. Ik kreeg ontzettend veel mensen over de vloer die volledig in paniek waren. Sinds maart zijn er vier keer zoveel aanvragen voor een consult bij onze kliniek. Vrijwel iedereen wordt verteerd door afschuw, onbegrip en angst. En ze weten niet hoe ze daarmee om moeten gaan." Volgens Chochlova is dat een vrij natuurlijke reactie op zo'n ingrijpende gebeurtenis. "Veel mensen reageren op deze manier op het angstaanjagende nieuws over het Russische optreden in Oekraïne." Dat de gruwelen in Oekraïne en de nieuwe realiteit in eigen land Russen zwaar valt, is bijzonder goed terug te zien in de boeken die Russen vandaag de dag lezen. Sinds eind februari zijn de bestverkochte boeken vooral zelfhulpboeken, boeken over repressie in het verleden én romans over totalitaire dictatuur: Psychiater Chocholva vindt het een goede ontwikkeling dat Russen voor zichzelf proberen te zorgen door hun toevlucht te zoeken in de literatuur. "Het is een mooie vorm van zelfhulp, stukken beter dan dat men zich wendt tot bijvoorbeeld alcohol". Anderzijds blijft dat volgens haar een groot probleem in Rusland. Ook is de vraag naar andere kalmerende middelen en medicijnen tegen depressie en angst sinds februari sterk gestegen. Zo is de verkoop van antidepressiva sinds eind februari verviervoudigd. Ook vrij verkrijgbare slaappillen en kalmerende medicijnen gaan als warme broodjes over de toonbank. Zoveel zelfs, dat volgens Forbes Rusland sommige apotheken inmiddels een flink tekort hebben aan zowel kalmerende middelen als antidepressiva. Want steeds meer patiënten slaan medicijnen direct voor een heel jaar in, uit angst voor prijsstijgingen of chronische tekorten vanwege de Europese sancties. "Nu de eerste shock wat is weggeëbd, zie je dat mensen in een constante staat van depressie leven", aldus Chochlova. "Van 's ochtends vroeg tot 's avonds sluimert het door, en dat verslechtert de kwaliteit van leven. Een ander veelvoorkomend probleem is doom scrolling. Veel Russen zijn uren achter elkaar verdiept in hun nieuwsbronnen, zo'n vijf à zes uur per dag. Dat verlamt hun vermogen om normaal te functioneren". Een ander fenomeen dat bijdraagt aan de sombere gevoelens is volgens Chochlova het grote gevoel van onvermogen dat veel Russen ervaren. "Het onvermogen om iets te veranderen aan de situatie overheerst, en dat leidt tot apathie. Maar ook het onvermogen om over gevoelens en afkeer van wat er gebeurt te praten met dierbaren. Je ziet dat heel veel families verdeeld zijn in hun meningen en niet meer met elkaar praten. Dat zorgt voor veel onbegrip en stress." Chochlova is niet optimistisch over de toekomst. "Het is niet in te schatten hoelang dit allemaal nog gaat duren, en die onzekerheid draagt eraan bij dat het herstel heel langzaam gaat. Ik weet zeker dat de traumatische gebeurtenissen van de afgelopen maanden de geestelijke gezondheid van de Russische bevolking vooral op de lange termijn enorm zullen aantasten". Direct na het interview staat ze op en verontschuldigt zich. "Als jullie het niet erg vinden laat mijn assistente jullie uit. Sorry, ik moet echt door, mijn cliënten hebben me nodig."||https://nos.nl/artikel/2440333-russische-bevolking-kampt-met-collectieve-depressie-sinds-inval-oekraine
2022-08-12||Trump overtrad mogelijk Spionagewet, blijkt uit huiszoekingsbevel|| Oud-president Trump wordt onderzocht vanwege een mogelijke overtreding van de Amerikaanse Spionagewet. Dat blijkt uit een door de rechter vrijgegeven huiszoekingsbevel voor de politie-inval in Trumps villa in Florida, eerder deze week. In het bevel staat onder meer de opdracht om alles in beslag te nemen waaruit blijkt dat er in strijd met de 'United States Code 18 793' is gehandeld, zoals deze wetgeving heet. Dat is de Spionagewet. Als kan worden aangetoond dat Trump die wet heeft overtreden, kan dat hem op een gevangenisstraf van maximaal tien jaar komen te staan. Ook wordt onder meer gekeken of hij een overheidsonderzoek heeft gedwarsboomd. Trump ontkent dat hij de wet heeft overtreden en zegt op zijn eigen sociale netwerk Truth Social dat een huiszoeking niet nodig was omdat hij de documenten zelf ook wel had willen overdragen. Volgens hem lagen er in zijn woning geen geclassificeerde documenten omdat deze al "gedeclassificeerd" waren door het Witte Huis. De FBI heeft bij de huiszoeking elf partijen met geheime documenten in beslag genomen in Trumps huis Mar-a-Lago. Een deel van de documenten zou staatsgeheimen bevatten. FBI-agenten hebben ongeveer twintig dozen, ringmappen met foto's en een handgeschreven briefje in beslag genomen. Ook het document waarmee Trump de straf van zijn vriend, adviseur en oud-medewerker Roger Stone heeft kwijtgescholden zou zijn meegenomen. Er zou eveneens "informatie over de president van Frankrijk" in beslag zijn genomen. Dinsdag werd duidelijk dat de federale politiedienst een huiszoeking heeft uitgevoerd in de villa van Trump. Meteen al zei zijn zoon Eric dat het ging om archiefstukken die Trump uit het Witte Huis had meegenomen. The Washington Post meldde later dat de FBI onder meer op zoek was naar documenten die betrekking hebben op kernwapens, al deed Trump dat af als flauwekul. Onderdeel van het vrijgegeven huiszoekingsbevel is een lijst met meegenomen spullen uit Trumps woning, waaruit op te maken zou zijn dat er elf partijen met gevoelige en geheime informatie zijn meegenomen, waaronder drie die staatsgeheim zouden zijn. Trump, die zegt mee te werken met de FBI, zou nog geen inzage hebben gehad in een beëdigde verklaring over de huiszoeking, waarmee hij en zijn team zouden kunnen achterhalen wat er precies is meegenomen uit de villa. Beelden van de inval afgelopen week: In de VS is veel te doen over de inval in Mar-a-Lago. Trump zei meteen al dat het onderzoek politiek gemotiveerd is en ook veel van zijn aanhangers zijn woedend over de huiszoeking. Sommigen noemen de VS een 'bananenrepubliek' en er wordt opgeroepen om de FBI volledig te ontmantelen. Anderen riepen zelfs op tot een burgeroorlog. Gisteravond probeerde een gewapende man een kantoor van de FBI in Cincinnati, in de staat Ohio, binnen te dringen. Hij werd na een urenlange achtervolging doodgeschoten. Amerikaanse media melden dat deze 42-jarige Ricky Schiffer op sociale media opriep tot geweld tegen de FBI vanwege de huiszoeking. "Als je niet meer van me hoort, heb ik geprobeerd de FBI aan te vallen", zou hij hebben geschreven op Truth Social.||https://nos.nl/artikel/2440330-trump-overtrad-mogelijk-spionagewet-blijkt-uit-huiszoekingsbevel
2022-08-12||Eritrese stichting krijgt geen toestemming voor 'risicogevoelig' feest in Rijswijk|| Een Eritrese stichting krijgt van de rechtbank in Den Haag definitief geen toestemming om morgen een bijeenkomst te organiseren in Rijswijk. Dat bevestigt de rechtbank na berichtgeving in NRC. De Stichting Nederlands Eritrees Platform (SNEP) spande de zaak aan nadat de gemeente Rijswijk eerder al had besloten geen vergunning voor het evenement te verlenen. Vanwege de "risicogevoeligheid" van het evenement hadden de plannen hiervoor vier weken van tevoren bij de gemeente gemeld moeten worden, aldus een gemeentewoordvoerder. Dat is niet tijdig gebeurd. Op de achtergrond speelt mee dat op flyers van het evenement een omstreden spreker staat aangekondigd: Awel Seid. Hij is een prominent lid van de regerende People's Front for Democracy and Justice (PFDJ), de enige politieke partij die in het autoritair bestuurde Eritrea toegestaan is. Seid heeft zich eerder op YouTube openlijk uitgesproken over de oorlog in de Noord-Ethiopische provincie Tigray; hij vindt geweld tegen de inwoners van die regio gerechtvaardigd. Het Eritrese leger mengde zich in de burgeroorlog in het noorden van het buurland en wordt verdacht van mensenrechtenschendingen en oorlogsmisdaden zoals standrechtelijke executies, seksueel geweld en vernieling en plundering. De vrees bestaat dat Seid zijn denkbeelden over Tigray in Rijswijk zal verdedigen. Critici zeggen dat de bijeenkomst is georganiseerd door de 'lange arm' van het Eritrese regime, zo is te lezen in een brief die advocaat Emiel Jurjens schreef namens de Stichting voor Mensenrechten voor Eritreeërs. De brief is verstuurd naar de Eritrese ambassade in Den Haag, met de oproep het evenement te annuleren. Jurjens vreest dat de bijeenkomst wordt gebruikt om Eritreeërs onder druk te zetten om belasting aan het regime te betalen, en om "politieke propaganda te verspreiden die kwalificeert als hate speech", zo valt te lezen in de brief. Het is al langer bekend dat Eritreeërs in Nederland gedwongen worden om geld af te dragen aan het militaire regime, ook als zij voor datzelfde regime zijn gevlucht. Dat bleek bijvoorbeeld in 2020 uit onderzoek van Argos. De Eritrese evenementen worden sinds 2003 in Rijswijk gehouden, en daar is al langer kritiek op omdat er regelmatig hoge vertegenwoordigers van de regeringspartij worden uitgenodigd. In het verleden zijn er om die reden tegendemonstraties georganiseerd bij Event Plaza, de locatie waar het evenement altijd plaatsvindt. Volgens de gemeente had Event Plaza eerder melding moeten maken van de bijeenkomst en de komst van Seid, zodat er veiligheidsmaatregelen getroffen konden worden, aldus de gemeentewoordvoerder. Hij zegt daarbij dat er bij eerdere evenementen ongeregeldheden zijn geweest, onder meer vanwege de tegendemonstraties. "Daarom zijn er risico's, en wij moeten de tijd krijgen om die te beoordelen voordat we een vergunning verlenen." Een medewerker van de locatie bevestigt dat zij de gemeente pas op 3 augustus van de bijeenkomst op de hoogte had gebracht. "Dat vond de gemeente te laat", zegt ze. Als Event Plaza het feest door zou laten gaan, zou de locatie een boete krijgen.||https://nos.nl/artikel/2440327-eritrese-stichting-krijgt-geen-toestemming-voor-risicogevoelig-feest-in-rijswijk
2022-08-12||Is uitstel van stikstofdoel een optie? 'Dit systeem valt om'|| Het is een veelgehoorde eis van boerenorganisaties: vertraag de stikstofplannen met enkele jaren zodat boeren meer tijd krijgen om zich aan te passen. De binnenlandse stikstofuitstoot moet volgens de regering in 2030 met 50 procent zijn verlaagd. LTO Nederland wil dat die doelstelling wordt uitgesteld tot 2035, zoals eerder het voornemen was. De doelstelling werd door het kabinet vervroegd na een kritisch rapport van de commissie-Remkes, die onderzoek deed naar de plannen om de stikstofprobleem aan te pakken. Volgens de commissie schoot de aanpak tekort. Terug naar '2035' zal er toe leiden dat bijvoorbeeld de vergunningverlening wordt stopgezet, zei minister Van der Wal van Natuur en Stikstof vorige week. Welke impact zou zulk uitstel op de natuur hebben? Uitstel naar 2035 zou dramatisch zijn, zegt ecoloog Roland Bobbink van onderzoekcentrum B-Ware (verbonden aan de Radboud Universiteit in Nijmegen). "De stikstofdepositie had nu al omlaag moeten zijn. Hoe langer je wacht, hoe meer er doodgaat." De stikstofdeskundige zag natuurgebieden, van bossen tot heide, de afgelopen decennia ingrijpend veranderen. Ter illustratie laat hij een stuk eikenbos op de Veluwe zien. "Dit was een gesloten eikenbos, waar het altijd schaduwrijk was doordat de kronen tegen elkaar aan stonden." Bobbink laat zien welke schade nu al aan de natuur te zien is: De bomen zijn omgevallen doordat de bodem sterk is verzuurd als gevolg van de stikstofneerslag. De bodem is arm aan belangrijke voedingsstoffen als calcium, kalium en magnesium en juist rijk aan aluminium en ammonium. "Daardoor hebben ze minder weerstand tegen ziektes en plagen." Ook de wortels groeien minder sterk door de verzuurde bodem. Dat maakt ze gevoeliger voor droogte. Ook waaien ze sneller om bij een storm. "De bomen staan dus onder heel hoge druk", zegt Bobbink. Verder is het aantal plantensoorten afgenomen door de stikstofneerslag en zijn ook paddenstoelen nauwelijks nog aanwezig. Het is nog niet te laat om het tij te keren, zegt de ecoloog, maar dan moet er wel binnen een paar jaar aanzienlijke verandering in stikstofuitstoot zijn bewerkstelligd. "Dit systeem is echt aan het omvallen", zegt Bobbink vanuit de Veluwe. "Ik ben bang dat als je langer wacht, dat het niet meer te herstellen is." Zodra de stikstofuitstoot is verlaagd, kan de bodem in de beschadigde natuurgebieden herstellen en de biodiversiteit weer verder toenemen. "Biodiverse natuur is ook beter bestand tegen klimaatverandering en droogte, dus ook daarom is het nodig." Het snel omlaag brengen van de stikstofuitstoot vergt grote veranderingen. De boeren krijgen daarom nu een heel groot probleem op hun bord, ziet de ecoloog. "Maar dat komt doordat er sinds 2005 niets is gedaan tegen de stikstofuitstoot."||https://nos.nl/collectie/13901/artikel/2440321-is-uitstel-van-stikstofdoel-een-optie-dit-systeem-valt-om
2022-08-12||Grootste containerschip ter wereld aangekomen in Rotterdam|| Het (voorlopig) grootste containerschip ter wereld, de Ever Alot, is aangekomen in de haven van Rotterdam. Het schip van bijna 400 meter lang en 61,5 meter breed kan maximaal 24.004 containers van 20 voet (ongeveer 6 meter) vervoeren. Maar er bestaat twijfel over de efficiëntie van deze gigantische containerschepen. Bekijk hier beelden van de aankomst: De Ever Alot is sinds dit jaar in gebruik en kan net iets meer containers vervoeren dan andere schepen van dezelfde grootte. Lang zal dat record niet blijven staan, want ook de MSC Tessa zal later dit jaar de eerste reis maken en dat schip heeft een capaciteit van 24.116 containers van 20 voet. En er zijn al schepen in aanbouw die nóg meer vracht kunnen meenemen. De schepen hebben allemaal grofweg dezelfde afmetingen, maar ze kunnen steeds meer containers vervoeren. Bart Kuipers, haveneconoom aan de Erasmus Universiteit. snapt weinig van deze schaalvergroting. "Ik had zelf allang verwacht dat de limiet bereikt was", zegt hij in het NOS Radio 1 Journaal. "Die schepen worden wel steeds groter, maar de terminals waar ze die containers moeten lossen zijn niet meegegroeid." Volgens hem kunnen veel terminals deze grote schepen daarom niet efficiënt lossen, wat tot een opstopping leidt. "En ook de afhandeling van deze containers naar het achterland via de binnenvaart leidt tot lange wachttijden." De haveneconoom denk dat het voor reders vooral een prestigekwestie is om zulke grote schepen in te zetten. "Ik heb het gevoel dat het een kwestie van imago is. Dat je kan zeggen: 'wij hebben de grootste schepen, dus wij zijn ook de beste reder'." De Ever Alot vaart onder Panamese vlag en wordt door de Taiwanese rederij Evergreen gecharterd. Al vaker deden Evergreen-schepen Rotterdam aan. De bekendste is waarschijnlijk de Ever Given. Dit schip kwam vorig jaar vast te zitten in het Suezkanaal waardoor dagenlang geen enkel ander containerschip door het belangrijke kanaal kon varen. Na lang gesteggel over wie de rekening van de blokkade moest betalen, kwam het schip uiteindelijk eind juli in Rotterdam aan. Andere schepen die op enig moment de grootste ter wereld waren en die ook in de Rotterdamse haven werden gelost waren onder meer de HMM Algeciras (in 2020, maximaal 23,964 containers van 20 voet) en de Ever Ace (2021, maximaal 23.992 containers van 20 voet).||https://nos.nl/artikel/2440319-grootste-containerschip-ter-wereld-aangekomen-in-rotterdam
2022-08-12||Man schiet elf mensen dood in Montenegro na familieruzie || In Cetinje, de voormalige hoofdstad van Montenegro, heeft een 34-jarige man elf mensen doodgeschoten. De schutter ging na een familieruzie met een jachtgeweer naar buiten en schoot op straat op willekeurige mensen, melden Montenegrijnse media. Onder de dodelijke slachtoffers zouden ook kinderen zijn. De schutter is uiteindelijk gedood in een vuurgevecht met de politie, aldus de staatszender. Naast de elf doden vielen er zes gewonden bij de schietpartij, waaronder een politieagent die gewond raakte aan het hoofd. Drie van de zes slachtoffers verkeren buiten levensgevaar.||https://nos.nl/artikel/2440318-man-schiet-elf-mensen-dood-in-montenegro-na-familieruzie
2022-08-12||Actrice Anne Heche (53) overleden na dagen in coma door auto-ongeluk|| De Amerikaanse actrice Anne Heche is overleden, meldt haar vriendin Nancy Davis op Instagram. Vanochtend zei haar familie al dat ze ernstige hersenschade had opgelopen bij haar auto-ongeluk en dat de kans dat ze zou overleven nihil was. Heche is nog niet van de beademing gehaald. Omdat zij hersendood is verklaard, is zij wettelijk gezien gestorven. Ze ligt echter nog wel aan de beademing. Zo kan haar familie uitzoeken of haar organen nog levensvatbaar zijn en kunnen worden gedoneerd. De 53-jarige actrice reed vorige week in Los Angeles in haar auto met grote snelheid een huis binnen. Daarop vatte het voertuig vlam, waarna al snel het hele huis in brand stond. Sindsdien lag ze in kritieke toestand in het ziekenhuis. Na de crash werden in haar lichaam "sporen van verdovende middelen" aangetroffen, al is nog niet duidelijk of dat gaat om voorgeschreven medicatie of drugs. "De hemel heeft er een nieuwe engel bij. Mijn liefhebbende, vriendelijke en fijne vriendin Anne Heche is naar de hemel gegaan", schrijft Davis op Instagram. "Ik zal haar vreselijk missen en de vele mooie herinneringen die we delen, koesteren." Toen de familie van Heche haar kleine overlevingskansen bekendmaakte, vertelden ze ook dat Heche haar organen wilde doneren en dat ze aan de beademing zou blijven liggen totdat duidelijk was of haar organen daarvoor geschikt waren. Anne Heche brak in de jaren 80 door als actrice in de soap Another World en had later ook rollen in bekende films als Six Days Seven Nights, Donnie Brasco en Volcano. Ook vanwege haar voormalige relatie met talkshowpresentatrice Ellen DeGeneres kenden veel mensen haar.||https://nos.nl/artikel/2440317-actrice-anne-heche-53-overleden-na-dagen-in-coma-door-auto-ongeluk
2022-08-12||Hoe het lage peil in de Rijn de Duitse economie in het nauw brengt|| Het uitzonderlijk lage waterpeil in de Rijn baart zowel Nederland als Duitsland zorgen, vooral nu het deel van de rivier bij het Duitse plaatsje Kaub, een bekend knelpunt, komende week onbevaarbaar dreigt te worden. Nederlandse exporteurs en binnenvaarders kunnen nu nog maar vijftig procent van het laadvermogen van hun schip benutten. Het is de vraag of steenkool vanuit Nederland straks nog wel een groot deel van Duitsland - dat vanwege de beperkte Russische olieleveranties in een energiecrisis verkeert - kan bereiken. "Laag water is niet uniek, daar hebben we draaiboeken voor. Maar er is een perfect storm gaande van ontwikkelingen en het einde daarvan is nog niet in zicht. Al die dingen bij elkaar is wel een heel grote zorg", zei binnenvaartspecialist Arno Treur (NPRC) woensdag in het NPO Radio 1-programma Geld of je Leven. Zo zijn er minder schepen beschikbaar, doordat de Duitse vraag naar kolen groot is, nu de centrales daar weer harder moeten gaan draaien. Daarnaast zijn er schepen verkocht aan Oost-Europese landen, om het graan uit Oekraïne te vervoeren. Laag water zoals je nu ziet, kent economische gevolgen voor heel Europa, zegt sectoreconoom Albert Jan Swart van ABN Amro. "Binnenvaartvervoer levert alleen al Europese schippers en havenbedrijven jaarlijks zo'n 80 miljard euro op. Twee derde gaat via de Rijn: het is echt een levensader." Het lage waterpeil treft met name de Duitse industrie, zegt Swart. Volgens zijn inschatting komt zo'n tachtig procent van de in Duitsland gebruikte steenkool uit Nederland. "Als er onvoldoende steenkool en andere grondstoffen vervoerd kunnen worden, brengt dit met name daar schade toe. Duitsland is onze belangrijkste handelspartner. Ook voor ons zijn er economische gevolgen, maar minder." Het is niet de eerste keer dat het peil in de Rijn laag is: in 2018 was de rivier maandenlang onbevaarbaar. De schade voor Nederlandse handels- en productiebedrijven bedroeg hierdoor zo'n 371 miljoen euro, becijferde de Erasmus Universiteit. Het kostte de Duitse economie meer: zo'n 5 miljard euro, aldus het Kiel Institute for the World Economy. "Nederland is stukken minder kwetsbaar want onze fabrieken zijn vaker gevestigd bij zeehavens: die zijn niet afhankelijk van de standen van de rivieren", zegt Swart. Of het lage waterpeil ook dit keer zo lang aanhoudt, moet nog blijken. Duitsers merken nu al dat de elektriciteitsprijzen door het dak gaan, zegt Swart. "En zeker als deze droogte verergert, worden die prijzen echt doorgerekend aan bedrijven en ook aan consumenten." De Nederlandse economische gevolgen zitten hem dus vooral in de export. Maar de verwachting is dat ook aannemers en bouwbedrijven in Nederland problemen krijgen. "Als het lage water voortduurt, verwachten we een grote ontregeling", zegt Ab Cheribi van de Nederlandse Vereniging van Leveranciers van Bouwgrondstoffen. "Vooral bij grind en industriezand gaan we dan in de komende tijd al tekorten krijgen." De eigenaar van dit kunstgrasbedrijf legt uit hoe de lage waterstand in de Rijn weerslag heeft op zijn onderneming: Zelfs áls er schepen te vinden zijn, willen klanten de prijs niet meer betalen. "We moeten dubbele, soms driedubbele tarieven betalen om extra schepen te regelen", zegt Pim van Baaren, directeur van Nieuwpoort Grind en Zand. "Leveren wordt dus steeds moeilijker en de prijs steeds hoger. Er komt op een gegeven moment een omslagpunt." Qua droogte wordt deze zomer in ieder geval erger dan die van 2018, denkt Sunniva Fluitsma van de Algemeene Schippers Vereeniging. "Dit jaar is het al eerder begonnen dan toen en het lijkt nog lang niet klaar te zijn." Toen begonnen de problemen pas in september, nu al in augustus. En dit zal waarschijnlijk niet de laatste droge zomer zijn. Experts achten de kans daarom groot dat een laag waterpeil een terugkerend probleem wordt voor de binnenvaart, waardoor er structureel minder transport via water mogelijk zal zijn. Daarbij speelt vertrouwen een rol, zegt Fluitsma. "Als we op de lange termijn niet kunnen garanderen dat we vracht van a naar b kunnen brengen, dan denken onze klanten: wil ik wel doorgaan met vervoer over water in deze landen? Dan verliezen wij ons marktaandeel." Alternatieven zijn volgens directeur Van Baaren ook niet makkelijk te regelen. "Je hebt niet alleen veel meer treinen en vrachtwagens nodig om dezelfde hoeveelheid te vervoeren, maar ze zijn ook niet beschikbaar. Als je nu een vrachtwagen bestelt, ben je pas over een jaar aan de beurt." Maar zelfs als het wél weer mogelijk is, moeten we dat niet willen, volgens Fluitsma. "Voor een klein binnenvaartschip heb je veertien vrachtwagens nodig." Meer vervoer via snelwegen zal leiden tot meer files, uitstoot en ongelukken, zegt ze. "En zeg nou zelf, je kijkt toch liever naar een rivier dan naar een snelweg?"||https://nos.nl/artikel/2440311-hoe-het-lage-peil-in-de-rijn-de-duitse-economie-in-het-nauw-brengt
2022-08-12||Dichte rook boven Gelderland en Limburg door grote brand in Duitsland|| Door een grote brand op een Duits industrieterrein vlakbij de Nederlandse grens hangen donkere rookwolken boven delen van Gelderland en Limburg. De brand brak in de middag uit in een bedrijfspand in de plaats Goch. Bij de veiligheidsregio Noord-Limburg kwamen meerdere meldingen binnen over de brand. De melders dachten dat er brand was uitgebroken in Heijen en in Mook, omdat daar veel rook te zien was. Maar het bleek te gaan om een brand aan de andere kant van de grens. Bekijk hier beelden van het blussen in Duitsland: In Duitsland heeft de betrokken veiligheidsregio mensen opgeroepen om ramen en deuren dicht te houden. Omdat de wind gunstig stond, was een soortgelijk advies niet nodig voor mensen in Nederland. Om het vuur te bestrijden zijn honderd brandweerlieden ingezet, meldt een persfotograaf. Een brandweerman zou onwel zijn geworden door de hitte.||https://nos.nl/artikel/2440303-dichte-rook-boven-gelderland-en-limburg-door-grote-brand-in-duitsland
2022-08-12||Hitte en droogte: bermen maaien, bruggen koelen en niet barbecuen|| Terwijl het kwik op verschillende plekken in Nederland boven de 30 graden stijgt, worden in heel het land maatregelen genomen tegen de hitte. Zo is de brandweer extra alert op natuurbranden, die vandaag al op meerdere plekken in het land uitbraken. De brandweer Haaglanden heeft extra maatregelen getroffen om duinbranden te voorkomen. "Er worden standaard meer voertuigen gealarmeerd dan normaal", zegt een woordvoerder van de veiligheidsregio tegen Omroep West. "Daarnaast staan er ook altijd blusvoertuigen klaar die wij kunnen inzetten bij natuurbranden." De Limburgse brandweer vraagt het publiek om oplettend te zijn. Zo zegt de brandweer Zuid-Limburg tegen 1Limburg dat mensen gewoon kunnen blijven recreëren in de natuur, maar dat ze wel hun gezonde verstand moeten gebruiken. "Gooi bijvoorbeeld geen sigaretten op de grond. Barbecuen en open vuur zijn ook uit den boze." Ook adviseert de brandweer mensen om op te passen waar ze hun auto parkeren. "De katalysator van de auto wordt erg warm, kijk dus uit met hoog gras." Om natuurbranden te voorkomen heeft de brandweer gemeenten opgeroepen om de bermen te maaien. De struiken zijn zo droog dat ze gemakkelijk vlam kunnen vatten, en het vuur kan zich daarna ook snel verspreiden. In Nijmegen worden op vijf plekken in de stad bermen en stukken gras gemaaid. Die liggen volgens de gemeente "direct naast natuurgebieden waar het risico op een natuurbrand groter is". Ook de gemeente Bronckhorst is vandaag "met spoed" begonnen met het maaien van de bermen. Epe maait volgens Omroep Gelderland op een aantal locaties binnen en buiten de bebouwde kom. Naast de natuurbranden worden er ook maatregelen genomen tegen de droogte. Op meerdere plekken in het land hebben waterbeheerders extra noodpompen langs rivieren en kanalen geplaatst, zodat er voldoende water het achterland in stroomt. Door de droogte, de lage rivierwaterstanden en de hoge temperaturen vallen steeds meer beken, plassen en sloten droog. De natuur en landbouwers hebben daar ernstig onder te lijden. In Westerwolde en de Veenkoloniën zijn de gevolgen van de hitte en droogte direct zichtbaar: daar zijn de gewassen geel en staat het beekdal droog. Waterschap Hunze en Aa's pompt daarom duizenden liters water die kant op. "De nood is hoog", zegt Ronald Leeraar, hydroloog bij het waterschap, tegen RTV Noord. "Extra water pompen is hard nodig om verdamping tegen te gaan en beregening mogelijk te houden." In Twente en een deel van Salland in Overijssel heeft het waterschap Vechtstromen vanaf vandaag een verbod ingesteld op het onttrekken van grondwater. Het neerslagtekort dreigt er op te lopen naar meer dan 250 millimeter. Bij eerdere droge perioden, zoals in 2018, bleek dat bij zo'n neerslagtekort onherstelbare schade aan de natuur dreigt, schrijft RTV Oost. In de natuurgebieden en een zone van 200 meter rondom deze gebieden mag er geen grondwater worden opgepompt voor beregening of bevloeiing, aldus het waterschap. In de gemeente Stadskanaal is zout gestrooid op de wegen. "Vanwege de warmte beginnen de bitumen - het weke deel van het asfalt - zacht te worden. Daarom gaan we zout strooien. Om het wegdek en de lucht daarboven te koelen", vertelt Jordy van der Wal van de gemeentelijke buitendienst aan RTV Noord. Omdat het asfalt zo zacht wordt, is vooral op de kwetsbare plaatsen zout gegooid. Dat zijn plekken waar bijvoorbeeld geremd, opgetrokken of gedraaid word. "Kruisingen, rotondes en bruggen. Dat zijn fatale plekken waar de weg onder lijdt", aldus Van der Wal. Sinds deze week zet Rijkswaterstaat blusboten in om diverse bruggen nat te spuiten en zo koel te houden. Door te koelen wordt het uitzetten van de stalen brugonderdelen tegengegaan. ||https://nos.nl/artikel/2440296-hitte-en-droogte-bermen-maaien-bruggen-koelen-en-niet-barbecuen
2022-08-12||Brits-Indiase schrijver Salman Rushdie neergestoken tijdens lezing|| De Brits-Indiase schrijver Salman Rushdie is aangevallen tijdens een lezing in de staat New York. Hij werd door een onbekende aanvaller in zijn nek of hals gestoken, meldt de lokale politie. Het motief is nog onduidelijk. De aanvaller is gearresteerd. Het lijkt erop dat hij alleen handelde. De aanslag vond plaats op een podium in de plaats Chautauqua, waar Rushdie een lezing zou geven. Ook de interviewer werd aangevallen, die raakte lichtgewond. De 75-jarige Rushdie is met een helikopter overgebracht naar het ziekenhuis. Hij wordt daar geopereerd, laat zijn literair agent weten. Het is niet duidelijk hoe hij eraan toe is. The New York Times meldt op basis van een dokter die aanwezig was bij de lezing dat Rushdie meerdere keren werd gestoken. Hij hoefde niet gereanimeerd te worden, zegt ze. Dit zijn beelden van net na de aanval op Rushdie en het overbrengen van de schrijver naar een ziekenhuis: De omgeving van het podium is afgezet. De politie zegt later met meer informatie te komen. Rushdie werd beroemd met zijn boek De Duivelsverzen. Dat boek leidde in 1988 tot grote onvrede onder groepen strenggelovige moslims die het werk als godslasterlijk beschouwden. In landen als Pakistan en Bangladesh waren felle protesten. Elders werd brand gesticht bij boekhandels en werden vertalers van het boek aangevallen en gedood. Ook in westerse landen als de VS en het Verenigd Koninkrijk gingen groepen moslims de straat op om tegen het boek te protesteren. De Iraanse ayatollah Khomeini sprak destijds een fatwa - een juridische uitspraak binnen de islamitische wetgeving - tegen hem uit. Er werd 3 miljoen dollar geboden aan degene die Rushdie zou doden. De Iraanse overheid zei in 1998 de fatwa niet langer te steunen, maar wees erop dat de oproep ook niet ingetrokken kon worden. Volgens de BBC zijn in totaal 59 mensen wereldwijd om het leven gekomen, zowel bij gewelddadige demonstraties tegen De Duivelsverzen als bij moordaanslagen op diegenen die betrokken waren bij het uitgeven van het boek. In 1989 mislukte in Londen een bomaanslag op Rushdie, doordat het explosief te vroeg afging. Eerder maakten we deze terugblik op de fatwa tegen Salman Rushdie vanwege zijn boek De Duivelsverzen: Rushdie leefde negen jaar op geheime adressen en hij werd streng beveiligd. De afgelopen jaren leidde hij zijn leven in relatieve vrijheid en reisde hij de wereld over naar landen waar hij welkom was. Naar verluidt had hij geen lijfwacht meer. Naast De Duivelsverzen heeft Rushdie vele bestsellers op zijn naam staan. Voor zijn werk won hij verschillende internationale prijzen. Ook werd Rushdie in 2007 in het VK geridderd. Via sociale media reageren collega-auteurs en politici geschokt op de aanval. Minister Yesilgöz van Justitie spreekt van een 'verschrikking'. Ze twittert: "Waar iedereen jarenlang voor vreesde komt helaas, ondanks alle maatregelen, uit." De Britse premier Johnson schrijft in een reactie dat Rushdie "werd aangevallen tijdens het uitoefenen van een recht dat altijd verdedigd moet worden".||https://nos.nl/artikel/2440285-brits-indiase-schrijver-salman-rushdie-neergestoken-tijdens-lezing
2022-08-12||Blauwalg bij steeds meer zwemplekken door de warmere zomers|| Wie deze hete en droge zomerdagen verkoeling zoekt in een meer of rivier, moet extra oppassen voor blauwalg. Dat is een planktonsoort die voorkomt in steeds meer Nederlandse zwemwateren. Blauwalg kan giftig zijn en brengt risico's met zich mee voor zwemmers en huisdieren. Uit cijfers van de Unie van Waterschappen blijkt dat de hoeveelheid blauwalg in het Nederlandse zwemwater toeneemt. "We houden cijfers bij vanaf 2013, en tot en met 2020 zien we een stijgende trend in het aantal waarschuwingen en negatieve zwemadviezen vanwege blauwalg", zegt woordvoerder Jurjen Jongepier. In 2013 waren er 150 meldingen van blauwalg, in 2020 waren dat er bijna 230. De cijfers van vorig jaar zijn nog niet beschikbaar maar dit jaar zijn er al 81 zwemlocaties waarvoor een waarschuwing voor blauwalg geldt, zegt bioloog Miguel Lurling aan de Wageningen Universiteit. "Dat is best veel, zeker als je nagaat dat het meer dan een tiende van het totaal aantal zwemwateren in ons land is." Hij verwacht dat de cijfers deze maand nog flink oplopen. "We zitten nog niet op de piek in het probleemseizoen." De komende jaren neemt de hoeveelheid blauwalg in Nederlandse wateren alleen maar verder toe, verwacht onderzoeker Dedmer van de Waal van het Nederlands Instituut voor Ecologie (NIOO-KNAW), tevens voorzitter van het Platform Blauwalgen. De grootste boosdoener is het warmere weer. "Dat zorgt ervoor dat blauwalgen goed groeien." Ook de Unie van Waterschappen verwacht een verdere toename van plekken waar blauwalg voorkomt. Rijkswaterstaat waarschuwde afgelopen weekend nog voor blauwalg vanwege de aanhoudende hoge temperaturen. Behalve het warme weer bevordert ook de aanwezigheid van voedingsstoffen de groei van blauwalg. Het gaat om fosfaat, een stof die onder meer in mest voorkomt, en stikstof. Beide stoffen hopen zich op op wegen en akkers als het lange tijd droog is. Bij een bui stromen ze in grote hoeveelheden in het opgewarmde water van sloten en vaarten, een welkome traktatie voor blauwalg. Na zo'n regenbui kan de hoeveelheid blauwalg in het water explosief stijgen. Sommige soorten blauwalg maken gifstoffen aan, waarvan mensen en huisdieren ziek kunnen worden. Bij mensen neemt dat de vorm aan van huidirritatie, diarree of overgeven. Honden krijgen vergelijkbare problemen maar een vergiftiging kan dieren ook fataal worden. De blauwe kleur is duidelijk te zien op deze foto:  Om blauwalg te bestrijden nemen de waterschappen maatregelen om de hoeveelheid voedingsstoffen in het water terug te dringen. Daarnaast zorgen ze voor extra stroming in het water, maar dat is een methode die lastig blijkt met de huidige lage waterstanden. Andere manieren om blauwalg te bestrijden zijn het baggeren van meren, andere planten in het water zetten en de bodem van een meer met zand en fosfaatbinders bedekken. Die laatstgenoemde aanpak werd in 2015 uitgerold door het waterschap Brabantse Delta in de Groote Melanen. Sindsdien is de blauwalg daar verdwenen.||https://nos.nl/artikel/2440281-blauwalg-bij-steeds-meer-zwemplekken-door-de-warmere-zomers
2022-08-12||Na jarenlange asbestclaims stopt J&J wereldwijd met verkoop talkpoeder|| Farmaceut Johnson & Johnson stopt volgend jaar wereldwijd met de verkoop van babypoeder op basis van talk. Het bedrijf stapt over op poeder gemaakt van maiszetmeel, dat al in verschillende landen te koop is. Johnson & Johnson wordt al jarenlang achtervolgd door claims dat het talkpoeder ook asbest bevat en verschillende soorten kanker veroorzaakt. Om die reden stopte Johnson & Johnson twee jaar geleden al met de verkoop van het talkpoeder in de Verenigde Staten en Canada. Vanwege "misinformatie" over het poeder nam de vraag sterk af, zei het bedrijf. De beslissing om nu mondiaal de verkoop te staken komt voort uit "een wereldwijde beoordeling van ons portfolio". Er lopen zo'n 38.000 rechtszaken van consumenten en nabestaanden die beweren dat het poeder kanker heeft veroorzaakt. Dan gaat het met name om eierstokkanker bij vrouwen. De farmaceut heeft altijd tegengesproken dat het talkpoeder gevaarlijk is en benadrukt dat ook nu weer: "Decennialange onafhankelijke wetenschappelijke analyse door medische experts over de hele wereld heeft aangetoond dat ons babypoeder veilig is, geen asbest bevat, en geen kanker veroorzaakt." Toch is Johnson & Johnson in de loop der jaren meerdere keren veroordeeld tot het betalen van boetes en schadevergoedingen vanwege de aanwezigheid van asbest in het talkpoeder. Bij elkaar gaat het om een miljardenbedrag. In 2019 vond de Amerikaanse voedsel- en warenautoriteit minieme sporen van asbest in talkpoeder van Johnson & Johnson. Volgens de firma ging het om een concentratie van 0,00002 procent in één fles. Na de vondst werden 33.000 flessen teruggeroepen "uit een overdaad aan voorzichtigheid". Uit onderzoek van persbureau Reuters op basis van interne documenten van de fabrikant bleek bovendien dat er van 1971 tot 2000 meerdere keren kleine hoeveelheden asbest werden gevonden in talkpoeder. In sommige mijnen vormen asbest en talk zich in aardlagen dicht bij elkaar, waardoor het talk vervuild kan raken.||https://nos.nl/artikel/2440278-na-jarenlange-asbestclaims-stopt-j-j-wereldwijd-met-verkoop-talkpoeder
2022-08-12||Acties bij NS, mogelijk stakingen op komst|| De vakbonden gaan actievoeren voor een nieuwe cao bij de NS. Het ov-bedrijf is onvoldoende ingegaan op de eisen van de bonden met het oog op een nieuwe cao. "Gevolg is dat komende week acties voorbereid worden waarbij stakingen niet zijn uitgesloten", aldus vakbond CNV. Wanneer de acties beginnen, kunnen de bonden nog niet zeggen. Ze eisen onder meer een eenmalige uitkering van 600 euro bruto en een permanente maandelijkse loonsverhoging van 100 euro bruto. "Onze leden beseffen heel goed dat ze met de acties de reizigers zullen raken. Dat is spijtig, maar de overlast is onvermijdelijk en uiteindelijk ook in het belang van de reizigers", zei FNV-onderhandelaar Henri Janssen onlangs al over mogelijke acties. Volgens de bond moet de NS de lonen ook verhogen om meer personeel te trekken. Net zoals veel andere organisaties kampt de NS met een personeelstekort. Daardoor vallen er geregeld treinen uit. In een brief aan de bonden zegt de NS-directie door de gevolgen van de coronacrisis nog steeds in een moeilijke financiële situatie te zitten. "En de eisen van de bonden leiden tot een loonsverhoging van maar liefst 20 procent." De NS zegt nog wel aanknopingspunten te zien voor meer overleg en vindt acties daarom voorbarig. Het ov-bedrijf stapt mogelijk naar de rechter als er stakingen komen, om een verbod te eisen. "Acties kunnen zeer schadelijke gevolgen hebben, een groot aantal reizigers is voor het dagelijks vervoer afhankelijk van het treinverkeer", aldus de NS.||https://nos.nl/artikel/2440275-acties-bij-ns-mogelijk-stakingen-op-komst
2022-08-12||Bosbranden Frankrijk leiden ook tot problemen op de weg naar het zuiden || De natuurbrand in het Franse departement Gironde heeft zich afgelopen nacht niet veel verder verspreid omdat er weinig wind stond. Toch zijn de omstandigheden om de brand in bedwang te houden ongunstig vanwege het warme, droge weer, zegt de brandweer. Dat veroorzaakt ook problemen voor reizigers naar het zuidwesten van Frankrijk. Ten zuiden van Bordeaux, de hoofdstad van de Gironde, is vanwege de veiligheid een stuk van ongeveer 40 kilometer van de A63 in beide richtingen afgesloten. Deze snelweg loopt van Bordeaux naar de Spaanse grens. Wanneer de weg weer wordt geopend, is onduidelijk. Daarbij is het vanaf morgen extra druk op de A63 omdat veel Fransen een lang weekend vrij hebben vanwege de katholieke feestdag Maria Hemelvaart. De ANWB adviseert om te rijden via de A62, A65 of A64. De brand in de Gironde en het aangrenzende Les Landes heeft sinds dinsdag zeker 74 vierkante kilometer in de as gelegd. Zeker 10.000 mensen zijn geëvacueerd. De Franse brandweer krijgt hulp van meer dan 360 brandweerlieden uit Duitsland, Roemenië, Polen en Oostenrijk. Zij voegen zich bij de meer dan duizend Franse brandweerlieden die al ter plaatse zijn. Volgens het European Forest Fire Information System (EFFIS) is sinds het begin van het jaar in Frankrijk meer dan 600 vierkante kilometer bosgebied afgebrand, meer dan in enig ander jaar het afgelopen decennium.||https://nos.nl/artikel/2440268-bosbranden-frankrijk-leiden-ook-tot-problemen-op-de-weg-naar-het-zuiden
2022-08-12||Tiental krijgt taakstraf van 180 uur voor explosie carbidkanon|| De rechtbank heeft tien mannen veroordeeld tot een taakstraf van 180 uur voor het afschieten van een carbidkanon in het centrum van Joure, op Oudjaarsavond twee jaar geleden. De explosie van het carbidkanon, een omgebouwde giertank gevuld met 5 kilo carbid, veroorzaakte forse schade aan huizen en een hotel in de nabije omgeving. Niemand raakte gewond, maar de schade liep in de tienduizenden euro's. De verdachten, tussen de 21 en 28 jaar, verklaarden eerder dat ze het kanon af wilden vuren in een nabijgelegen park. De explosie in het centrum was naar eigen zeggen een ongeluk. Het Openbaar Ministerie vond echter dat er sprake was van gepland en "doelbewust gevaarlijk handelen". De eis was een taakstraf van 180 uur en een voorwaardelijke celstraf, tegen alle tien. De rechter stemt in met de taakstraf, meldt Omrop Fryslân. De rechtbank vindt onder meer op basis van WhatsApp-gesprekken en videobeelden van de mannen zelf dat er genoeg bewijs voor is dat de ontploffing geen ongeluk was. Ook hebben getuigen gezegd dat de mannen voorafgaand aan de klap hun handen tegen de oren drukten, sommigen waren aan het filmen. De mannen zijn na de explosie naar de politie gestapt. Volgens de rechter lieten ze toen ook niet "het achterste van hun tong" zien. Naast dat de mannen zich bij de politie hadden gemeld, wilden ze ook zelf de schade vergoeden. Met een crowdfunding werd 30.000 euro opgehaald. Zelf vinden ze dat ze daarmee hun verantwoordelijkheid hebben genomen, maar het Openbaar Ministerie vindt dat niet genoeg.||https://nos.nl/artikel/2440266-tiental-krijgt-taakstraf-van-180-uur-voor-explosie-carbidkanon
2022-08-12||Man gered uit ingestorte tunnel in Rome die hij mogelijk groef voor bankroof|| Een dertigjarige man is gisteren in Rome gered uit een zelf gegraven, deels ingestorte tunnel. Hij maakt mogelijk deel uit van een bende die een bank wilde beroven, meldt het Italiaanse persbureau ANSA. De man kwam gisteren vast te zitten onder de Via Innocenzo XI. Reddingswerkers groeven een tweede gat en wisten de gestrande man na circa acht uur onder het puin vandaan te halen. Daarna is hij naar een ziekenhuis gebracht. Hij wordt vandaag ontslagen, maar blijft onder politiebewaking. De komende dagen wordt hij verhoord. Ook drie andere mannen die in de buurt van het gat werden aangehouden zitten vast. Volgens ANSA heeft "een aantal van hen" een strafblad voor diefstal. Alle verdachten hebben de Italiaanse nationaliteit. Zij horen mogelijk bij een bende die probeerde via een leegstaande winkel een van de twee banken te bereiken die in de buurt van de straat liggen. De groep wordt verdacht van het beschadigen van het wegdek en roekeloos handelen, meldt omroep RAI. In de komende dagen moet blijken of daar meer aanklachten bijkomen. Een ooggetuige vertelt dat buurtbewoners dachten dat de verdachten bezig waren met een verbouwing in het winkelpand:||https://nos.nl/artikel/2440265-man-gered-uit-ingestorte-tunnel-in-rome-die-hij-mogelijk-groef-voor-bankroof
2022-08-12||Superjacht van 25 miljoen euro gaat in vlammen op bij Formentera|| Een 45 meter lang superjacht met een waarde van ongeveer 25 miljoen euro is in vlammen opgegaan. De Aria SF vloog gisteren in brand voor de kust van het Spaanse eiland Formentera. Beelden van de brand:  Op het moment dat de brand uitbrak, waren er negen passagiers en zeven bemanningsleden aan boord. Zij konden ongedeerd worden opgepikt door twee schepen van de Spaanse kustwacht. De oorzaak van de brand wordt onderzocht. Het is niet duidelijk of de eigenaar van het jacht zelf ook aan boord van het schip was. Het gaat om Paolo Scudieri, een 61-jarige Italiaanse zakenman die eigenaar is van Gruppo Adler, een fabrikant van auto-onderdelen. Scudieri had het schip in 2019 besteld. Vorige maand nam hij het in gebruik. Het jacht, met onder meer vijf slaapkamers, een zwembad en een fitnessruimte, werd dit jaar feestelijk gepresenteerd: ||https://nos.nl/artikel/2440252-superjacht-van-25-miljoen-euro-gaat-in-vlammen-op-bij-formentera
2022-08-12||NS start grotere proef met inchecken met betaalpas en mobiel|| De NS begint eind deze maand een proef met contactloos in- en uitchecken. De spoorvervoerder wil hiermee het reizen met de trein vergemakkelijken. De proef is een vervolg op een kleiner experiment uit 2019. Een groep reizigers kon toen met een betaalpas in- en uitchecken op het traject Leiden-Den Haag. "Met deze nieuwe proef testen we het reizen met betaalpas op alle NS-stations met een grotere groep treinreizigers", aldus het bedrijf. Als de proef slaagt en deze manier van betalen overal mogelijk wordt, zal het een aanvulling zijn op reizen met een los treinkaartje of een ov-chipkaart. "We willen reizigers hiermee een extra keuze bieden om nog gemakkelijker met de trein te reizen." Volgende week, tussen 15 en 22 augustus, wordt reizigers op Amsterdam Centraal, Rotterdam Centraal, Den Haag Centraal, Utrecht Centraal, 's-Hertogenbosch en Delft gevraagd om mee te doen met de test, meldt NH Nieuws/AT5. Vanaf 29 augustus kunnen deelnemers op alle NS-trajecten in het land met de trein reizen door in- en uit te checken met hun betaalpas, creditcard of met een telefoon of smartwatch waaraan een betaalpas is gekoppeld. Vorige week werd bekend dat de landelijke invoering van in- en uitchecken met een betaalpas langzamer gaat dan voorzien. De bedoeling was dat dit vanaf deze zomer al in het hele openbaar vervoer mogelijk zou zijn, maar dat is uitgesteld tot 2023. Het wordt dan ook mogelijk om in- en uit te checken in bijvoorbeeld bussen en trams van het Amsterdamse vervoersbedrijf GVB. Reizigersvereniging Rover is blij met de proef. "Het is natuurlijk niet nieuw, maar je ziet dat het overal langzaamaan wordt ingevoerd. Het spoor is hierin wel een grote speler", zegt directeur Freek Bos. Volgens Bos is de drempel om met de trein te reizen hoog voor mensen die niet of nauwelijks met de trein reizen. "Je moet nu zogezegd lid worden van de club door een ov-chipkaart aan te schaffen", zegt hij. "Je kunt nog wel een los treinkaartje kopen, maar het is nog best een uitzoekwerk om erachter te komen wat je allemaal geregeld moet hebben." Hij hoopt dat de proef leidt tot een lagere drempel om met de trein te reizen. "Het reizen zal er wel een stuk makkelijker van worden. Dan wordt het slechts een kwestie van je portemonnee pakken."||https://nos.nl/artikel/2440251-ns-start-grotere-proef-met-inchecken-met-betaalpas-en-mobiel
2022-08-12||Weer mensen uit Afghanistan overgevlogen naar Nederland|| In Eindhoven zijn opnieuw mensen uit Afghanistan aangekomen na een chartervlucht uit Pakistan. Het gaat deze keer om een groep van 184 mensen, die niet allemaal geldige reisdocumenten hadden. De vlucht was georganiseerd door Nederland. De betrokkenen konden Afghanistan eerder niet verlaten, maar ze mochten via Pakistan doorreizen nadat dat land een uitzondering had gemaakt op de regels voor reisdocumenten. Het is de vierde chartervlucht op deze manier, na de machtsovername van de Taliban in Afghanistan bijna een jaar geleden. Eerder waren er soortgelijke vluchten in januari, maart en juli. Volgens het ministerie van Buitenlandse Zaken in Den Haag zijn in totaal nu met hulp van de Pakistaanse autoriteiten een kleine 700 mensen uit Afghanistan met zulke charters naar Nederland gebracht. Vorige maand zei het ministerie dat het niet kan inschatten hoeveel mensen met hulp van Pakistan in totaal kunnen worden overgevlogen. Maar Buitenlandse Zaken zei ook dat het zich blijft inzetten om een zo groot mogelijk deel van de mensen die daarvoor in aanmerking komen over te brengen.||https://nos.nl/artikel/2440250-weer-mensen-uit-afghanistan-overgevlogen-naar-nederland
2022-08-12||Zeven jaar cel voor neersteken twee Groningse agenten tijdens avondklok|| De man die vorig jaar maart twee agenten in Groningen neerstak, moet zeven jaar de gevangenis in. Volgens de rechtbank is de 33-jarige Amerikaan schuldig aan poging tot doodslag en het toebrengen van zwaar lichamelijk letsel. Ook krijgt hij tbs met dwangverpleging opgelegd, meldt RTV Noord. De straf is gelijk aan de eis. De agenten werden aangevallen nadat zij twee mannen hadden aangesproken die tijdens de corona-avondklok aan het fietsen waren. Toen ze de mannen vroegen om zich te legitimeren, stak de Amerikaan op de agenten in. Een van de agenten raakte zwaargewond in zijn hals en gezicht, de andere raakte gewond aan haar bovenbeen. Volgens justitie had het niet veel gescheeld of de politieman had het niet overleefd. Na de steekpartij vluchtten de twee mannen naar Frankrijk, waar ze enkele dagen later werden aangehouden. De veroordeelde Amerikaan woont sinds september 2020 illegaal in Nederland. Zijn 22-jarige vriend, met wie hij de bewuste avond door de stad fietste, verbleef eerder in een ggz-kliniek. De Amerikaan zei tijdens het proces dat hij tot zijn daad kwam omdat zijn vriend geen legitimatiebewijs bij zich had. Hij vreesde naar eigen zeggen dat zijn vriend teruggestuurd zou worden naar de kliniek en dat dat het einde zou betekenen van hun relatie. Ook tegen de vriend was een celstraf geëist, van 117 dagen, omdat hij niet ingreep toen de agenten werden neergestoken. Maar de rechter sprak hem vrij van openlijke geweldpleging omdat zijn rol klein was.||https://nos.nl/artikel/2440249-zeven-jaar-cel-voor-neersteken-twee-groningse-agenten-tijdens-avondklok
2022-08-12||Zware hersenschade bij actrice Anne Heche, kans op overleven nihil|| De Amerikaanse actrice Anne Heche blijft waarschijnlijk niet lang meer in leven. Haar familie heeft dat in een verklaring laten weten. De 53-jarige actrice heeft als gevolg van het ongeluk waarbij ze met haar auto een woning in reed ernstige hersenschade opgelopen en ligt al sinds begin deze week in coma. Ze wordt alleen in leven gehouden om te bepalen of haar organen nog kunnen worden gedoneerd, meldt de familie. Heche reed vorige week in Los Angeles met haar auto een huis binnen. Op bewakingsbeelden is te zien hoe ze voor de crash te hard door de straten van een buitenwijk rijdt. Niet lang daarna rijdt ze het huis binnen. Haar auto vatte vlam en al snel stond het hele huis in brand. De bewoonster van het huis overleefde de brand. Inmiddels heeft de politie van Los Angeles bekendgemaakt dat er "sporen van verdovende middelen" in het lichaam van Heche zijn aangetroffen. Onderzocht wordt nog of het om voorgeschreven medicatie gaat. Anne Heche werd in de jaren 80 bekend door haar rol in de soapserie Another World. Later speelde ze ook in films als Six Days Seven Nights, Donnie Brasco en Volcano. Volgens filmsite IMDb staan ook nog verschillende films en series met haar op de planning. Behalve voor haar acteerwerk was Heche ook bekend als voormalig partner van talkshowpresentatrice Ellen DeGeneres.||https://nos.nl/artikel/2440239-zware-hersenschade-bij-actrice-anne-heche-kans-op-overleven-nihil
2022-08-12||Strandtent in Rockanje brandt af, uitbreiding naar duinen voorkomen|| In Rockanje is een strandtent door een brand verwoest. Omdat de strandtent dicht bij de duinen stond, was de brandweer aanwezig om te voorkomen dat de vlammen oversloegen naar de natuur. De brand brak rond 04.45 uur uit. Waar de brand in de strandclub precies is ontstaan is nog onduidelijk. Het pand is niet meer te redden. "Dat moet als verloren worden beschouwd", zegt de woordvoerder van de brandweer tegen de regionale omroep Rijnmond. De brandweer liet het pand gecontroleerd afbranden, om zo te voorkomen dat het vuur oversloeg. "We houden het duingebied nat. Ook staat naast het pand een gastank en het is belangrijk om te voorkomen dat die in brand vliegt." Halverwege de ochtend maakte de brandweer bekend te hebben voorkomen dat de vlammen vat kregen op de naastgelegen duinen. De brandweer werd daarbij geholpen door het feit dat de wind vanaf het land kwam. Daardoor werden de rook en de vlammen richting zee geblazen. Volgens de brandweer was het lastig om aan het bluswater te komen. Het water moest van ver komen. Zeewater is ongeschikt voor de materialen waarmee de brandweer werkt. Volgens de brandweer is de strandclub niet meer te redden:||https://nos.nl/artikel/2440234-strandtent-in-rockanje-brandt-af-uitbreiding-naar-duinen-voorkomen
2022-08-12||Rumoer nu BBC Radio stopt met aloude traditie van voorlezen voetbaluitslagen|| BBC Radio 5 Live is gestopt met de aloude traditie om op zaterdag - stipt om 17.00 uur - voetbaluitslagen voor te lezen. Het blokje 'Classified Football Results' was een begrip, dat ontstond eind jaren veertig. Generaties groeiden op met de vertrouwde stemmen van eerst John Webster en later James Alexander Gordon. Iedere zaterdagmiddag werden de uitslagen van die speeldag opgesomd. Gordon vervulde de rol veertig jaar. In 2013 nam Charlotte Green de rol over. De BBC zegt geen tijd meer te hebben voor het opsommen van uitslagen met de toevoeging van Premier League-wedstrijden om 17.30 uur. Tijdens de eerste speelronde afgelopen weekend kreeg een voorbeschouwing op Everton-Chelsea de voorkeur. Verschillende prominenten, waaronder oud-voetballer en analist Mark Lawrenson, hebben moeite met de beslissing. Ook John Motson, een andere vertrouwde Britse voetbalstem, kon de beslissing niet geloven. "Het voorlezen van de uitslagen was een instituut geworden, het was een ijkpunt van de dag. Ik ben het dan ook oneens met de beslissing", zei de inmiddels gepensioneerde commentator tegen de Daily Mail. En de gelouterde voetbalanalist Jim White noemde het schrappen van de traditie zelfs een daad van ­"cultureel vandalisme". De kritiek klonk zelfs door in het Britse parlement. De minister van Cultuur, Sport en Media, Nadine Dorries, verzocht de BBC tot herziening van het besluit. De kritiek noopte de BBC tot het uitbrengen van een statement, maar de beslissing blijft voorlopig vaststaan.||https://nos.nl/artikel/2440230-rumoer-nu-bbc-radio-stopt-met-aloude-traditie-van-voorlezen-voetbaluitslagen
2022-08-12||Oud-bondskanselier Schröder klaagt Bondsdag aan om opheffen kantoor|| Voormalig bondskanselier Gerhard Schröder klaagt de Duitse Bondsdag aan omdat hij geen aanspraak meer kan maken op een kantoor met bijbehorende staf. Het Duitse parlement besloot in mei om Schröder dat voorrecht te ontnemen, omdat hij actief was als bestuurder en toezichthouder van Russische energiebedrijven. Tot afgelopen voorjaar was hij commissaris bij het staatsbedrijf Rosneft, waar hij onder grote politieke druk opstapte. Maar hij verkeert al vele jaren op goede voet met president Poetin en wil in het openbaar geen afstand nemen van de oorlog in Oekraïne. Bondskanseliers hebben na hun terugtreden de mogelijkheid om op kosten van de staat bij de Bondsdag een kantoor met personeel aan te houden. Dat kost ruim 400.000 euro per jaar. De 78-jarige Schröder houdt wel recht op zijn pensioen van 8300 euro per maand en persoonsbeveiliging, die ook door de staat wordt betaald. Bij het intrekken van het recht op een kantoor maakte de Bondsdag niet uitdrukkelijk melding van Schröders activiteiten in de Russische gas- en oliesector, maar gaf als argument dat zo'n voorziening dient "om verplichtingen te kunnen naleven die voortvloeien uit het kanselierschap". Schröder was bondskanselier van 1998 tot 2005. Kennelijk vindt het parlement dat er in zijn geval geen sprake meer is van zulke verplichtingen, maar de SPD-politicus bestrijdt dat dus en zegt dat het besluit illegaal is. Ook zijn partij worstelt met de weigering van Schröder om afstand te nemen van Rusland en zijn vriend Poetin. Binnen de SPD is discussie geweest over de vraag of hij geroyeerd moet worden, maar een speciale commissie heeft besloten dat dat vooralsnog niet nodig is. Tegen dat besluit kan binnen de partij nog wel bezwaar worden gemaakt.||https://nos.nl/artikel/2440227-oud-bondskanselier-schroder-klaagt-bondsdag-aan-om-opheffen-kantoor
2022-08-12||Veroordeelde oud-topman Samsung krijgt gratie van president|| De veroordeelde Samsung-topman Lee Jae-yong heeft gratie gekregen van de Zuid-Koreaanse president Yoon Suk-yeol. Hij werd in 2017 veroordeeld wegens omkoping. Lee Jae-yong kreeg een celstraf van vijf jaar opgelegd, maar dat werd later gehalveerd. Vorig jaar kwam hij voorwaardelijk vrij vanwege goed gedrag. Ook kreeg hij een arbeidsverbod van vijf jaar opgelegd, maar Samsung hield Lee nog wel in dienst. Door de gratie mag hij nu weer toetreden tot het bestuur van het elektronicaconcern. Lee sprak vanochtend kort na de toekenning van de gratie: Samsung betaalde onder Lee tientallen miljoenen aan een vertrouwelinge van toenmalig president Park. In ruil daarvoor kreeg het bedrijf politieke steun voor bijvoorbeeld een fusie van twee dochterbedrijven. De zaak leidde tot de val van Park. Lee is volgens het Zuid-Koreaanse ministerie van Justitie onmisbaar voor Samsung in deze economische crisistijd. Het bedrijf staat voor grote uitdagingen vanwege onder meer de afnemende vraag van consumenten door de hoge inflatie.||https://nos.nl/artikel/2440226-veroordeelde-oud-topman-samsung-krijgt-gratie-van-president
2022-08-12||Weer drugsvangsten in Caribisch gebied, 13 verdachten opgepakt|| De kustwacht van het Caribisch Gebied heeft opnieuw grote drugsvangsten gedaan. In totaal is er bij acties woensdagochtend bijna 2900 kilo aan drugs in beslag genomen en zijn er dertien verdachten opgepakt, meldt de kustwacht. Afgelopen maandag en vorige week werden er ook al vele kilo's aan drugs onderschept. Woensdag waren er twee acties, waar het Nederlandse marineschip Zr.Ms. Groningen bij betrokken was. Bij de eerste actie werd met snelle onderscheppingsboten een ander vaartuig tegengehouden. De vijf verdachten hadden hun illegale spullen overboord gegooid, maar de 550 kilo drugs kon weer opgevist worden. Het ging om 450 kilo cocaïne en 100 kilo marihuana. Kort na die vangst kreeg het marineschip een seintje dat er nog twee verdachte boten rondvoeren. Ze werden gespot toen ze aan het tanken waren. De verdachten dumpten snel hun drugs in een van hun zogenoemde go-fasts en gingen ervandoor. De achtervolging werd ingezet, maar de verdachten reageerden niet op stoptekens en waarschuwingsschoten. Daarom werd de buitenboordmotor van het verdachte schip van een afstandje uitgeschakeld. Dat gebeurt doorgaans door een scherpschutter die vanaf een helikopter van de kustwacht een gericht schot lost. Acht mensen konden worden opgepakt. Alle dertien verdachten zijn overgedragen aan de politie op Bonaire. De drugs zijn inmiddels vernietigd. In totaal is er dit jaar bijna 8500 kilo aan drugs onderschept in het Caribisch gebied. Dat is al fors meer dan in heel 2021, toen er 3300 kilo werd onderschept. Het recordjaar blijft 2019: de kustwacht nam toen ruim 11.000 kilo in bij acties op zee.||https://nos.nl/artikel/2440225-weer-drugsvangsten-in-caribisch-gebied-13-verdachten-opgepakt
2022-08-12||Twee zwaargewonden bij auto-ongeluk Tilburg, ravage is groot|| Bij een ernstig auto-ongeluk in Tilburg zijn vanochtend twee mensen zwaargewond geraakt. Het ongeluk gebeurde rond 06.00 uur op de Ringbaan Noord. De ravage is groot. Het lijkt er volgens Omroep Brabant op dat bij het ongeluk één auto betrokken was. De bestuurder zou een boom en meerdere lantaarnpalen hebben geraakt. Hoe het ongeluk heeft kunnen gebeuren, wordt onderzocht. De twee inzittenden zijn met een traumahelikopter naar een ziekenhuis gebracht.  Op foto's is te zien dat de auto in stukken is gebroken. "Stoelen van de auto liggen op de weg, evenals koplampen en velgen", vertelt een omstander aan de omroep. De weg is afgezet. Het onderzoek ter plekke gaat mogelijk nog uren duren. Van de auto is weinig meer over:||https://nos.nl/artikel/2440224-twee-zwaargewonden-bij-auto-ongeluk-tilburg-ravage-is-groot
2022-08-12||Huisartsen kwaad over coronabrief minister: 'We verliezen weer de regie'|| Een deel van de huisartsen is woedend over een brief van minister Kuipers (VWS) over de extra coronaprik in het najaar. Kuipers (VWS) stuurde de artsen twee weken geleden een brief waarin staat dat ze een lijst moeten maken met patiënten die als eersten uitgenodigd moeten worden voor de herhaalprik in het najaar. De brief van de minister is verkeerd gevallen bij een aantal huisartsen, meldt het AD. Er zijn twee actiegroepen opgericht waarbij duizenden huisartsen zich hebben aangesloten. Ze hebben een 'motie van treurnis' naar Kuipers gestuurd, zegt huisarts en mede-initiatiefnemer Nico Terpstra in de krant. "Van alle kanten trekken er nu artsen aan de bel. Wij willen dat de mailbox van het ministerie van Volksgezondheid verstopt raakt met mails van boze huisartsen." Het RIVM nodigt vanaf midden volgende maand de eerste mensen uit voor de extra coronaprik. Minister Kuipers schreef in zijn brief dat huisartsen "zich hebben gecommitteerd tot het maken van een selectie van de griepprikgroep jonger dan 60 jaar". Maar huisartsenvereniging LHV liet meteen al weten overvallen te zijn door dat besluit. Nu komen dus ook huisartsen zelf in actie vanwege het extra werk dat ze moeten verrichten. "Huisartsen, verenigd in de huisarts-actiegroepen 'Help de huisarts verzuipt' en 'De bevlogen huisartsen', zijn ontzet dat u - de minister - opnieuw de huisartsen negeert. Het is de zoveelste keer dat huisartsen, zonder overleg, geconfronteerd worden met extra werk", schrijven ze aan minister Kuipers. Initiatiefnemer Terpstra zegt dat huisartsen de actie van de minister respectloos vinden. Hij spreekt van een "bevel" en een "onbeschofte actie". Een andere huisarts zegt dat de artsen zelf weer de regie willen pakken: "Deze vorm is respectloos." Het ministerie van VWS zegt tegen het AD dat het met huisartsenvereniging LHV in gesprek is over de voorwaarden voor de inzet van huisartsen in de vaccinatiecampagne.||https://nos.nl/artikel/2440221-huisartsen-kwaad-over-coronabrief-minister-we-verliezen-weer-de-regie
2022-08-12||Wekdienst 12/8: Uitspraak in zaak neergestoken agenten • Start Amsterdams Grachtenfestival || Goedemorgen! De rechtbank in Groningen doet uitspraak in een zaak tegen twee mannen die worden verdacht van het neersteken van twee agenten, en het tiendaagse Grachtenfestival in Amsterdam gaat van start.  Eerst het weer: Zonnig en wederom zeer warm met 28 graden op de Waddeneilanden tot 33 graden in het zuiden van het land. In het weekend weinig verandering, begin volgende week een overgang naar iets minder warm weer. Behalve zonneschijn is er ook een enkele regen- of onweersbui. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De FBI was maandag bij de huiszoeking in de villa van oud-president Trump op zoek naar documenten die iets te maken hadden met nucleaire wapens, schrijft The Washington Post. Het is onduidelijk of zulke documenten daadwerkelijk zijn aangetroffen in Trumps woning in Florida. De FBI-agenten zouden op zoek zijn geweest naar vertrouwelijke regeringsdocumenten die Trump bij zijn vertrek uit het Witte Huis zou hebben meegenomen, terwijl dat niet mocht. De federale politiedienst heeft er nog geen officiële verklaring over afgelegd, maar het ministerie van Justitie deed dat vannacht wel. Minister Garland van Justitie zei dat hij de huiszoeking persoonlijk had goedgekeurd. "We nemen zo'n besluit niet lichtvaardig", zei hij. Het ministerie wil dat het huiszoekingsbevel openbaar wordt gemaakt, omdat er veel beroering in de VS is over de actie. De rechter moet daar nog over beslissen. Het was gisteren opnieuw een warme dag. De temperaturen liepen op tot 32 graden. Reden voor veel mensen om de buitenlucht of het verkoelende water op te zoeken. Zo trotseerde Nederland de hitte: Fijne vrijdag!||https://nos.nl/artikel/2440216-wekdienst-12-8-uitspraak-in-zaak-neergestoken-agenten-start-amsterdams-grachtenfestival
2022-08-12||Jarenlange celstraffen voor leden criminele Curaçaose bende|| Vier leden van de criminele bende No Limit Soldiers (NLS) zijn op Curaçao veroordeeld tot jarenlange gevangenisstraffen. De vier maakten sinds 2015 deel uit van de organisatie, die bekendstaat om onder meer drugscriminaliteit, geweldsdelicten en witwassen. In 2013 vermoordden leden van de bende de populaire Curaçaose politicus Helmin Wiels. De vier leden die nu zijn veroordeeld zaten toen nog niet bij de criminele groep, maar een van hen is volgens de rechter wel betrokken bij onder meer het uitlokken van een moordaanslag op het Franse deel van Sint-Maarten. Deze Robere L. moet een celstraf van veertien jaar uitzitten. Volgens de rechter is ook bewezen dat de 42-jarige L. in totaal 200 kilo cocaïne vanuit het Caribisch gebied naar Frankrijk heeft gesmokkeld.  De andere uitspraken gingen over Charlton L. (50), Stephanie P. (37) en Adrian E. (35). Zij zijn veroordeeld tot respectievelijk acht jaar, zes jaar en 21 maanden, onder meer voor betrokkenheid bij drugshandel en witwassen. Charlton L. zou de opbrengsten van de drugshandel hebben beheerd en daarvan onroerend goed op Curaçao hebben gekocht. Hij wordt gezien als de financiële man van de No Limit Soldiers. Het bewijs tegen de verdachten bestaat voor een groot deel uit zogeheten PGP-gesprekken die tijdens Nederlandse opsporingsonderzoeken aan het licht zijn gekomen. PGP staat voor Pretty Good Privacy. Het is een veelgebruikte methode om veilig te communiceren, waarbij berichten door elkaar worden gehusseld zodat ze alleen leesbaar zijn voor mensen met een bepaalde encryptiesleutel.||https://nos.nl/artikel/2440211-jarenlange-celstraffen-voor-leden-criminele-curacaose-bende
2022-08-12||'FBI zocht in villa Trump ook naar documenten over kernwapens'|| De FBI-agenten die maandag de villa van oud-president Trump binnenvielen, waren onder meer op zoek naar documenten die betrekking hebben op nucleaire wapens. Dat schrijft The Washington Post. Volgens de krant is onduidelijk of zulke documenten ook daadwerkelijk zijn aangetroffen in Trumps woning in Florida. Over de huiszoeking van de FBI is nog veel onduidelijk, omdat de federale politiedienst er nog geen officiële verklaring over heeft afgelegd. Naar verluidt waren de agenten op zoek naar vertrouwelijke regeringsdocumenten die Trump bij zijn vertrek uit het Witte Huis ten onrechte had meegenomen. Omdat de huiszoeking in de Verenigde Staten tot veel beroering heeft geleid, wil het ministerie van Justitie dat het huiszoekingsbevel openbaar wordt gemaakt. De rechter moet daar echter nog over beslissen. Hetzelfde geldt voor de wens van het departement om openbaar te maken welke documenten en goederen in beslag zijn genomen. Justitieminister Merrick Garland zei gisteren dat hij de huiszoeking persoonlijk heeft goedgekeurd. "We nemen zo'n besluit niet lichtvaardig", zei hij. "Waar mogelijk kijken we eerst naar minder vergaande methoden, als alternatief voor een huiszoeking." Als het huiszoekingsbevel openbaar wordt gemaakt, zou dat zeer ongebruikelijk zijn. Maar volgens Garland weegt het "grote publieke belang" in dit geval zwaar. Momenteel ontvangt de FBI veel bedreigingen van aanhangers van Trump, die het onderzoek van de dienst als politiek gemotiveerd beschouwen. Gisteren probeerde een gewapende man om een FBI-kantoor in Cincinnati in Ohio binnen te dringen. Hij werd na een urenlange achtervolging door de politie doodgeschoten. Over zijn motief is nog niets bekendgemaakt, maar mogelijk speelt de huiszoeking in de villa van Trump een rol.||https://nos.nl/artikel/2440210-fbi-zocht-in-villa-trump-ook-naar-documenten-over-kernwapens
2022-08-12||Centrum Toronto urenlang zonder stroom, duizenden mensen getroffen|| Inwoners van het centrum van de Canadese stad Toronto hebben urenlang zonder elektriciteit gezeten, vermoedelijk doordat een kraan tegen een hoogspanningskabel was gekomen. Onder meer het zakencentrum van de metropool werd getroffen door de stroomstoring. Ook moest een van de grootste winkelcentra van de stad worden ontruimd en sloten banken, hogescholen en universiteiten noodgedwongen hun deuren. Hydro One, het grootste elektriciteitsbedrijf van de provincie Ontario waarvan Toronto de hoofdstad is, zegt dat ongeveer 10.000 mensen zijn getroffen door de stroomuitval. Volgens het bedrijf is de storing waarschijnlijk ontstaan door schade aan een hoogspanningskabel. Het bedrijf deelt foto's van een kraan op een binnenvaartschip, die de kabel zou hebben geraakt: Op meerdere plekken in het centrum van de stad werkten de verkeerslichten niet meer. Doordat veel cafés, restaurants en andere bedrijven vanwege de storing dichtgingen, zochten veel mensen hun heil op straat. De brandweer van Toronto zegt tijdens de storing veel meldingen te hebben binnengekregen van mensen die vast waren komen te zitten in de lift.  Een van hen was de Canadese minister van Immigratie, Sean Fraser: Toronto is met bijna 3 miljoen inwoners de grootste stad van Canada. Daarbij vergeleken is het aantal mensen dat door de stroomstoring geraakt werd gering, maar volgens persbureau Reuters bevinden zich in het getroffen gebied wel de grootste banken en bedrijven van de stad, evenals het stadhuis.||https://nos.nl/artikel/2440209-centrum-toronto-urenlang-zonder-stroom-duizenden-mensen-getroffen
2022-08-12||Tekenaar Jean-Jacques Sempé (89) overleden, 'vader' van Le Petit Nicolas|| De Franse tekenaar Jean-Jacques Sempé is op 89-jarige leeftijd overleden, meldt zijn biograaf aan persbureau AFP. Sempé geldt als een van de grootste illustrators van Frankrijk. Hij werd vooral bekend als tekenaar van de verhalenserie Le Petit Nicolas, over een scholier in de jaren 60. Sempé werd in 1932 geboren in een buitenwijk van Bordeaux, waar hij vanwege alcohol- en geldproblemen in zijn gezin een moeilijke jeugd kende en al op jonge leeftijd niet meer naar school ging. Begin jaren 50 verhuisde hij naar Parijs, waar hij bevriend raakte met René Goscinny, schrijver van onder meer de reeksen Asterix en Lucky Luke. Het personage Nicolas zag in 1954 het levenslicht, eerst als strip waarvoor Goscinny het scenario schreef. In 1959 besloten de twee van Le Petit Nicolas een verhalenserie te maken. Van de boeken over de ondeugende Franse schooljongen zijn inmiddels meer dan 15 miljoen exemplaren verkocht in 45 landen. In 2009 verscheen ook een gelijknamige film. Zelf zei Sempé in 2018 over de succesvolle serie dat de verhalen over Nicolas voor hem een manier waren om de ellende die hij tijdens zijn jeugd had moeten doorstaan opnieuw te beleven. "En ervoor te zorgen dat alles goedkwam." De Fransman maakte ook illustraties voor bekende Franse tijdschriften als L'Express, Marie Claire en Paris Match. Ook maakte hij zo'n honderd voorpagina's voor het prestigieuze Amerikaanse tijdschrift The New Yorker. Een Franse journalist, die Sempé verder een van de vaders van Le Petit Nicolas noemt, deelt enkele van de covers op Twitter: Meerdere Franse politici en bekendheden staan stil bij het overlijden van Sempé, die volgende week 90 jaar zou zijn geworden. Zo prijst premier Élizabeth Borne zijn werk op Twitter. Ook betuigt ze haar medeleven aan de nabestaanden van de tekenaar. De Franse brandweer twittert een illustratie van Sempé, met daarbij de tekst: "Rust zacht, en breng ons van daarboven een beetje regen", verwijzend naar de huidige bosbranden in Frankrijk:||https://nos.nl/artikel/2440208-tekenaar-jean-jacques-sempe-89-overleden-vader-van-le-petit-nicolas
2022-08-12||Meer mensen verhuisden van Randstad naar rest van Nederland dan andersom|| Vorig jaar verhuisden opnieuw meer mensen vanuit de Randstad naar elders in Nederland. Het ging om 75.000 mensen. Andersom verhuisden er 53.000 mensen van de rest van Nederland naar de Randstad. Al sinds 2014 stijgt het aantal vertrekkers uit de Randstad. In 2021 waren het er 5000 meer dan het jaar ervoor, zegt het CBS. En sinds 2017 zijn het er ook meer dan het aantal mensen dat jaarlijks vanuit de rest van Nederland naar de Randstad verhuist. De laatste paar jaar verlieten vooral meer dertigers, veertigers, vijftigers, zestigers en kinderen de Randstad. Jongeren van 18 tot 25 verhuisden juist vaker naar de Randstad dan omgekeerd. "Die gaan denk ik naar de Randstad om te studeren, werken en te genieten van wat een grote stad te bieden heeft", zegt CBS-hoofdsocioloog Tanja Traag. "Maar vanaf zo'n 30 jaar begint de trek weg van de Randstad. Mensen gaan settelen, kinderen krijgen en in die levensfase krijgen ze ook woonwensen die je in de Randstad minder makkelijk vindt", aldus Traag. "Denk dan aan een extra slaapkamer, een tuin, weg uit de drukte." Mirjam Vink verruilde Amsterdam voor een groot huis met een enorme tuin in een rustig dorp in Groningen: Naar verhouding krijgen vooral gebieden in de buurt van de Randstad er Randstedelingen bij. Het gaat bijvoorbeeld om Schouwen-Duiveland, de Veluwe en het noordelijke deel van Noord-Holland. "Dit zijn vaak mensen die wel in de Randstad blijven werken, maar wat verder weg gaan wonen", zegt Traag. Maar ook verder weg van de Randstad zijn er regio's die relatief veel Randstedelingen aantrekken, zoals delen van Drenthe, het zuiden van Friesland, de Achterhoek en Oost-Groningen. "Dan heb je het vaak over hogere leeftijdsgroepen, die niet meer veertig uur op een werkplek hoeven te zijn." Het gaat bij deze cijfers wel alleen om verhuizingen binnen Nederland. Hoewel er veel mensen uit de Randstad vertrekken, groeit de bevolking in de Randstad wel fors, doordat mensen van buiten Nederland er komen wonen en doordat er meer geboortes dan sterftes zijn.||https://nos.nl/artikel/2440206-meer-mensen-verhuisden-van-randstad-naar-rest-van-nederland-dan-andersom
