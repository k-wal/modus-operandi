2022-08-10||Werkgevers willen coronapas 'als laatste redmiddel' in wet|| Het coronatoegangsbewijs moet blijven "als laatste redmiddel" om bedrijven open te houden, mocht het virus weer oplaaien. Dat betogen werkgeversorganisaties VNO-NCW en MKB-Nederland. In een conceptversie van de nieuwe permanente coronawet ontbreekt het coronatoegangsbewijs (CTB). Steeds meer politieke partijen waren tegen het opnieuw inzetten van de pas. Maar dat is tegen het zere been van veel ondernemers. Die willen voorkomen dat bij een nieuwe coronagolf de economie weer op slot gaat. "Wij zien liever dat het CTB helemaal niet hoeft te worden ingezet, maar als bedrijven dicht zouden gaan zonder het CTB, dan kan het CTB een laatste redmiddel zijn", aldus een woordvoerder van de werkgeversorganisaties. VNO-NCW en MBK-Nederland wijzen erop dat ondernemers er alles aan zullen doen om hun bedrijven op een "veilige en verantwoorde manier" in te richten voor klanten en medewerkers. De coronapas kan daarbij helpen, stellen ze. Het coronatoegangsbewijs wordt sinds februari niet meer gebruikt in Nederland. Mensen konden met de QR-code aantonen dat ze getest, gevaccineerd of net van corona hersteld waren. De maatschappelijke weerstand was groot.||https://nos.nl/artikel/2440070-werkgevers-willen-coronapas-als-laatste-redmiddel-in-wet
2022-08-10||Taliban zeggen drugs te verbieden, maar realiteit is anders|| Omringd door lichamen, uitwerpselen en afval zitten tientallen mannen in hurkzit onder de Pul-e-Sokhta brug in Kabul. Ze hebben één doel: het inhaleren van de rook die opstijgt vanaf het zilverfolie waarop ze wat poeder heroïne verwarmen. Niets aan het tafereel wijst erop dat de Taliban een aangekondigd verbod op drugs succesvol hebben uitgevoerd. "Het is een stuk duurder nu", vertelt een van de drugsverslaafde mensen onder de brug. Maar de hoge prijs ontmoedigt hem niet. "Iemand die verslaafd is zou zelfs zijn leven riskeren om aan genoeg geld te komen." Af en toe kijkt hij schichtig om zich heen. "Als de Taliban je zien, dan slaan ze je in elkaar. En ze arresteren regelmatig mensen hier." De Taliban kondigden eerder dit jaar aan de productie van en handel in drugs te verbieden. Makkelijk is dat niet. Honderdduizenden mensen verdienen hun inkomen in de drugsindustrie, niet in de laatste plaats de Taliban zelf. Tachtig procent van de heroïne in de wereld komt uit Afghanistan en de laatste jaren worden er ook grote hoeveelheden crystal meth geproduceerd. De Taliban vragen belasting aan de producenten en smokkelaars. Het verbod werd aangekondigd toen de boeren op het punt stonden hun papaver te oogsten. Even was er de angst dat de Taliban zouden komen om alle planten te verbranden, maar dit is niet gebeurd. In Uruzgan, een van de papaverregio's, liggen de overblijfselen van de geoogste planten overal op de velden. En zo blijft de drug ook makkelijk verkrijgbaar voor verslaafden binnen Afghanistan. Deze worden regelmatig opgepakt om gedwongen af te kicken. In veel provincies gebeurt dit in de gevangenis. In Kabul belanden veel verslaafden in het Ibn Sina ziekenhuis, waar plek is voor 1000 patiënten. Sinds de machtsovername door de Taliban zijn het er vaak meer, vertelt Ishaq Auryani, die er werkt als psycholoog. De verslaafden doorlopen een programma van anderhalve maand, waarin ze eerst fysiek afkicken en vervolgens sessies met een psycholoog krijgen. De mannen in het ziekenhuis zien er uitgemergeld uit. Een van hen zegt in het Nederlands dat het eten slecht is en dat er weinig van is. Dit vertelt ook de verslaafde man onder de brug, die zelf het programma twee jaar eerder doorliep. "Iedereen is doodsbang voor dat ziekenhuis. Als je om medicijnen of wat dan ook vraagt, slaan ze je in elkaar. En als je weer buiten komt, en je ziet de drugs vlak voor je neus, dan ga je vanzelf weer opnieuw gebruiken." Wie zijn de Taliban? Auryani noemt de grote beschikbaarheid van drugs een belangrijke oorzaak van de grote omvang van het drugsgebruik in Afghanistan, naast armoede en de decennialange oorlog. Ruim tien procent van alle Afghanen gebruikt drugs. Daar zitten ook honderdduizenden vrouwen en kinderen bij. Voor velen is het een manier om hun trauma's te vergeten. Zeker 60 procent van de Afghanen maakte ten minste één keer een traumatische gebeurtenis mee, waardoor depressies en angsten heel veel voorkomen. Syed Amin, een van de patiënten, is al twintig jaar verslaafd, sinds hij een tiener was. Toen vertrok hij in zijn eentje naar Iran om geld te verdienen, nadat zijn moeder was overleden en zijn vader ervandoor was gegaan. Eenmaal terug in Afghanistan probeerde hij zeker vijftig keer eerder af te kicken. "Het is de werkloosheid, en de afwezigheid van steun van familie, en de depressie die je van dit alles krijgt waardoor drugs de enige manier zijn om te ontsnappen", zegt hij. Ook heeft hij nogal wat meegemaakt. "Heel veel explosies", zegt hij. "Een keer gebeurde het zelfs vlak voor mijn neus. Ik zag lichaamsdelen de lucht in vliegen en weer op de grond belanden." Amin is klaar met zijn behandeling en mag het ziekenhuis uit op de dag dat NOS er op bezoek is. Hij is vastbesloten bij drugs weg te blijven deze keer, maar de kans dat dit lukt is niet heel groot. "Dertig tot veertig procent van de patiënten is hier niet voor het eerst", zegt dokter Auryani. "Helaas is er geen vervolgbehandeling voor patiënten nadat ze het ziekenhuis hebben verlaten. Om clean te blijven is meer nodig dan alleen wilskracht. De liefde van familie is ook belangrijk, en een baan. Veel verslaafden zijn hun familie kwijt en de werkloosheid in Afghanistan is heel hoog." "Ik moet bij nul beginnen", zegt Amin. "Misschien dat ik geld bij elkaar kan bedelen voor vervoer of een overnachting in een hotel. Het zal heel zwaar worden. Maar alles is beter dan verslaafd zijn."||https://nos.nl/artikel/2440066-taliban-zeggen-drugs-te-verbieden-maar-realiteit-is-anders
2022-08-10||Vrijwilligers redden (weer) duizenden vissen van droogte|| Vrijwilligers hebben vandaag samen met Staatsbosbeheer en Sportvisserij Oost-Nederland duizenden vissen gered uit een uiterwaard van de IJssel bij Fortmond. De kolk waarin de vissen zwommen, dreigde droog te vallen door de aanhoudende warmte en droogte. Naar schatting is vandaag zo'n 7000 kilo vis gevangen, schrijft RTV Oost. Het gaat vooral om brasems. Daarnaast zijn ook snoeken en meervallen gevangen. De kolk die vandaag werd leeggevist, heeft een oppervlakte van circa 500 meter bij 100 meter. Het vissen gebeurde met een groot sleepnet dat door het water werd gehaald. De vissen gingen vervolgens in watertanks een auto in en werden daarna door de vrijwilligers uitgezet in de IJssel, waar ze vandaan komen. "Het is zonde als ze allemaal doodgaan natuurlijk. Daar offer ik graag mijn vrije dag voor op", zegt een van de vrijwilligers tegen RTV Oost. Eind juli hebben vrijwilligers ook al geholpen met het redden van honderden vissen uit een kolk bij de Waal in de buurt van het Gelderse Druten.||https://nos.nl/artikel/2440065-vrijwilligers-redden-weer-duizenden-vissen-van-droogte
2022-08-10||Doden bij anti-overheidsprotesten in Sierra Leone|| In Freetown, de hoofdstad van Sierra Leone, hebben gewelddadige confrontaties plaatsgevonden tussen de politie en anti-overheidsdemonstranten. Volgens de regering zijn daar zowel burgers als politieagenten bij omgekomen. De demonstranten vinden dat de overheid niet genoeg doet om de stijgende kosten van levensonderhoud te drukken. Het West-Afrikaanse land heeft te maken met hoge inflatie, waaronder stijgende benzineprijzen. Met leuzen als "Bio must go" richten de actievoerders zich tegen president Julius Maada Bio, die in 2018 de verkiezingen won. Volgens persbureau Reuters is het internet in Freetown bijna volledig afgesloten. Op sociale media werden eerder beelden gedeeld van demonstrerende menigten en zwaarbewapende soldaten. Op deze video is te zien hoe een groep demonstranten door de hoofdstad rent: Het is nog onduidelijk wat de aanleiding was van het geweld en hoe er mensen zijn overleden. De president zelf heeft nog geen reactie gegeven, maar vicepresident Mohamed Juldeh Jalloh verscheen vandaag op de staatstelevisie om een nationale avondklok af te kondigen. Hij zei dat de overheid actie onderneemt om de orde te herstellen. Volgens Jalloh hebben "de acties van enkele arrogante demonstranten geleid tot de dood van onschuldige Sierra Leoners, waaronder agenten". Sierra Leone heeft sinds het einde van een lange burgeroorlog in 2002 een democratisch stelsel. De president en het parlement worden elke vijf jaar door het volk gekozen. Julius Maada Bio won de laatste verkiezingen in 2018 en zijn termijn duurt nog tien maanden.||https://nos.nl/artikel/2440063-doden-bij-anti-overheidsprotesten-in-sierra-leone
2022-08-10||Nederlandse alpinist (64) dood na val van berg in Zwitserland|| In de Zwitserse Alpen is de Nederlandse bergbeklimmer Roland Bekendam (64) om het leven gekomen. Dat meldt de Koninklijke Nederlandse Klim- en Bergsport Vereniging (NKBV). De Maastrichtenaar probeerde samen met een klimpartner een bergkam van de Täschhorn te beklimmen, een 4491 meter hoge berg in het Mischabelmassief. Het duo vertrok om 03.15 uur uit een bivakhut. Op 3910 meter hoogte ging het mis: Bekendam gleed uit en viel naar beneden. Hij overleed ter plekke. Hoe het ongeluk kon gebeuren, is nog niet duidelijk.  Bekendam was volgens de vereniging een van de meest ervaren allroundklimmers van ons land. Hij heeft tal van beklimmingen en routes op zijn naam staan en ondernam expedities in onder meer Pakistan, Nepal en Groenland. "Roland was een mentaal én fysiek sterke klimmer die alle disciplines van de sport beheerste", schrijft de organisatie. De NKBV ziet deze zomer meer ongelukken in de Europese bergen dan in voorgaande jaren. Dat betreft volgens directeur Robin Baks niet ervaren en begaafde klimmers zoals Bekendam, maar vooral een nieuwe groep wandelaars die vaker onervaren de berg op klimt. "In coronatijd is wandelen in Nederland enorm populair geworden, vooral onder jongeren tussen 21 en 30 jaar", aldus Baks. "Deze relatief onervaren wandelaars merken nu dat het terrein in de bergen een stuk minder vergevingsgezind is dan als je in Nederland over een boomwortel struikelt." Maar het zijn vooral senioren die een dodelijke val maken in de bergen, stelt de vereniging. Die mensen hebben vaker onderliggende aandoeningen en een slechte conditie en worden sneller onwel door de hoogte en eventuele warmte. Onder de jongere wandelaars is het aantal dodelijk ongelukken beperkt, maar zij moeten wel vaker gered worden, aldus Baks. In het Oostenrijkse Tirol overleed maandag een 50-jarige Nederlander na een val van 80 meter van een berg. Een 41-jarige Nederlander overleed een paar dagen eerder door een val tijdens een bergwandeling in Zwitserland. Vorige maand kwam ook een Nederlandse vrouw (52) om tijdens een bergwandeling in Noorwegen. Een Nederlandse echtpaar verongelukte zaterdag tijdens een wandeling in een rotsachtig gebied in de Franse regio Ardèche. De vrouw (66) zou onwel zijn geworden door de hitte en een hersenbloeding hebben gehad. Haar man (72 jaar) wilde hulp halen, maar kwam ten val en kreeg een hartstilstand. Cijfers over het aantal ongelukken deze zomer heeft de NKBV nog niet. De balans wordt aan het eind van het seizoen opgemaakt in samenwerking met Duitse, Zwitserse en Oostenrijkse wandelclubs.||https://nos.nl/artikel/2440057-nederlandse-alpinist-64-dood-na-val-van-berg-in-zwitserland
2022-08-10||Crisisteam besluit: landelijk geen extra maatregelen tegen droogte|| Ondanks de tropische temperaturen van de komende dagen zijn er voorlopig landelijk geen extra maatregelen nodig tegen de droogte. Dat is de uitkomst van overleg vandaag door het nationale Managementteam Watertekorten (MTW). Regionaal kunnen er wel aanvullende maatregelen worden genomen. Sinds vorige week is er officieel een watertekort en bepaalt het MTW hoe het water wordt verdeeld. "Door het neerslagtekort, de temperatuur en wind neemt de droogte tot en met zondag verder toe", laat het crisisteam in een verklaring weten. De kans op een landelijke hittegolf is groot. Ondanks die vooruitzichten is het huidige maatregelpakket volgens het MTW afdoende. "Het wordt de komende dagen heet, maar vanaf maandag is er weer meer kans op buien", verduidelijkt een woordvoerder. De situatie is nog niet extreem genoeg voor nieuwe maatregelen, die ingrijpende gevolgen of bijeffecten kunnen hebben. Het MTW komt in principe volgende week woensdag weer bij elkaar. Moeten we in de toekomst anders met waterbeheer omgaan? In Apeldoorn is vorig jaar een ondergrondse 'waterkelder' aangelegd, met ruimte voor 200.000 liter regenwater. Het is de bedoeling dat dat op termijn wordt gebruikt om het groen in de stad water te geven: Gisteren meldde Rijkswaterstaat dat de hoeveelheid rivierwater in de Maas en de Rijn de laatste dagen snel is gedaald. Mogelijk wordt bij Lobith in de Rijn de laagste waterstand sinds het droge jaar 2018 bereikt. Vier jaar geleden was het regentekort het meest extreem sinds het recordjaar 1976. In het MTW zijn Rijkswaterstaat, de waterschappen, drinkwaterbedrijven, provincies en de betrokken ministeries vertegenwoordigd. Het schaarse water wordt nu volgens wettelijke afspraken verdeeld om zo dijken, veengebieden en kwetsbare natuur te beschermen.||https://nos.nl/artikel/2440055-crisisteam-besluit-landelijk-geen-extra-maatregelen-tegen-droogte
2022-08-10||Demonstratie bij Amsterdams homomonument na mishandeling vrouw|| Honderden mensen demonstreren vanavond bij het homomonument in Amsterdam naar aanleiding van een mogelijke mishandeling tijdens het afgelopen Pride-weekend. Dat meldt stadszender AT5. De demonstranten hebben regenboogvlaggen bij zich en borden met teksten als 'Get Queers Home Safe'. In de nacht van vrijdag op zaterdag zou een vrouw na een taxirit door een Uber-chauffeur zijn mishandeld. Ze vermoedt dat de mishandeling plaatsvond omdat zij een andere vrouw met wie ze een date had een kus gaf. Aan Het Parool vertelde de 23-jarige vrouw dat zij aan de mishandeling onder meer hechtingen boven haar wenkbrauw overhield. De chauffeur zegt dat er een vervelende situatie met de klanten is geweest en dat een van de vrouwen heeft overgegeven in de auto. De vrouw spreekt dat tegen, al erkent ze dat ze misselijk was.  Volgens de politie zitten er "altijd twee kanten aan een verhaal" en had de chauffeur zelf 's nachts 112 gebeld omdat hij zich niet veilig zou voelen. Uber noemt het tegenover Het Parool "verschrikkelijk wat er gebeurd is" en laat weten dat de chauffeur op non-actief is gesteld. De politie doet onderzoek naar de mogelijke mishandeling. "We willen er genuanceerd onderzoek naar doen", aldus een woordvoerder.||https://nos.nl/artikel/2440054-demonstratie-bij-amsterdams-homomonument-na-mishandeling-vrouw
2022-08-10||Aanval op Krim is 'symbolische overwinning voor Oekraïners'|| Op de Krim zijn zeker negen vliegtuigen van de Russen vernietigd, zegt een woordvoerder van de Oekraïense luchtmacht. Gisteren viel Oekraïne de Russen op het schiereiland voor het eerst sinds de annexatie door Rusland in 2014 aan. Op de Krim werden explosies gemeld op een Russische militaire basis. Ooggetuigen op sociale media spraken van twaalf grote explosies. Op beelden zijn grote rookpluimen boven de basis te zien. Oekraïne heeft het schiereiland van grote afstand weten te raken. De Oekraïense regering nam geen verantwoordelijkheid voor de aanval. The New York Times stelde op basis van een anonieme regeringsfunctionaris dat het wel degelijk ging om een gerichte aanval van het Oekraïense leger. "Dit is nog maar het begin", schreef presidentieel adviseur Mykhailo Podoliak op Twitter, zonder de aanval officieel te bevestigen. President Zelensky zei in zijn nachtelijke videoboodschap dat de oorlog met Rusland pas kan eindigen als de Krim weer bij Oekraïne hoort, zonder verder te refereren aan de aanval van die dag. "De Krim is Oekraïens en we zullen het nooit opgeven. Deze Russische oorlog tegen Oekraïne en tegen het hele vrije Europa begon met de Krim en moet eindigen met de Krim. Met zijn bevrijding", aldus de president. Het Russische ministerie van Defensie zei dat de ontploffingen plaatsvonden in depots en dat het ging om een incident. Volgens militaire experts van het Amerikaanse Instituut voor de Studie van de Oorlog willen de Russen om imagoredenen de aanval niet toegeven. Dan zou Moskou moeten toegeven dat hun luchtverdedigingssystemen hebben gefaald, zoals dat ook het geval was bij het zinken van het oorlogsschip de Moskva. Meerdere ooggetuigen op de Krim filmden de explosies:||https://nos.nl/artikel/2440046-aanval-op-krim-is-symbolische-overwinning-voor-oekrainers
2022-08-10||Zwolle haalt omgekeerde vlaggen weg vanwege herdenking Japanse bezetting|| De gemeente Zwolle gaat alle omgekeerde vlaggen voor maandag weghalen vanwege de nationale herdenking op 15 augustus. "Op zo'n dag hoort correct te worden gevlagd", aldus de gemeente. Met de omgekeerde vlag uiten boeren en sympathisanten hun onvrede over het kabinet. Tot nu toe liet de gemeente de vlaggen hangen, tenzij de verkeersveiligheid in het geding was, schrijft RTV Oost. "Zwolle hecht waarde aan het recht van betogen, maar de vlaggen hebben nu hun functie gehad", schrijft de gemeente over het weghalen van de vlaggen. Op 14 augustus 1945 capituleerde Japan en was de Tweede Wereldoorlog voorbij. Op 15 augustus herdenkt Nederland daarom jaarlijks de slachtoffers van de Japanse bezetting van het voormalig Nederlands-Indië. "Dit is een erkenning van de getroffenen uit de nationale geschiedenis en het benadrukt de verbondenheid van ons allen met dit gedeeld verleden. Op zo'n dag hoort correct te worden gevlagd. Alle Zwollenaren wordt gevraagd dit te respecteren", schrijft de gemeente.||https://nos.nl/artikel/2440045-zwolle-haalt-omgekeerde-vlaggen-weg-vanwege-herdenking-japanse-bezetting
2022-08-10||Fransman duikt naar diepte van 120 meter en breekt eigen wereldrecord freediven|| De Franse freediver Arnaud Jerald (26) heeft het wereldrecord freediven gebroken. Hij dook naar een diepte van 120 meter en bleef 3 minuten en 34 seconden onder water. Daarmee brak hij zijn eigen wereldrecord van 119 meter, dat hij vorige week vestigde. Jerald doet mee aan de Vertical Blue, een jaarlijks terugkerende competitie op de Bahamas waar de beste freedivers van de wereld het tegen elkaar opnemen. De Fransman vestigde het wereldrecord in de categorie constant weight bi-fins (CWTB). Hierbij duiken freedivers met twee zwemvliezen langs een verticale lijn omlaag, om na een keerpunt op eigen kracht weer omhoog te zwemmen. Het is al het zevende wereldrecord op naam van Jerald. Toch voelt dit nieuwe wereldrecord wel speciaal, reageerde hij na zijn duik. "120 is een mythisch getal. Niemand kan geloven dat het mogelijk was om dit te halen." Bekijk hieronder de duik van Jerald:||https://nos.nl/artikel/2440034-fransman-duikt-naar-diepte-van-120-meter-en-breekt-eigen-wereldrecord-freediven
2022-08-10||Energie dreigt onbetaalbaar te worden, wie pakt de rekening op?|| De energiecrisis neemt toe en de energierekening loopt steeds verder op. De tijd dat we vrolijk shoppend op zoek gingen naar het goedkoopste gas en licht ligt nog maar net achter ons. Voor een nieuw energiecontract betaal je nu de hoofdprijs. Wie per 1 juli een energiecontract afsluit voor een gemiddeld gebruik van 1200 m3 gas en 2400 KWh elektriciteit, is inmiddels 360 euro per maand kwijt. Een jaar geleden was dat nog 120 euro. Daarmee is de Nederlandse consument veel duurder uit dan andere Europeanen. De energieprijzen zijn nergens zo hoog als hier, blijkt uit de Europese Huishoudens Energie Prijs Index van het energieadviesbureau VaasaETT en berekeningen van Energievergelijk.nl. Het lijkt er momenteel niet op dat de energieprijzen binnen afzienbare tijd weer gaan dalen. De kale gasprijs op de internationale gasmarkt is de belangrijkste prijsbepaler. In juni en juli piekten de gasprijzen tot meer dan 200 euro per MWh, twee keer zo hoog als in mei. De prijs van gas en elektriciteit in een land wordt vervolgens bepaald door een hele reeks factoren die per land verschillen.  "We hebben onze hoge gasprijs voor een belangrijk deel te danken aan de hoge belastingen", zegt Koen Kuijper van Energievergelijk.nl. "Ruim 37 procent van onze gasrekening bestaat uit overheidsheffingen, namelijk energiebelasting en btw. Nergens anders in Europa is dit aandeel zo groot." In een aantal Europese landen heeft de overheid maatregelen genomen om de prijs te drukken. In Frankrijk hanteert de overheid een prijsplafond voor de gas- en stroomprijs. In Portugal heeft de overheid de belastingen op gas verlaagd. In Italië en Oostenrijk zijn ook de belastingen op stroom verlaagd. Ook in Griekenland en Spanje is de belasting op elektriciteit verlaagd. In Nederland is per 1 juli de btw op energie tijdelijk verlaagd, van 21 naar 9 procent. Voor een gemiddeld huishouden scheelt dat bij de huidige prijzen al gauw zo'n 35 euro per maand. Eerder werd de energiebelasting verlaagd en werd lagere inkomens een extra tegemoetkoming beloofd. Maar de druk op het kabinet om meer te doen neemt toe. Zo pleitte FNV-voorzitter Tuur Elzinga dinsdag voor het instellen van een prijsplafond: een maximumprijs voor energie. Het is een maatregel die in Frankrijk tot de nodige complicaties heeft geleid. Het grootste Franse elektriciteitsbedrijf, EDF, komt door het prijsplafond in financiële problemen. De Franse staat wil om die reden EDF helemaal nationaliseren, Frankrijk is al voor 84 procent eigenaar van de energiereus. EDF is de uitbater van tientallen kerncentrales, een belangrijke pijler onder de Franse energiemarkt. Energiemaatschappijen in Nederland vinden een prijsplafond absoluut geen goed idee. Essent-topvrouw Resi Becker: "Onze inkoopprijs voor gas is momenteel heel hoog, als wij dat voor minder geld verkopen aan huishoudens, leidt dat tot instabiliteit. Dat brengt risico's voor partijen die juist moeten zorgen voor het leveren van energie." Essent vindt dat er drie dingen moeten gebeuren: een lagere energiebelasting, subsidies om huizen te isoleren en het versimpelen van langetermijncontracten. Becker: "Klanten kunnen makkelijk wisselen van leverancier, wat het aanbieden van langere contracten bemoeilijkt. Juist met langetermijncontracten kunnen wij de prijs lager houden." Eneco pleit om ervoor in 2023 een inkomensafhankelijke energiesubsidie in te voeren, met een extra belastingkorting op de energierekening. Deze maatregel helpt volgens Eneco de huishoudens die dit het meest nodig hebben: de lage- en middeninkomens. Daarbij is het makkelijk uitvoerbaar en blijven prikkels om energie te besparen ermee in stand. De werkgeversorganisaties VNO-NCW en MKB-Nederland vinden het een goed idee als er net als in andere Europese landen met alle betrokken partijen een maatregelenpakket wordt gemaakt: "Het belangrijk dat we geen enkele maatregel op voorhand uitsluiten en alle opties verkennen."||https://nos.nl/artikel/2440033-energie-dreigt-onbetaalbaar-te-worden-wie-pakt-de-rekening-op
2022-08-10||Trump beroept zich op zwijgrecht in fraudezaak Trump Organization|| Oud-president Trump heeft geweigerd vragen te beantwoorden in het civiele onderzoek naar mogelijk frauduleuze en misleidende praktijken in zijn familiebedrijf, de Trump Organization. De voormalige president moest vandaag onder ede getuigen in New York, maar beriep zich op het vijfde amendement van de grondwet, het recht om geen verklaring te hoeven afleggen. Het onderzoek draait om de vraag of Trump en zijn familie de waarde van hun onroerend goed hebben overdreven. Op die manier zouden ze hogere leningen hebben kunnen afsluiten en belastingvoordelen hebben gekregen. Trump spreekt de beschuldigingen tegen. De oud-president werd zo'n zes uur verhoord in het kantoor van de procureur-generaal in New York. Nog tijdens dat verhoor bracht hij een verklaring naar buiten, waarin hij uitlegde waarom hij geen antwoord wilde geven op de vragen. "Ik vroeg me ooit af waarom onschuldige mensen zich op het vijfde amendement beroepen, maar nu weet ik het antwoord", schrijft hij. Naar eigen zeggen had hij geen andere keus, omdat hij het gevoel heeft dat zijn familie en bedrijf het doelwit zijn geworden van een "ongegronde, politiek gemotiveerde heksenjacht". Trumps dochter Ivanka en zoon Donald junior hebben de afgelopen weken al getuigd in de civiele zaak, die is aangespannen door de New Yorkse procureur-generaal Letitia James. Omdat de getuigenissen achter gesloten deuren zijn, is niet openbaar gemaakt wat zij hebben gezegd. Tegelijk met de civiele procedure loopt een strafrechtelijk onderzoek naar de Trump Organization. Amerikaanse media schrijven dat alles wat Trump in de civiele zaak zou hebben gezegd, mogelijk tegen hem had kunnen worden gebruikt in de strafrechtelijke zaak. Voordat de oud-president vandaag moest getuigen, sprak hij al van "de grootste heksenjacht" in de geschiedenis van de Verenigde Staten. "Mijn geweldige bedrijf en ikzelf worden van alle kanten aangevallen", meldde hij op zijn eigen sociale medium Truth Social. Maandag viel de FBI Trumps villa in Mar-a-Lago in Florida binnen voor een huiszoeking. Volgens het Nationaal Archief heeft de oud-president na zijn vertrek uit het Witte Huis onrechtmatig vertrouwelijke regeringsdocumenten meegenomen. Die inval staat dus los van de civiele procedure tegen de Trump Organization. Bekijk de beelden van de inval: Er lopen nog meer onderzoeken en zaken tegen Trump. Volgens de nieuwssite Business Insider zijn het er minstens twaalf. Behalve de fraudezaak en het onderzoek naar de regeringsdocumenten gaat het onder meer om een onderzoek naar Trumps rol bij de bestorming van het Capitool.||https://nos.nl/artikel/2440031-trump-beroept-zich-op-zwijgrecht-in-fraudezaak-trump-organization
2022-08-10||Fractievoorzitters coalitie gaan morgen bijpraten, ook over koopkracht|| De fractievoorzitters van de coalitiepartijen komen morgen bij elkaar, onder meer om te praten over de stijgende prijzen en de dalende koopkracht van burgers. Volgens bronnen hadden ze al voor het begin van het zomerreces afgesproken om rond deze tijd met elkaar te praten. Ze zijn inmiddels allemaal terug van vakantie. Het is niet de bedoeling dat Hermans (VVD), Paternotte (D66), Heerma (CDA) en Segers (ChristenUnie) morgen al gaan onderhandelen over mogelijke maatregelen om de koopkracht te verbeteren. Dat gebeurt vanaf volgende week, als de gesprekken over de begroting voor 2023 beginnen. Volgende week vrijdag stuurt het Centraal Planbureau (CPB) de nieuwste verwachtingen over de ontwikkeling van de economie en de koopkracht naar het kabinet. Op basis daarvan worden de gesprekken over de begroting gevoerd. Die begroting wordt traditioneel op Prinsjesdag gepresenteerd. De coalitie staat voor grote opgaven: vandaag bleek dat boodschappen het afgelopen jaar 18,5 procent duurder zijn geworden. Veel huishoudens dreigen daardoor in financiële problemen te komen. Ook door de almaar stijgende energiekosten vrezen veel burgers dat ze binnenkort niet meer rond kunnen komen. Voor de allerlaagste inkomens is er al een nieuwe steunmaatregel aangekondigd: zij krijgen bovenop de 800 euro energietoeslag nog eens 500 euro om de hoge prijzen te compenseren. Eerder werden de energiebelasting en de brandstofaccijnzen al tijdelijk verlaagd. Toch blijven er grote zorgen in de Tweede Kamer, vooral over de positie van huishoudens met een middeninkomen die geen energietoeslag krijgen. Premier Rutte en minister Kaag van Financiën lieten eerder weten dat het eigenlijk niet mogelijk is om voor deze groep nog dit jaar iets te regelen. Wel willen ze kijken naar maatregelen voor volgend jaar in de begroting. Behalve de koopkracht staan ook nog andere nijpende problemen op de agenda morgen bij de bijpraatsessie van de fractievoorzitters. De stikstofcrisis en de chaos bij de opvang van asielzoekers vragen ook om aandacht. Mogelijk moeten de coalitiepartijen daar nieuwe afspraken over maken.||https://nos.nl/artikel/2440029-fractievoorzitters-coalitie-gaan-morgen-bijpraten-ook-over-koopkracht
2022-08-10||Russische die op staatstelevisie protesteerde weer opgepakt na huiszoeking|| Marina Ovsjannikova, die bekend werd doordat ze met een protestbord verscheen op de Russische staatstelevisie, is opnieuw aangehouden door de Russische politie. Dat meldt haar advocaat.  De politie deed vandaag een inval in de woning van de oud-medewerkster van de staatstelevisie. Volgens haar advocaat moet Ovsjannikova rekening houden met een lange gevangenisstraf. Vorige maand zat Ovsjannikova kort vast op een politiebureau in Moskou. Dat gebeurde nadat ze in de buurt van het Kremlin, de zetel van de regering, een plakkaat omhoog had gehouden met de tekst: "Poetin is een moordenaar, zijn soldaten fascisten." Na haar arrestatie kreeg ze een boete opgelegd. Eerder kreeg ze ook al een boete voor kritische berichten die ze plaatste op Facebook en Telegram. Tot een veroordeling voor haar protestactie op televisie kwam het nog niet. Mensenrechtenorganisaties maakten zich zorgen over het lot van Ovsjannikova. Volgens de wet die het strafbaar maakt om 'valse informatie' over de oorlog in Oekraïne te verspreiden kan ze maximaal 15 jaar celstraf krijgen.||https://nos.nl/artikel/2440027-russische-die-op-staatstelevisie-protesteerde-weer-opgepakt-na-huiszoeking
2022-08-10||Fors meer kinderen melden zich in Nederland in hun eentje voor asiel|| Het aantal alleenstaande minderjarige vreemdelingen dat zich voor asiel in Nederland meldt, neemt flink toe. Van januari tot en met juli hebben al 1703 kinderen een asielaanvraag gedaan. Dat is meer dan twee keer zoveel als in dezelfde periode vorig jaar, toen het er 640 waren. Onder hen zijn ook kinderen jonger dan 12. "We schrikken echt van het aantal kinderen dat alleen naar Nederland komt", zegt de Immigratie en Naturalisatiedienst (IND), al wijst een woordvoerder erop dat de toename niet alleen onder alleenstaande kinderen te zien is: ook het totale aantal asielaanvragen is toegenomen. Het aandeel alleenstaande minderjarige kinderen is de afgelopen jaren licht gestegen, van 4,8 procent in 2019 tot 10,6 procent tot en met juli dit jaar. Vorig jaar bestond zo'n 9,6 procent van alle migranten die zich in Nederland meldden uit kinderen alleen. Vluchtelingenwerk Nederland zegt dat de procedures voor de kinderen langzamer verlopen dan gewenst, vanwege de grote achterstanden waar de IND mee kampt. "Een halfjaar tot een jaar wachten op asiel is een heel lange tijd voor een kind dat zich volop aan het ontwikkelen is." De IND heeft te maken met een personeelstekort en de gevoelige asielprocedures kosten tijd, ook door de ingewikkelde wet- en regelgeving. Zelf wijst de IND vooral op dat capaciteitsprobleem: "Wij doen ons uiterste best, natuurlijk, om een aanvraag zo zorgvuldig mogelijk te behandelen. Helaas duurt het op dit moment erg lang", zegt Lydia van der Wal, die bij de IND de kinderen hoort die naar Nederland komen. "Er zijn zo veel aanvragen en er is maar een beperkt aantal mensen opgeleid om de gesprekken te voeren met deze kinderen." Mede dat capaciteitsprobleem draagt bij aan de penibele situatie bij Ter Apel op dit moment. Daar moeten vluchtelingen op de grond en op stoeltjes slapen. Hoe kwam het zover? En wat zit erachter? NOSop3 legt het uit: De IND ziet vaak dat kinderen in hun eentje vooruit worden gestuurd door hun familie, met een kennis, smokkelaar of verre vrienden van de familie. "Het is simpelweg ook goedkoper om één persoon van de familie te sturen in plaats van met de hele familie te gaan reizen. Vaak denken de kinderen en de families bovendien dat de nareisprocedure gemakkelijker is in Nederland, zegt de IND. In sommige gevallen is dat ook zo, maar niet altijd." Met de nareisprocedure wordt het proces voor gezinshereniging bedoeld. Vluchtelingenwerk spreekt de uitleg van de IND gedeeltelijk tegen: "Het gaat lang niet altijd om kinderen die door hun ouders zouden zijn 'vooruitgestuurd'. Het gaat vaak ook om kinderen die gerekruteerd dreigen te worden door de Taliban of vluchten voor seksueel misbruik of bijvoorbeeld levenslange dienstplicht in Eritrea." Ook zou een deel juist voor de eigen familie vluchten, bijvoorbeeld om uithuwelijking of meisjesbesnijdenis te voorkomen. Volgens Vluchtelingenwerk kijkt de IND bij deze uitleg te veel naar de groep die bewust voor Nederland heeft gekozen, maar is dat niet de meerderheid. "De meesten zijn helemaal niet vertrokken met Nederland als bestemming. Ze vertrokken naar Europa omdat het daar veilig is, zonder een specifiek land in gedachten te hebben. Slechts een klein deel van hen wist überhaupt iets over Nederland, en als ze al iets wisten dan ging het over vage associaties als fietsen en ons voetbalteam." In totaal waren er vorige maand 449 asielaanvragen door alleenstaande minderjarige vreemdelingen. Een maand eerder waren dat er nog 284.||https://nos.nl/artikel/2440026-fors-meer-kinderen-melden-zich-in-nederland-in-hun-eentje-voor-asiel
2022-08-10||Reddingsbrigade waarschuwt: kinderen raken snel zoek vanwege drukte op strand|| Vanwege de warmte is het druk op de Nederlandse stranden. Verschillende parkeerplaatsen zijn vol en kinderen raken snel zoek in de drukte, waarschuwen reddingsbrigades. Op het Noorderstrand en Zuiderstrand van Scheveningen wappert sinds ongeveer 14.00 uur de gele vlag vanwege de sterke stroming. Dat betekent dat zwemmen of baden wordt afgeraden. De reddingsbrigade in de regio Haaglanden waarschuwt dat kinderen snel zoek raken vanwege de drukte. Daarom geldt het advies om kinderen een polsbandje om te doen met een naam en telefoonnummer erop. Die zijn gratis te krijgen bij de reddingsbrigade. Rond 13.15 uur was een 3-jarig meisje op het Noorderstrand van Scheveningen vermist. Ze werd snel weer gevonden. Verschillende toegangswegen naar parkeerterreinen in Scheveningen zijn sinds 14.00 uur afgesloten vanwege de drukte. Met het openbaar vervoer naar het strand komen, kan nog wel. De parkeerplaatsen in Noordwijk waren al om 13.00 uur vol, meldt Omroep West. De Reddingsbrigade in Wassenaar is vandaag vooral bezig met mensen met hitteverschijnselen en kinderen die hun ouders kwijt zijn. ||https://nos.nl/artikel/2440023-reddingsbrigade-waarschuwt-kinderen-raken-snel-zoek-vanwege-drukte-op-strand
2022-08-10||Boeren gaan actievoeren tijdens Vuelta: 'Geen hinder voor wielrenners'|| Boeren willen tijdens de tweede etappe van de Vuelta op zaterdag 20 augustus actievoeren. Volgens RTV Utrecht zijn de boeren van plan om langs het parcours bij Woudenberg en Scherpenzeel met landbouwvoertuigen, vlaggen en spandoeken te protesteren tegen de stikstofplannen van het kabinet. Melkveehouder Teus van der Wind van boerenactiegroep Agractie zegt tegen de regionale omroep dat het niet gaat om een blokkade of een wilde actie. "We willen langs het parcours demonstreren met vlagvertoon en spandoeken en een gigantische rij trekkers, vrachtwagens en hoogwerkers." Daarnaast worden flyers en boerenzakdoeken uitgedeeld. De boeren kiezen voor deze plekken omdat ze in de Gelderse Vallei liggen, een gebied dat volgens hen hard wordt geraakt door de stikstofplannen van het kabinet. De Vuelta zorgt daarnaast voor nationale en zelfs internationale aandacht. "Wij willen de wielerronde in principe door laten gaan, maar wij willen ons ding ook door laten gaan. Op dit moment werken we goed samen met de Vuelta, daar zijn we gelukkig mee, maar aandacht is ons veel waard. Als ze niet met ons samenwerken, trekken we onze vingers ervan af en dan weten ze wat er kan gebeuren", aldus Van der Wind. De gemeente Woudenberg stelt in een reactie dat het om een publieksvriendelijke actie in een weiland gaat waar de wielrenners geen last van zullen hebben.  La Vuelta Holanda zegt geen problemen met de actie te hebben zolang het parcours niet wordt geblokkeerd en de wedstrijd niet wordt belemmerd. De boerenactie is gepland tussen 11.00 en 17.00 uur. Het peloton komt naar verwachting tussen 16.00 en 17.00 uur door Woudenberg. Gisteren werd duidelijk dat omgekeerde boerenprotestvlaggen langs het parcours in Utrecht mogen blijven hangen. De organisatie van de Vuelta zal vlaggen niet verwijderen, zolang deze niet voor een camera hangen of voor onveilige situaties zorgen. Tijdens de derde etappe met start en finish in Breda staat een protest van LTO Nederland gepland.||https://nos.nl/artikel/2440021-boeren-gaan-actievoeren-tijdens-vuelta-geen-hinder-voor-wielrenners
2022-08-10||Ouders krijgen geen gegevens van deelnemers seance op begraafplaats|| Ouders van kinderen die begraven liggen op begraafplaats Rusthof in Leusden krijgen geen persoonsgegevens van de groep die hier vorig jaar een seance hield. De rechter heeft geoordeeld dat de gemeente Amersfoort deze informatie niet aan de nabestaanden hoeft te geven. De vader en moeder van twee zusjes die daar begraven liggen, hadden hierom gevraagd. Een groep van zes volwassenen kwam vorig jaar september samen op een gedeelte van de begraafplaats waar kinderen begraven liggen. De deelnemers zochten naar eigen zeggen contact met de overleden kinderen. Een vader van de kinderen ontdekte de seance, doordat een van de deelnemers een camera met beelden op de begraafplaats had achtergelaten. De ouders willen in contact komen met de leden van de seancegroep, zodat zij hen eventueel aansprakelijk kunnen stellen voor geleden schade. De moeder zegt dat zij ernstige psychische klachten ervaart sinds zij hoorde over de seance. Hierbij speelde volgens de islamitische vrouw mee dat het in haar cultuur niet is toegestaan om geesten op te roepen bij graven. Eerder besloten enkele nabestaanden naar aanleiding van de seance om hun dierbaren op een andere plek opnieuw te begraven, op kosten van de gemeente Amersfoort. Ook deed een groep ouders aangifte van grafschennis. De leden van de seancegroep willen niet dat hun persoonsgegevens bekend worden, onder andere vanwege bedreigingen aan hun adres. Bij de zaak gaat het volgens de rechter om een botsing tussen het recht op privacy en het recht op waarheidsvinding. De veiligheid van de groep weegt in dit geval zwaarder dan de belangen van de ouders, stelt de rechter. Enkele beelden van de seance werden vrijgegeven na een WOB-verzoek van RTV Utrecht: De seancegroep had voor de bijeenkomst toestemming gekregen van de directeur van de begraafplaats. De gemeente Amersfoort zou daarentegen niets hebben geweten van het plan. De gemeente zette de directeur van de begraafplaats in december 2021 op non-actief. Afgelopen maart werd duidelijk dat hij definitief niet meer aan het werk gaat. De Nationale ombudsman deed op verzoek van de gemeente Amersfoort onderzoek naar de zaak. Die oordeelde dat er te weinig rekening was gehouden met de gevoelens van nabestaanden bij de bijeenkomst.||https://nos.nl/artikel/2440016-ouders-krijgen-geen-gegevens-van-deelnemers-seance-op-begraafplaats
2022-08-10||Meer gevaarlijke situaties op het water: 'We kunnen niet op de rem trappen'|| Binnenvaartschippers zijn bezorgd over de veiligheid op de Nederlandse vaarwegen, zegt Sunniva Fluitsma van de Algemeene Schippers Vereeniging. "Het gaat heel vaak bijna fout, en soms helemaal." Fluitsma, zelf schipper in de beroepsvaart, merkt dat de regels op het water lang niet voor iedereen duidelijk zijn, vertelt ze aan RTV Utrecht. Ook ziet ze dat het drukker is geworden op het water. Ze wijst erop dat gebruikers van de vaarwegen niet allemaal een vaarbewijs hebben. En dat leidt soms tot hachelijke situaties. Vrijdag kwam een 35-jarige vrouw om het leven toen op de Lek een plezierjacht werd overvaren door een binnenvaartschip. Fluitsma kan over dit geval niets zeggen, maar merkt wel op dat bijna alle binnenvaartschippers in de zomer minstens één gevaarlijke situatie meemaken. "Wij zien soms zwemmers die denken dat ze wel even aan boord kunnen klimmen tijdens het varen. Levensgevaarlijk." Ook weten bestuurders van plezierjachten vaak niet waar ze moeten varen. "Plezierjachten varen soms midden in de vaargeul, zonder enige notie van wat er achter hen gebeurt", vertelt ze. "Wij komen dan achterop en gaan veel sneller, maar kunnen niet zomaar op de rem trappen." Volgens Fluitsma hebben sommige mensen geen idee van de gevaren op het water. "Dat heeft denk ik ook te maken met het feit dat mensen in een vakantiemodus zijn. Ze voelen zich vrij en blij en zo gedragen ze zich ook." "Dat zou je op een snelweg niet doen. Maar een vaarweg is soms net een snelweg, in de zin dat er hele grote, zwaarbeladen schepen varen die niet zomaar even kunnen stoppen of uitwijken. Fluitsma ziet een oplossing in betere voorlichting, zodat vaarweggebruikers zich bewuster zijn van de mogelijke gevaren. "Dus mensen goed informeren voordat ze het water opgaan en borden zetten bij sluizen", legt ze uit. "En toch ook meer handhaven." Ook moeten sommige regels worden aangepast, vindt Fluitsma. "Het wonderlijke is dat wij een boete krijgen als we met 32 graden buiten in het gangpad lopen zonder reddingsvest, maar dat een kind wel zonder bescherming in een bootje voor ons schip mag varen." Zorgen zijn er ook over zwemmers. Zo zijn kite- en windsurfers bij het Bataviastrand in Lelystad bang voor ongevallen en gevaarlijke situaties omdat zwemmers bij zomers weer ook graag gebruik maken van het gebied, dat is ingericht voor watersporters. Volgens Henning Jansen Klomp van Hoekipa Dijk, de stichting van de watersporters op deze locatie, is het wachten op een ongeluk omdat badgasten het gevaar niet zien. "We zien dat badgasten op het strand onder de kites en tussen de lijnen van de kites lopen. Ze realiseren zich niet dat ze zich daaraan kunnen snijden", vertelt Klomp aan Omroep Flevoland. Ook komen zwemmers soms gevaarlijk dicht in de buurt bij de snelle surfers, zegt hij.||https://nos.nl/artikel/2440015-meer-gevaarlijke-situaties-op-het-water-we-kunnen-niet-op-de-rem-trappen
2022-08-10||Geen cel voor oud-advocaat Khashoggi in Verenigde Arabische Emiraten|| De Amerikaanse mensenrechtenactivist Asim Ghafoor hoeft in de Verenigde Arabische Emiraten niet jarenlang de cel in voor belastingontduiking en witwassen. Een rechtbank heeft die straf opgeheven, zegt zijn advocaat tegen persbureau Reuters. Wel moet Ghafoor een boete betalen van 475.000 euro. Ook wordt bijna 4,8 miljoen euro op zijn rekening in beslag genomen. Dat komt overeen met het bedrag dat hij volgens de autoriteiten heeft witgewassen. Het is niet duidelijk of Ghafoor inmiddels is vrijgelaten. Ghafoor was advocaat van Jamal Khashoggi, de journalist die in 2018 door Saudi's werd vermoord in het Saudische consulaat in Istanbul. Hij werd in mei bij verstek veroordeeld. De Amerikaan werd vorige maand gearresteerd in Dubai, toen hij op doorreis was naar Turkije. Volgens de Verenigde Arabische Emiraten werd een onderzoek naar Ghafoor ingesteld na een verzoek daartoe van de Amerikaanse autoriteiten. De VS heeft dat niet bevestigd en zegt dat Ghafoor niet op verzoek van Washington is vastgezet. Ghafoor hielp Khashoggi bij de oprichting van mensenrechtenorganisatie Democracy for the Arab World Now (DAWN), waarvan Ghafoor ook bestuurslid is. Die organisatie noemde de veroordeling van de activist politiek gemotiveerd. Volgens DAWN gebeurt het vaker dat buitenlanders die kritisch zijn op de Verenigde Arabische Emiraten worden opgepakt vanwege vermeende malversaties. Een aantal Amerikaanse politici suggereerde eveneens dat sprake is van een politiek motief, vanwege de banden van Ghafoor met Khashoggi. Het Amerikaanse ministerie van Buitenlandse Zaken zei daarvoor geen aanwijzingen te hebben. Ook de autoriteiten in de Verenigde Arabische Emiraten zeggen dat het enkel en alleen gaat om een financieel misdrijf.||https://nos.nl/artikel/2440014-geen-cel-voor-oud-advocaat-khashoggi-in-verenigde-arabische-emiraten
2022-08-10||Met ongekend grote oefening bij Taiwan intimideert én leert China's leger|| Nooit eerder heeft China op zo'n grote schaal legeroefeningen gedaan rondom Taiwan als afgelopen week. Aan alle kanten van het eiland voer of vloog er militair materieel langs van het zogeheten Volksbevrijdingsleger (PLA). Ook werden voor het eerst raketten over Taiwan heen geschoten. Het machtsvertoon bevestigt voor analisten waartoe het Chinese leger na jarenlange modernisering in staat is. "Ons bereik is nu zo groot dat we jullie overal kunnen raken - dat is het signaal van Peking aan Taipei." Intimidatie is het hoofddoel, benadrukt Meia Nouwens, expert op het gebied van China's leger en geopolitiek, verbonden aan het International Institute for Strategic Studies in Londen. De trainingsmissies bieden inzicht hoe het PLA een operatie tegen Taiwan zou kunnen aanpakken. De uitgevoerde aanvalssimulatie leek gericht op een blokkade en het uitschakelen van militaire en politieke sleutelpunten. Los van hoe realistisch die geoefende opties nu werkelijk zijn - China weet immers dat de wereld heeft meegekeken - heeft het PLA volgens kenners er sowieso belangrijke praktijkvoering mee opgedaan. "Het bezoek van Nancy Pelosi is wat dat betreft een godsgeschenk gebleken voor het Chinese leger", zegt Collin Koh Swee Lean, defensie-analist van de Institute of Defence and Strategic Studies in Singapore. Het PLA heeft al decennia geen oorlog gevoerd, dus dit was volgens Koh een uitgelezen kans voor de strijdkrachten om met elkaar te laten oefenen 'in het echt'. Het begin van de Russische invasie in Oekraïne heeft laten zien wat er gebeurt als verschillende legeronderdelen niet goed op elkaar zijn afgestemd. De strijdkrachten van Rusland liepen tegen zware verliezen aan. Door nu een aanval te simuleren, kunnen PLA-bevelhebbers zien waar de samenwerking fout gaat en daarvan leren. Op het eerste oog lijkt de oefening voor het Chinese leger soepel verlopen. Maar het is nog te vroeg voor conclusies, want alle door staatsmedia vrijgegeven beelden van de operatie zijn tot in de puntjes gechoreografeerd. Ook spreken China en Taiwan elkaar tegen. Zo beweert Peking dat oorlogsschepen waren doorgedrongen tot Taiwanese territoriale wateren, wat Taipei met klem ontkent. "Het zal pas de komende weken interessant worden als er bevestiging komt van wat er allemaal is gebeurd en hoe de coördinatie is verlopen", zegt Nouwens. "Zo waren bij eerdere oefeningen bijvoorbeeld joint operations binnen het Volksbevrijdingsleger nog altijd een zwaktepunt", samenwerking tussen en aansturing van de verschillende onderdelen van de krijgsmacht. Westerse inlichtingendiensten zullen waarschijnlijk al weten hoe dat deze keer is gegaan. Met name de VS en Japan, belangrijke bondgenoten van Taiwan, moeten de oefening nauwlettend in de gaten hebben gehouden. In deze video zie welke rol de Verenigde Staten spelen in de ruzie tussen China en Taiwan: Ook voor Tokyo en Washington was de grootscheepse oefening volgens Koh en Nouwens een duidelijk signaal. Zo belandden door China gelanceerde raketten ook in de zogenoemde exclusieve economische zone van Japanse wateren terecht. "Dat is opzettelijk en ongekend", zegt Koh. "En een waarschuwing van Peking dat Tokyo zich niet met de Taiwankwestie moet bemoeien." Het is ook nieuw dat er raketten bij de oostkant van het eiland werden geschoten. Dat is kant waar de VS schepen achter de hand houdt om eventueel in te kunnen grijpen, of om bondgenoot Taiwan te herbevoorraden. Hiermee worden volgens de analisten ook de Verenigde Staten gewaarschuwd. Nouwens zegt dat China niet zijn meest geavanceerde projectielen heeft ingezet. "We hebben hier niet de meest moderne strategische raketten gezien, waar het Westen zich zo'n zorgen over maakt." Op militair vlak waren er volgens haar geen grote verrassingen in wat China voor materieel heeft ingezet. Uiteindelijk heeft het PLA volgens de twee analisten laten zien dat het, in tegenstelling tot de vorige grootschalige oefeningen in de jaren 90, nu over de capaciteiten beschikt om over te kunnen gaan tot een blokkade van het eiland met 23 miljoen inwoners. Maar Koh noemt het een grote fout om gelijk te denken dat president Xi, die Taiwan wil 'herenigen' met China, zoiets op korte termijn zal proberen. "Het instellen van zo'n blokkade zal internationaal zulke enorme gevolgen hebben dat China dat pas zou overwegen bij de zekerheid dat het lukt. En bij deze training hebben we nog niet eens gezien wat er gebeurt als Taiwan het vuur zou openen", sluit hij af.||https://nos.nl/artikel/2440010-met-ongekend-grote-oefening-bij-taiwan-intimideert-en-leert-china-s-leger
2022-08-10||Iraakse actrice klaagt The Economist aan voor gebruik foto als dikke vrouw|| De Iraakse actrice Enas Taleb neemt juridische stappen tegen het Britse tijdschrift The Economist, die een foto van haar gebruikt heeft als voorbeeld van een Arabische vrouw met overgewicht. Tegenover New Lines Magazine noemt ze het gebruik van de foto teleurstellend en eist een vergoeding voor "de emotionele, mentale en sociale schade" die dit voor haar heeft. Twee weken geleden plaatste het blad een artikel met de titel Waarom vrouwen in de Arabische wereld dikker zijn dan mannen. Boven het artikel staat een foto van de 42-jarige actrice en talkshowhost als illustratie. Overal ter wereld hebben vrouwen gemiddeld een hoger BMI dan mannen, maar in het Midden-Oosten en Noord-Afrika loopt het verschil verder uiteen, wat te wijten is aan culturele beperkingen, schrijft The Economist. Volgens het artikel komt het overgewicht vooral doordat vrouwen in landen als Egypte en Irak minder werken dan mannen en meer thuiszitten. Ook hebben ze minder dan mannen de mogelijkheid om in het openbaar te sporten. Wat ook meespeelt is het vrouwelijke schoonheidsideaal in de regio. In het artikel worden Taleb's uiterlijk en gewicht aangehaald als voorbeeld voor Iraakse vrouwen. Volgens het artikel zijn er Iraakse vrouwen die in plaats van willen afvallen, pillen innemen om aan te komen om zo aantrekkelijker te zijn voor mannen. Taleb is een van de bekendste en meest geliefde actrices van Irak en heeft 9 miljoen volgers op Instagram. Sinds haar zestiende is ze te zien geweest in talloze populaire televisiedrama's. Ook was ze de afgelopen twee decennia vaak te zien in advertenties en muziekvideo's. Taleb noemt artikel in The Economist een belediging voor Arabische vrouwen. "Het publiek houdt al jaren van mij. Het was teleurstellend om te zien dat een internationaal medium me labelt alsof al mijn prestaties niets betekenen", zei Tabel in New Lines. "Ik ben gezond en blij met hoe ik eruitzie, en voor mij is dat het enige dat telt." Twee weken geleden werd The Economist ook al bekritiseerd. Op een tekening was een traditionele Arabische hoofdbedekking voor mannen te zien met een bom erin. De afbeelding was een verwijzing naar de Saudische kroonprins Mohammed Bin Salman, zonder zijn gezicht te laten zien. Daarmee sloeg het tijdschrift volgens deskundigen en activisten de plank mis, omdat de hoofdbedekking door miljoenen mannen in de Golfregio wordt gedragen en het tijdschrift hiermee een xenofobisch stereotype in stand houdt.||https://nos.nl/artikel/2440006-iraakse-actrice-klaagt-the-economist-aan-voor-gebruik-foto-als-dikke-vrouw
2022-08-10||Schrijver en illustrator Raymond Briggs (88) overleden|| De Britse schrijver en illustrator Raymond Briggs is op 88-jarige leeftijd overleden. Dat heeft zijn familie bekendgemaakt. Briggs is vooral bekend door The Snowman, een prentenboek zonder tekst over een jongen die een avontuur beleeft met een sneeuwpop. Zijn familie laat via zijn uitgever Penguin Random House weten dat hij gisteravond is overleden. In een verklaring zegt de familie "dat de boeken van Raymond miljoenen mensen over de hele wereld hebben geraakt". Volgens zijn nabestaanden koesterde Briggs de aan hem opgestuurde kindertekeningen die geïnspireerd waren door zijn boeken. Hij hing ze op in zijn studio. "Hij zal gemist worden door zijn kleinkinderen en achterkleinkinderen, door zijn vrienden, door zijn team en zorgpersoneel en zijn buren." Volgens zijn familie leefde Briggs "een rijk en vol leven" en deelde zijn "gevoel voor plezier en gekkigheid" ook met zijn familie en met bevriende kunstenaars. "Hij hield van practical jokes en genoot ervan als hij er zelf het doelwit van was." The Snowman uit 1978 ontving meerdere prijzen en er zijn wereldwijd ruim vijf miljoen exemplaren van verkocht. De verfilming ervan uit 1982 ontving een Oscar-nominatie voor beste korte animatiefilm. De film is uitgegroeid tot een kerstklassieker die vooral in het Verenigd Koninkrijk nog altijd rond de kerstdagen op televisie wordt uitgezonden. Bekijk die film met een korte introductie van Briggs hier:  Briggs werd in 1934 in Londen geboren en werd na schilderkunst te hebben gestudeerd aan het University College London professioneel illustrator. Hij werkte in de reclame en doceerde illustratie aan het Brighton College of Art. Vanaf de jaren 70 werd hij een van de populaire schrijvers-illustratoren van het Verenigd Koninkrijk. Zijn boeken zijn in verschillende talen vertaald en bewerkt voor film, theater en televisie. Zijn familie bedankt in de verklaring het Royal Sussex County Hospital, dat Briggs wekenlang heeft verzorgd.||https://nos.nl/artikel/2440002-schrijver-en-illustrator-raymond-briggs-88-overleden
2022-08-10||Beloega die uit Seine werd gehaald alsnog dood|| De beloega die vannacht uit de Seine werd gered nadat hij er dagen had rondgezwommen, is alsnog doodgegaan. Dat melden de Franse autoriteiten, die bedroefd zeggen te zijn door de dood van het dier. De witte dolfijn werd vannacht na een reddingsoperatie van ruim zes uur uit het water gehaald en per koelwagen naar Ouistreham vervoerd, zo'n 160 kilometer verderop. Het reddingsteam dat zo'n tachtig mensen telde zei al dat hij er erg slecht aan toe was en dat de kans nog steeds groot was dat hij het niet zou halen. De beloega heeft tijdens het transport naar het zoutwaterbassin in Ouistreham een spuitje gekregen, waarna hij is gestorven. De witte dolfijn had ademhalingsproblemen gekregen, waarna is besloten tot euthanasie. Het was de bedoeling dat hij zou aansterken in Ouistreham, waarna hij zou worden vrijgelaten en "de natuur zijn beloop zou hebben". Zover is het dus niet gekomen. Sea Shepherd France, de actiegroep die bij de reddingsoperatie betrokken was, zegt "met pijn in het hart" de dood van de witte dolfijn bekend te maken. "We zijn kapot van dit tragische resultaat, waarvan we vooraf al wisten dat het zeer waarschijnlijk was, maar we bedanken iedereen die heeft meegewerkt aan deze ongekende mobilisatie: brandweerlieden, hulpverleners, vrijwilligers en Isabelle Dorliat (de lokale viceprefect, red.)". Nadat het 800 kilo zware zeezoogdier uit het water was gehaald zijn er medische onderzoeken bij hem gedaan. De resultaten daarvan waren nog niet binnen. Vooraf zeiden dierenartsen al dat ze er rekening mee hielden dat hij ziek was, omdat pogingen om hem vis te voeren waren mislukt. Hij had wel nog wat antibiotica en vitaminen binnengekregen via een injectie. Zo werd de beloega afgelopen nacht uit het water gehaald: Beloega's leven normaal gesproken in de ijskoude wateren rond de Noordpool en komen eigenlijk bij voorkeur niet in rivieren terecht, dat is niet hun natuurlijke leefomgeving. Als het gebeurt, zijn de dieren vaak de weg kwijtgeraakt op zoek naar voedsel. Klimaatverandering en menselijk handelen, bijvoorbeeld de scheepvaart en visserij, kunnen daar invloed op hebben.||https://nos.nl/artikel/2440001-beloega-die-uit-seine-werd-gehaald-alsnog-dood
2022-08-10||Marine onderschept 1600 kilo drugs in Caribische wateren|| Het marineschip de Zr.Ms. Groningen heeft in het Caribisch gebied deze week 1600 kilo marihuana onderschept. Volgens het ministerie van Defensie is het de zevende grote drugsvangst die het patrouilleschip sinds april heeft gedaan. In totaal heeft het nu meer dan 6000 kilo smokkelwaar in beslag genomen. De drugs werden maandag onderschept, nadat het Maritieme Operatie Centrum van de Kustwacht Caribisch Gebied het snelle smokkelvaartuig de avond ervoor ontdekte. Daarop is de Zr.Ms. Groningen gealarmeerd, die de volgende ochtend arriveerde. De bemanning heeft toen met snelle onderscheppingsboten het vaartuig tegengehouden. De smokkelaars hadden de pakketten marihuana overboord gegooid toen ze doorkregen dat ze werden achtervolgd. Nadat de verdachten tot stoppen waren gemaand en zich hadden overgegeven, visten de bemanning van het marineschip en de kustwacht 66 pakketten met in totaal 1640 kilo drugs uit het water. De drugs en de acht verdachten zijn overgedragen aan de autoriteiten op Bonaire. Afgelopen weekend bleek al dat er in drie weken tijd ruim 4000 kilo drugs in beslag was genomen in de regio, meer dan in heel 2021, toen het ging om 3300 kilo. Eerder werden nog dalende smokkelcijfers gemeld, vermoedelijk als gevolg van de coronapandemie waardoor er minder verkeer was op de Caribische wateren. In 2019 werd een recordhoeveelheid van 11.000 kilo drugs in beslag genomen.||https://nos.nl/artikel/2440000-marine-onderschept-1600-kilo-drugs-in-caribische-wateren
2022-08-10||Verbreding snelweg A4 (voorlopig) van de baan vanwege stikstof|| De verbreding van de A4 tussen knooppunt Burgerveen en Leidschendam is voorlopig van de baan. Volgens Rijkswaterstaat is het project stopgezet vanwege stikstof en een personeelstekort. "Niet eerder dan 2025 zal het project weer worden opgestart", aldus Rijkswaterstaat. Minister Harbers (VVD) van Infrastructuur en Waterstaat moet kiezen welke infrastructuurprojecten prioriteit, hebben nu bouwprojecten onder de loep worden genomen vanwege de stikstofproblematiek. De minister heeft het verbreden van snelweg A4 daarom laten vallen, schrijft Omroep West. In een brief aan onder meer de gemeenteraad van Leiden schrijft Rijkswaterstaat dat het project op korte termijn "zorgvuldig wordt afgebouwd". Volgens Rijkswaterstaat is er wel de intentie om het proces na 2025 weer op te starten. "Maar daar is nu nog niets over te zeggen", laat een woordvoerder aan de regionale omroep weten. In het oorspronkelijke plan was het de bedoeling dat de verbreding tussen 2026 en 2029 een feit zou zijn. De bedoeling was om het Ringvaartaquaduct bij Roelofarendsveen te vernieuwen. In plaats van een breder, derde aquaduct aan de oostkant erbij te bouwen, zou het oudste gedeelte aan de westkant vervangen moeten worden. Een ander knelpunt is de tunnelbak bij Leiderdorp. Daar zou een rijstrook aan moeten worden toegevoegd, maar er staan nog wel twee varianten voor open. Het stuk snelweg is volgens Omroep West een van de hardnekkigste fileknelpunten van Nederland.||https://nos.nl/artikel/2439999-verbreding-snelweg-a4-voorlopig-van-de-baan-vanwege-stikstof
2022-08-10||Boot met migranten zinkt bij Griekenland, tientallen mensen vermist|| De Griekse hulpdiensten zijn ten zuiden van het eiland Rhodos bezig met een grote zoekactie naar tientallen migranten. Zij zaten op een boot die afgelopen nacht in de problemen kwam en zonk. De kustwacht zegt dat er 29 mensen uit zee zijn gehaald, allemaal mannen. Zij werden opgepikt op zo'n 75 kilometer van Rhodos, dat relatief dicht bij Turkije ligt. De overlevenden zijn afkomstig uit met name Afghanistan, maar ook uit Irak en Iran. Zij hebben volgens de kustwacht verteld dat er op het moment van de schipbreuk zo'n zeventig mensen aan boord waren. De meeste opvarenden droegen geen zwemvest. Het schip was twee dagen geleden vertrokken vanuit Antalya in Turkije en op weg naar Italië. Naar de drenkelingen wordt gezocht met twee boten van de kustwacht, een Grieks marineschip, een helikopter van de luchtmacht en zeker drie schepen die daar in de buurt waren.||https://nos.nl/artikel/2439994-boot-met-migranten-zinkt-bij-griekenland-tientallen-mensen-vermist
2022-08-10||Lichaam van vermiste man (36) Waalwijk gevonden|| De politie heeft in de Surfvijver in Waalwijk het lichaam gevonden van de vermiste man die gisteren te water raakte in de zwemplas. Het gaat om een man van 36 uit Waalwijk. De politie zocht sinds vanochtend weer naar de man. Gisteravond leverde de zoekactie niks op en werd die om 23.00 uur gestaakt, omdat het te donker werd. De man blijkt verdronken en het politieonderzoek is daarom afgerond, aldus de politie. De man werd gisteren rond 21.00 uur als vermist opgegeven. Bezoekers van de Surfvijver hadden iemand achter een luchtbed aan zien zwemmen, zegt een woordvoerder van de veiligheidsregio tegen Omroep Brabant. Die persoon verdween vervolgens onder water. Hoewel aanvankelijk onduidelijk was of er echt iemand werd vermist, werd het zekere voor het onzekere genomen en werd een zoekactie opgestart, zegt de woordvoerder. De zoekactie leverde gisteren niks op. De hulpdiensten wisten ook het groepje waar de vermiste man bij hoorde, te vinden. Volgens de woordvoerder gaat het om Poolse mensen. Dat groepje bevestigde dat een van hun vrienden niet meer boven water was gekomen. Een politiehelikopter hing boven de Surfvijver, vanaf twee boten werd naar de man gezocht en ook een duikteam van de brandweer kwam naar Waalwijk. De man werd toen niet gevonden. Vandaag zochten specialisten van het Landelijk Team Onderwaterzoekingen van de politie verder. Daarbij werd een sonarboot ingezet.||https://nos.nl/artikel/2439991-lichaam-van-vermiste-man-36-waalwijk-gevonden
2022-08-10||Maaltijdbezorger Deliveroo werkt aan vertrek uit Nederland|| Maaltijdbezorger Deliveroo vertrekt waarschijnlijk eind dit jaar uit Nederland. In een e-mail aan klanten schrijft het bedrijf dat het een consultatieproces is begonnen over een voorstel om de activiteiten in Nederland stop te zetten. Er is nog geen beslissing genomen, maar als Deliveroo besluit de vertrekken, verwacht de bezorger de activiteiten eind november te beëindigen in Nederland. Het bedrijf, dat in Nederland concurreert met onder andere Thuisbezorgd en Uber Eats, zegt de missie te hebben om de allerbeste service te bieden, met een dienst die goed werkt voor klanten, bezorgers, restaurants en boodschappenpartners. "Als we dit in een bepaalde markt niet kunnen realiseren op het niveau dat we verwachten en dat jij verdient, gaan we daar niet door." Deliveroo zegt wereldwijd in elf markten actief te zijn en de meeste omzet te maken op plekken waar het de grootste of op één na grootste bezorger is. Nederland is slechts goed voor 1 procent van de omzet, wat een vertrek zou kunnen verklaren. "Dit is niet een besluit dat we lichtvaardig hebben genomen", licht topman Eric French toe. Volgens French is er een onevenredig grote investering nodig om in Nederland een toppositie te bereiken en te behouden. Ook is het rendement op de lange termijn te onzeker. French bedankt de medewerkers en bezorgers en zegt dat zij ondersteund zullen worden zolang het consultatieproces loopt. "We hebben met plezier gewerkt met duizenden restaurants in Nederland en we willen ook de consumenten bedanken die bij ons hun maaltijden hebben besteld." Totdat het consultatieproces ten einde is, blijft Deliveroo gewoon bestaan in Nederland. Het blijft dus in ieder geval tot eind dit jaar mogelijk om bestellingen te doen bij de van oorsprong Britse maaltijdbezorger, die in Nederland in een lange juridische strijd is verwikkeld over het in dienst nemen van bezorgers. Deliveroo ziet hen als zelfstandigen, maar de rechter heeft al meermaals bepaald dat ze bij het bedrijf in dienst zijn. Eind december wordt een uitspraak van de Hoge Raad hierover verwacht. Deliveroo is niet de enige bezorger die zich roert in Nederland. Waar maaltijdbezorgers op het hoogtepunt van de coronacrisis vanwege de beperkingen gouden tijden beleefden omdat veel mensen bestellingen deden, werden begin dit jaar veel coronamaatregelen versoepeld. Daardoor zagen veel bezorgers, zoals ook Thuisbezorgd, het aantal bestellingen juist flink dalen. Bij de bekendmaking van de halfjaarcijfers zegt Deliveroo verder last te hebben van de lagere bestedingen door consumenten, waarschijnlijk als gevolg van de hoge inflatie en stijgende energierekeningen die de portemonnee hard raken. Het bedrijf meldt een verlies van omgerekend ongeveer 80 miljoen euro. De omzet van Deliveroo was afgelopen half jaar bijna 1,2 miljard euro.||https://nos.nl/artikel/2439990-maaltijdbezorger-deliveroo-werkt-aan-vertrek-uit-nederland
2022-08-10||Ahold Delhaize brengt bol.com toch nog niet naar de beurs|| Bol.com gaat in de tweede helft van dit jaar toch niet naar de beurs. Eerder kondigde moederbedrijf Ahold Delhaize aan het bedrijf naar de beurs te willen brengen, met nog wel het voorbehoud dat dat afhankelijk zou zijn van de marktomstandigheden. Die omstandigheden zijn veranderd, en de tweede helft van dit jaar is niet meer de juiste tijd voor een beursgang, zegt het bedrijf nu. Ze gaan er opnieuw naar kijken als de marktomstandigheden beter zijn. De omzet bij bol.com was in het tweede kwartaal van dit jaar iets lager dan in dezelfde periode vorig jaar, 2,1 procent minder. Een jaar eerder lag de omzet bij bol.com hoog vanwege de coronacrisis. Veel mensen bestelden toen producten online. Bij moederbedrijf Ahold Delhaize steeg de omzet in het afgelopen kwartaal naar 21,4 miljard euro. Vooral in de Verenigde Staten verkocht het bedrijf meer. De omzet steeg daar met 7,7 procent en ook de sterke dollar hielp mee. De VS is goed voor bijna twee derde van de totale omzet van het supermarktconcern. In Europa groeide de omzet ook, met ruim 4 procent. In een toelichting op de cijfers zegt bestuursvoorzitter Frans Muller dat de omzetgroei ook deels door inflatie komt. Producten zijn duurder geworden, maar niet alle prijsstijgingen die hun leveranciers doorvoeren berekenen ze door aan de klant, zegt hij. Muller zegt dat hij zich ook zorgen maakt om huishoudens die in de problemen raken, en dat het bedrijf zijn verantwoordelijkheid neemt door te onderhandelen met leveranciers. Volgens hem laat het bedrijf alleen prijsstijgingen toe die verklaarbaar zijn door bijvoorbeeld gestegen grondstofprijzen. Ahold Delhaize rapporteert iets lagere marges dan vorig jaar rond deze tijd. Dat betekent dat het bedrijf wat minder overhoudt na aftrek van de kosten. Volgens het bedrijf komt dat vooral door gestegen kosten voor loon, distributie en energie. Vooral in Europa daalde de marge, volgens Muller onder meer doordat Europa een zwaardere tik krijgt dan de Verenigde Staten van de gestegen energieprijzen. Onderaan de streep bleef 603 miljoen euro winst over, ten opzichte van 540 miljoen euro in dezelfde periode vorig jaar. Onderzoeksbureau GfK berekende dat een gemiddeld gezin 18,5 procent meer kwijt is aan boodschappen in de supermarkt. Dat is gemiddeld in negen supermarktketens, niet specifiek bij Albert Heijn. Voor een gezin zou dat neerkomen op 1500 euro meer per jaar. Muller herkent zich niet in dat percentage. Op basis van hun eigen berekeningen inclusief aanbiedingen is de prijsstijging bij Albert Heijn volgens het bedrijf lager dan die 18,5 procent.||https://nos.nl/artikel/2439989-ahold-delhaize-brengt-bol-com-toch-nog-niet-naar-de-beurs
2022-08-10||WHO: stop met doden apen uit angst voor apenpokkenvirus|| De Wereldgezondheidsorganisatie maakt zich zorgen over het doden van apen in Brazilië. Dat zou gebeuren uit angst voor het apenpokkenvirus. In minder dan een week tijd zijn in de stad São José do Rio Preto tien apen vergiftigd, meldde nieuwswebsite G1. Vijf dieren overleefden dat niet. Uit andere plaatsen komen vergelijkbare berichten. Brazilië telt meer dan 1700 gevallen van de apenpokken. "Mensen moeten weten dat het virus op dit moment wordt overgedragen tussen mensen", zegt een woordvoerder van de Wereldgezondheidsorganisatie. Ze zegt dat besmettingen van dier naar mens mogelijk zijn maar dat de recente uitbraak het gevolg is van contact tussen mensen onderling. "Men moet die dieren zeker niet aanvallen", aldus de woordvoerder. Sinds mei zijn in bijna 90 landen meer dan 29.000 gevallen van het apenpokkenvirus vastgesteld. De Wereldgezondheidsorganisatie betitelde de uitbraak eind vorige maand als internationale noodtoestand. Het virus werd in 1970 voor het eerst vastgesteld bij mensen, in de Democratische Republiek Congo. De eerste dagen zijn de symptomen onder meer koorts, hoofdpijn en gezwollen lymfeklieren, binnen een paar dagen gevolgd door vlekken en later blaasjes op de huid. De ziekte is in landen met een goede gezondheidszorg zelden dodelijk. In Amsterdam en Den Haag wordt sinds eind juli gevaccineerd tegen het virus. Circa 32.000 mensen kunnen preventief worden ingeënt. Het gaat onder meer om mensen met hiv en mensen die geregistreerd staan als gebruiker van de hiv-preventiepil PrEP.||https://nos.nl/artikel/2439988-who-stop-met-doden-apen-uit-angst-voor-apenpokkenvirus
2022-08-10||We staan vaker en langer in de wacht bij klantenservices || "Het is drukker dan u van ons gewend ben." "Wij vragen u op een ander moment terug te bellen." "Voor vragen over lopende bestellingen, kies 1. Voor vragen over facturen, kies 2. Voor vragen over..." Wie contact opneemt met een bedrijf, organisatie of instelling moet meer en meer geduld hebben. Uit data van de Klantenservice Federatie, waarbij zo'n 230 organisaties zijn aangesloten, blijkt dat het aantal wachtrijen met zo'n 20 tot 30 procent is gestegen ten opzichte van 2021. Ook is de wachttijd nu 2 tot 3 keer langer dan vorig jaar. Uit de gegevens komt overigens niet naar voren dat klanten zich in zijn geheel slechter geholpen voelen door klantenservices. Roel Masselink, directeur van de Klantenservice Federatie, erkent het probleem. "De wachttijden zijn inderdaad vaak lang, de druk op bereikbaarheid is groot." Op Klachtenkompas van de Consumentenbond regent het klachten over de slechte bereikbaarheid van organisaties en bedrijven. Het gaat dan bijvoorbeeld om lange wachttijden, te uitgebreide keuzemenu's en chatbots die vragen niet begrijpen, vertelt Gerard Spierenburg van de Consumentenbond. "De verbinding wordt verbroken als het druk is, soms zelfs na eerst minutenlang in de wacht te hebben gestaan. En áls ze dan eenmaal contact hebben gelegd, worden consumenten lang niet altijd goed geholpen." "Het is een uitdagende sector en het lijkt steeds slechter in plaats van beter te gaan", ziet ook Robert Duijvestijn, bedrijfseconoom met ervaring in het managen van klantenservices. Hij onderscheidt grofweg twee type bedrijven: "Zij die klantenservice hoog op de agenda hebben staan, die gemak bieden en goede arbeidsvoorwaarden voor personeel hebben. En bedrijven die klantenservice als sluitpost zien, waar het goedkoper moet. Ze werpen allerlei barrières op, zoals een telefoonnummer op hun site zo onvindbaar mogelijk maken, of het klantcontact wordt uitbesteed aan werknemers in lagelonenlanden." Ook chatbots nemen steeds vaker het contact over, volgens Duijvestijn in de hoop dat mensen afhaken om te bellen. "Daarmee besparen ze kosten en denken ze mensen van de telefonische serviceverlening af te kunnen halen." De problemen zijn volgens Masselink van de Klantenservice Federatie deels te wijten aan krapte op de arbeidsmarkt. Er zijn volgens hem 10.000 vacatures bij klantcontactcentra. De branche geldt niet als de meest aantrekkelijke sector om in te werken. "De beeldvorming werkt niet mee; die van telemarketeers, cowboys die proberen jou iets te verkopen. Beloning en toekomstperspectief spelen daarnaast zeker een rol", zegt Masselink. Volgens bedrijfseconoom Duijvestijn zijn betere arbeidsvoorwaarden nodig. "Het is een ondergewaardeerd beroep, terwijl er juist veel eisen aan personeel worden gesteld; ze moeten weten waar ze het over hebben, rekening houden met wet- en regelgeving, met mensen kunnen omgaan en ingewikkelde vragen kunnen beantwoorden; de eenvoudige vragen zijn vaak al via de zelfservice beantwoord." "Klantenservice mag geen sluitstuk zijn van een bedrijf", vindt ook Masselink. "Het zijn de ogen en oren van een organisatie. Als een bedrijf veel simpele vragen krijgt als 'waar blijft mijn bestelling' of 'mijn factuur klopt niet', dan betekent het dat er iets moet worden verbeterd op de site of een afdeling. Dan blijft er ruimte voor klanten met ingewikkeldere vragen. En leg uit waarom iets gaat zoals het gaat. Mensen snappen best dat door de situatie in Oekraïne bepaalde producten niet geleverd kunnen worden, of waarom de wachttijd bij een energieleverancier lang is."||https://nos.nl/artikel/2439987-we-staan-vaker-en-langer-in-de-wacht-bij-klantenservices
2022-08-10||13 doden in zuidoosten Oekraïne door Russische beschietingen || Door een Russische aanval in Oekraïne zijn 13 mensen om het leven gekomen. Dat gebeurde in de regio Dnipro in het zuidoosten van het land. Bij de nachtelijke aanval raakten ook tientallen mensen gewond, meldt de gouverneur van de regio. Eerder meldde de gouverneur dat het ging om 21 mensen, maar dat aantal is aangepast. De mensen kwamen om in de steden Nikopol en Marhanets. Die plekken liggen niet ver van de stad Zaporizja. Het Russische leger zou tientallen raketten hebben afgevuurd op woonwijken. Volgens de gouverneur zijn meerdere gebouwen beschadigd of verwoest. Het Russische leger focust zich nu behalve op de regio Donbas ook op de zuidelijke regio's Cherson en Zaporizja, zei de Russische buitenlandminister Lavrov vorige maand in een interview met staatspersbureau RIA Novosti. Ook het Britse ministerie van Defensie meldde kort daarvoor dat Rusland zijn positie in het zuiden aan het versterken is. Het zuidelijke deel van de regio Zaporizja, met onder meer de stad Melitopol en de Zaporizja-kerncentrale, is al maanden in handen van de Russen. Pro-Russische militaire bestuurders maken er de dienst uit. Deze week werd bekend dat het bestuur een referendum wil organiseren over aansluiting bij Rusland. Het is al langer bekend dat de regiobestuurders uit zijn op annexatie door Rusland, dit is een concrete stap in die richting. In een verklaring zeggen ze dat ze "één volk" met Rusland zijn. Het referendum wordt naar verwachting in september gehouden. President Zelensky waarschuwde voor het geplande referendum. Hij zei dat Oekraïne geen grondgebied aan Rusland zal afstaan. "We zullen niets opgeven wat van ons is", zei hij in een videoboodschap.||https://nos.nl/artikel/2439985-13-doden-in-zuidoosten-oekraine-door-russische-beschietingen
2022-08-10||Tropische dagen op komst, Nationaal Hitteplan van kracht|| Vanaf vandaag geldt in heel Nederland het Nationaal Hitteplan. Hiermee waarschuwt gezondheidsinstituut RIVM organisaties en mensen die werken in de zorg voor de aanhoudende hitte, zodat passende maatregelen genomen kunnen worden. De komende dagen is de kans op een landelijke hittegolf groot. Daarvoor moet het in De Bilt vijf dagen op rij 25 graden of meer worden met op drie van die dagen uitschieters van 30 graden of meer. Aanhoudende hitte vormt in het bijzonder een risico voor de gezondheid van ouderen, mensen in zorginstellingen, chronisch zieken en mensen met overgewicht, meldt het RIVM. Maar het instituut benadrukt dat wanneer het langere tijd heet is en de temperatuur hoog oploopt, ook mensen met een goede gezondheid last kunnen krijgen van oververhitting of hitte-uitputting. Daarbij kunnen onder meer verschijnselen als overgeven, spierkrampen en duizeligheid optreden. Die risico's worden vaak onderschat, meldt het Rode Kruis op basis van representatief onderzoek onder ruim duizend mensen. Hieruit blijkt dat ruim 80 procent denkt dat het gevaar voor henzelf wel meevalt. De uitkomsten uit het onderzoek noemt de hulporganisatie "best een beetje zorgelijk". Het Rode Kruis geeft daarom tips om oververhitting te voorkomen door bijvoorbeeld op ouderen te letten en uit te kijken bij het sporten. Rijkswaterstaat heeft een hitteprotocol ingesteld voor een groot deel van het land: in Limburg, Noord-Brabant, Zeeland, Zuid-Holland, Noord-Holland, Utrecht en Gelderland. Gestrande voertuigen worden extra snel van het hete asfalt gehaald. Weggebruikers worden opgeroepen water en een paraplu mee te nemen. De paraplu kan bescherming bieden tegen de zon in het geval van pech. Het hitteprotocol geldt tijdens de warmste periode van de dag, dat is van 10.00 uur tot 20.00 uur. Het Hitteplan blijft waarschijnlijk tot na het weekend van kracht.||https://nos.nl/artikel/2439983-tropische-dagen-op-komst-nationaal-hitteplan-van-kracht
2022-08-10||Ajax-speler Tadic bij eigen woning belaagd door overvallers|| Ajax-voetballer Dusan Tadic is eind vorige maand in de buurt van zijn huis in Amsterdam-Zuid belaagd door twee overvallers. De daders gingen er zonder buit vandoor. De politie denkt dat ze het specifiek op hem hadden gemunt. De 33-jarige Ajacied stapte in de nacht van 27 op 28 juli uit zijn auto toen hij twee mannen zag die helmen en donkere kleding droegen. Tadic ging er rennend vandoor maar er ontstond een korte worsteling. Daarbij verzette hij zich hevig, meldt de politie. Volgens De Telegraaf opende Tadic daarbij het vizier van de helm van een van de overvallers en gaf hem een klap. Met kapotte kleding lukte het de voetballer te ontkomen. Hij vluchtte een horecazaak in, waar de politie werd gebeld. Er is nog niemand aangehouden. Mogelijk raakte Tadic lichtgewond aan zijn hand. Het incident was een paar dagen voor het treffen met PSV om de Johan Cruijff Schaal. Tadic speelde die hele wedstrijd met pleisters om de vingers van zijn rechterhand, signaleert Het Parool. De politie houdt het erop dat hij ongedeerd is gebleven. De Telegraaf meldt dat de belagers het waarschijnlijk voorzien hadden op het horloge van de voetballer, maar de politie kan daarover nog niets zeggen. Ook zouden er eerder al twee mannen die zich voordeden als pizzabezorger hebben aangebeld bij zijn huis in Amsterdam. De echtgenote van de Serviër zou onraad hebben geroken en de deur niet hebben geopend. Vorig jaar mei werd het gezin van toenmalig PSV-spits Eran Zahavi overvallen in zijn huis in Amsterdam. Zijn vrouw en kinderen werden vastgebonden en kregen tape op hun mond geplakt. De twee overvallers gingen er met persoonlijke spullen en contant geld vandoor. Een half jaar later werd er in het huis van Zahavi ingebroken. Op dat moment zou het gezin niet thuis zijn geweest. Zahavi verruilde deze zomer PSV voor Maccabi Tel Aviv. Ook andere bekende Nederlanders werden vorig jaar slachtoffer van overvallers. In november werd artiest Ali B bij zijn huis in Almere beroofd. Volgens Omroep Flevoland namen de overvallers zijn Rolex-horloge mee. In dezelfde maand moest rapper Lil Kleine op straat in Rotterdam zijn dure uurwerk afgeven bij een beroving. In 2020 werd voetbalanalist René van der Gijp bij zijn woning met een hamer bedreigd. Ook zanger Gordon, stylist Fred van Leer en YouTube-ster Nikkie de Jager werden dat jaar thuis belaagd. In veel zaken zijn inmiddels verdachten aangehouden en celstraffen opgelegd.||https://nos.nl/artikel/2439981-ajax-speler-tadic-bij-eigen-woning-belaagd-door-overvallers
2022-08-10||Grote bosbrand Zuidwest-Frankrijk, duizenden evacuaties, snelweg dicht|| In het zuidwesten van Frankrijk zijn zeker 6000 mensen geëvacueerd vanwege een grote bosbrand. De brand begon gisteren en woedt in de departementen Landes en Gironde, waar vorige maand ook al een grote bosbrand was. De brand verspreidt zich razendsnel. Een deel van de snelweg A63, tussen Bordeaux en de Spaanse grens, is vanwege rookontwikkeling afgesloten in beide richtingen. Automobilisten die door het zuidwesten van Frankrijk richting Spanje of juist naar het noorden willen reizen, moeten flink omrijden. Inmiddels is 6000 hectare bos in vlammen opgegaan, melden de autoriteiten. Bijna twintig huizen zijn verwoest. Het blussen wordt bemoeilijkt door de wind en de hoge temperaturen, die plaatselijk kunnen oplopen tot 40 graden. Dit zijn beelden van de enorme bosbrand in Frankrijk: De meeste evacuaties waren in het departement Gironde, waaronder in de gemeenten Hostens en Saint-Magne. In Landes moesten een paar honderd mensen hun huis uit. Minister van Binnenlandse Zaken Darmanin heeft aangekondigd dat de brandweer in het gebied versterking krijgt. Het aantal brandweerlieden wordt verdubbeld van vijfhonderd naar ruim duizend. Zij krijgen hulp van negen blusvliegtuigen en twee helikopters. President Macron wordt elke twee uur bijgepraat over de brand, laat het Élysée weten aan BFMTV. In Landes raakten twee brandweerlieden bij hun werk lichtgewond. In de omgeving woeden ook een aantal kleinere branden. Verder naar het oosten werden in de nacht van maandag op dinsdag zo'n 3000 mensen geëvacueerd vanwege een bosbrand in de gemeente Mostuéjouls. Onder hen was een groot aantal campinggasten. De bosbranden in Frankrijk ontstaan mede doordat inwoners zich niet aan de regels houden, concludeerde een onderzoekscommissie van de Franse senaat vorige week. In risicogebieden moeten mensen in een straal van 50 meter rond hun huis struiken en bosjes weghalen, maar dat doet lang niet iedereen. Branden kunnen zich daardoor sneller verspreiden.||https://nos.nl/artikel/2439974-grote-bosbrand-zuidwest-frankrijk-duizenden-evacuaties-snelweg-dicht
2022-08-10||Nederland 'barst van het water', maar hoe houden we dat vast?|| Een beregeningsverbod, waarschuwingen voor blauwalg, schade aan de natuur: de gevolgen van de aanhoudende droogte in Nederland zijn goed merkbaar. Wetenschappers zijn het erover eens dat dit soort periodes van langdurige droogte en hitte, afgewisseld met juist hevige regenbuien, in de toekomst vaker zullen voorkomen als gevolg van de opwarming van het klimaat. Wat betekent dat voor hoe we in de toekomst (en nu al) met waterbeheer omgaan? Nederland en water zijn onlosmakelijk met elkaar verbonden, met grote rivieren, vele honderden polders en een deel van ons land dat onder zeeniveau ligt. "Het is eigenlijk heel raar dat we hier droogte hebben, want we barsten van het water", zegt hoogleraar aquatische ecologie Leon Lamers (Radboud Universiteit). "Maar het probleem is: we voeren het zo snel mogelijk af. Dat moet anders." Nu komt overtollig regenwater na een flinke plensbui veelal terecht in het riool, in aparte buizen of slootjes, waarna het zo snel mogelijk wordt afgevoerd naar rivieren en de zee. Zonde, vindt Lamers. "Het waterbeheer moet veel meer zijn gericht op het vasthouden van water." Dat kan op verschillende manieren: bovengronds, ondergronds, in de natuur en in de stad. Zo kan het waterpeil van bestaande plassen en meren met een paar centimeter worden verhoogd, wat miljarden liters water kan schelen. Sommige steden experimenteren met wateropslag onder de grond. In de Rotterdamse wijk Spangen wordt overtollig regenwater bijvoorbeeld ondergronds opgevangen, waarna het wordt gebruikt om het veld van het naastgelegen voetbalstadion van Sparta te besproeien. Eerder gebeurde dat vooral met drinkwater. Met de ondergrondse waterbuffer bespaart Sparta zo'n 15 miljoen liter drinkwater per jaar. In Apeldoorn is vorig jaar een ondergrondse 'waterkelder' aangelegd, met ruimte voor 200.000 liter regenwater. Het is de bedoeling dat dat op termijn wordt gebruikt om het groen in de stad water te geven: De Unie van Waterschappen, de koepelorganisatie van waterschappen in Nederland, juicht initiatieven zoals die in Rotterdam en Apeldoorn toe. "Elke druppel telt", zegt een woordvoerder. "Als iedereen dit soort initiatieven voor zijn eigen situatie ontwikkelt, kunnen we echt een verschil maken en de overlast door weersextremen binnen de perken houden." De waterschappen zelf, die verantwoordelijk zijn voor de aan- en afvoer van water in Nederland, zijn al volop bezig met het beter vasthouden van beschikbaar water. Dat gebeurt bijvoorbeeld in waterbergingsgebieden, door waterpeilen aan te passen en beken te laten meanderen. Dat laatste betekent dat beken weer kronkelend worden gemaakt. Dan duurt het langer voordat overtollig water via rivieren wordt afgevoerd naar zee en blijft het dus langer in het gebied. Dit soort maatregelen heeft effect, ziet de Unie van Waterschappen, maar op de lange termijn zijn ze niet voldoende. Daarom pleiten de waterschappen ervoor dat water een grotere rol gaat spelen in plannen voor de openbare ruimte. "Een nieuwbouwwijk of nieuwe industrie met grote watervraag in een gebied dat veel last heeft van de droogte, is vragen om problemen", zegt de woordvoerder. "Om schade en overlast te beperken moeten we van tevoren kijken welke functies handig zijn in een gebied en welke niet." Ook hoogleraar aquatische ecologie Lamers zegt dat water in de toekomst meer leidend moet zijn dan nu. In plaats van in natte (veen)gebieden het water weg te pompen, kan daar bijvoorbeeld worden overgestapt op moeraslandbouw, legt hij uit: het verbouwen van 'natte' gewassen. Voorbeelden zijn lisdodde, waarvan isolatiemateriaal wordt gemaakt, en veenmos, voor potgrond. De Unie van Waterschappen zegt dat moerasteelt iets is waar ook de waterschappen over meedenken, hoewel deze vorm van landbouw ook negatieve effecten kan hebben. "Het kan bijvoorbeeld een broeikamer zijn voor muggen die allerlei ziektes kunnen verspreiden." Ook andere teeltvariaties zijn mogelijk, zegt de woordvoerder, zoals "zilte teelt". In het westen van Nederland en het Waddengebied experimenteren boeren bijvoorbeeld met het verbouwen van gewassen die beter tegen zout(er) water kunnen, zoals sommige aardappelrassen. In die gebieden ligt door de droogte verzilting op de loer, vanwege binnendringend zeewater. Nieuwsuur maakte twee jaar geleden deze video over droogte en de landbouw: Uiteindelijk draait toekomstbestendig waterbeheer om het voorkomen van onomkeerbare processen, zegt Lamers, zoals de inklinking van veenbodems en het verdwijnen van natuur. "Een ander type waterbeheer is daarvoor echt onontkoombaar. Met een combinatie van moerasherstel, water vasthouden en waterbesparing kunnen we de grootste klapper maken." Ook de Unie van Waterschappen benadrukt het belang van matigheid met water. "Het droogteprobleem vraag iets van waterverbruikers, zij zullen zuiniger moeten omgaan met water. Het is belangrijk dat we ons realiseren dat niet meer overal alles kan."||https://nos.nl/artikel/2439971-nederland-barst-van-het-water-maar-hoe-houden-we-dat-vast
2022-08-10||Wekdienst 10/8: Nationaal Hitteplan van kracht • Managementteam Watertekorten bij elkaar|| Goedemorgen! Vandaag gaat het Nationaal Hitteplan in voor alle provincies, en het Managementteam Watertekorten komt bij elkaar voor overleg.  Eerst het weer: het wordt vandaag zonnig en warm tot zeer warm zomerweer met maximaal 26 graden op de Waddeneilanden en 30 tot lokaal 32 graden in het zuiden van het land. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Partijgenoten van Donald Trump spreken schande van de huiszoeking in de villa van de oud-president. Zelfs politici die de laatste tijd voorzichtig afstand namen van zijn vorm van politiek bedrijven, nemen het voor hem op. "Dit regime zet opnieuw federale diensten in als een wapen tegen politieke tegenstanders", zegt de gouverneur van de staat Florida, Ron DeSantis, mogelijk een van de uitdagers van Trump als die zich in 2024 opnieuw kandidaat stelt. DeSantis spreekt van een bananenrepubliek. Trump zelf noemde een heksenjacht en een politieke aanval door linkse Democraten, toen hij het nieuws over de inval naar buiten bracht. Die was volgens hem onnodig en ongepast. "Zoiets is nog nooit met een president van de Verenigde Staten gebeurd." Omdat de FBI nog geen verklaring heeft gegeven over de huiszoeking is nog niet bekend waar agenten precies naar op zoek waren of waarvan de oud-president mogelijk wordt verdacht. Trumps zoon Eric zei tegen Fox News dat het gaat om documenten die zijn vader uit het Witte Huis heeft meegenomen. Volgens het Nationaal Archief zitten daar vertrouwelijke stukken tussen. In Kosovo staat de maand augustus in het teken van bruiloften. Tienduizenden Kosovo-Albanezen, wonend en werkend in West-Europa, reizen dan naar hun vaderland voor hun eigen bruiloft of die van familieleden. Bij de bruiloft van dit Zwitsers-Kosovaarse stel werden kosten noch moeite gespaard: Fijne woensdag!||https://nos.nl/artikel/2439970-wekdienst-10-8-nationaal-hitteplan-van-kracht-managementteam-watertekorten-bij-elkaar
2022-08-10||Supermarktprijzen bijna een vijfde hoger: 'Gezin jaarlijks 1500 euro extra kwijt'|| In de supermarkt ben je gemiddeld 18,5 procent meer kwijt aan boodschappen dan elf maanden geleden. Dat blijkt uit onderzoek van bureau GfK, dat de prijzen van producten in verschillende supermarkten bijhoudt. Het gaat om een gemiddelde, dus de verschillen tussen producten kunnen groot zijn. Zo zijn pasta, keukenpapier en brood veel meer in prijs gestegen dan gemiddeld. Chocolade, bananen en schoonmaakartikelen zijn dan weer niet of nauwelijks in prijs gestegen. Voor een gezin met vier personen kan een bezoekje aan de supermarkt nu heel snel in de papieren lopen. "Gemiddeld gaven zij op jaarbasis zo'n 7000 tot 8000 euro uit aan boodschappen", zegt Norman Buysse van GfK. "Zij betalen al snel zo'n 1500 euro meer voor dezelfde boodschappen dan een jaar geleden." En Buysse verwacht dat de stijging nog wel even gaat duren. "In ieder geval tot het najaar en wellicht de winter. Want de factoren die van invloed zijn op de prijsverhogingen, zoals de oorlog in Oekraïne, graantekorten en arbeidstekorten, blijven nog wel even van kracht." GfK constateerde eerder dat we door de grote prijsstijgingen meer huismerken in ons boodschappenkarretje leggen en wat vaker een bezoekje brengen aan goedkopere supermarkten. Buysse heeft nog een extra bespaartip: let goed op de grootte van de verpakkingen. "Er staan veel portieverpakkingen in de supermarkten, maar die zijn relatief duur", ziet hij in de cijfers. "Je kan dan dus beter een grootverpakking kopen."||https://nos.nl/artikel/2439968-supermarktprijzen-bijna-een-vijfde-hoger-gezin-jaarlijks-1500-euro-extra-kwijt
2022-08-10||Motown rouwt om hitschrijver Lamont Dozier|| De muziekwereld roemt en rouwt om hitschrijver Lamont Dozier, die maandag op 81-jarige leeftijd is overleden. Dozier had samen met de broers Eddie en Brian Holland als Holland-Dozier-Holland een belangrijke rol in het succes van platenlabel Motown. "Zij konden een artiest spreken, naar diegene luisteren en dan een top 10-hit ervoor schrijven", schetste Duke Fakir van de Four Tops het belang van H-D-H. "Hij was een prachtkerel, zo getalenteerd. Hij kon prima zingen, was een uitstekend schrijver en een uitstekend producer." Dozier en de gebroeders Holland, allen geboren in motortown Detroit, hadden tussen 1964 en 1967 twaalf nummer 1-hits in de Amerikaanse ranglijst, waarvan tien met The Supremes, zoals Where Did Our Love Go, Baby Love en You Can't Hurry Love. De Four Tops vulden dat aan met hun hitnoteringen Reach Out I'll Be There en I Can't Help Myself (Sugar Pie Honey Bunch). Daarnaast schreef het trio Heat Wave en Jimmy Mack voor de Vandellas, How Sweet It Is (To Be Loved By You) voor Marvin Gaye en This Old Heart Of Mine voor The Isley Brothers. In totaal scoorden ze meer dan dertig top 10-hits. "Hun deuntjes sloegen goed aan bij het publiek. Telkens scoorden ze weer in de ranglijsten", zegt oud-Motown-manager Shelly Berger. "Door te proberen hen bij te houden werden wij beter", zegt zangeres Carole King, die in dezelfde tijd haar muzikale hoogtepunt kende. "Hun nummers grepen je allemaal en hadden een prachtige tekst", herinnert zangeres Martha Reeves van de Vandellas. "Eddie en Brian waren wat serieuzer, maar Lamont had een gevoel voor humor waardoor je je lichter voelde als je hun nummers zong." Dozier legde ooit uit dat al hun nummers als ballad begonnen, maar dan uptempo werden opgenomen. "Ze moesten wel snel worden, want ze waren bedoeld voor tieners." Inspiratie haalde hij uit zijn eigen leven. Zo waren "sugar pie honey bunch" de woorden waar zijn opa vrouwen mee aansprak en schreeuwde hij zelf eens "Stop, in naam van de liefde" tijdens een ruzie met een vriendin. "Ik hoorde meteen de kassa rinkelen. Mijn vriendin vond het niet grappig: we maakten het uit. The Supremes waren er wel blij mee." Nadat het trio H-D-H met een conflict uit elkaar was gegaan en afscheid van Motown had genomen was ook zijn grootste succes voorbij. Wel scoorde hij nog met Phil Collins een hit met Two Hearts uit de film Buster, een nummer dat een Oscarnominatie, een Grammy en een Golden Globe opleverde. Online gedenken veel artiesten hun samenwerking met Dozier. "Een grootheid is ons ontvallen", schrijft Chic-voorman Nile Rodgers. "Hij was een van de beste songwriters ooit. Het was echt een eer om samen vier nummers te hebben geschreven", reageert Mick Hucknall van Simply Red. Ook Beach Boy Brian Wilson stond stil bij zijn overlijden. Rolling Stone Ron Wood deelt een Dozier-cover met de woorden "Zijn muziek leeft voort".||https://nos.nl/artikel/2439967-motown-rouwt-om-hitschrijver-lamont-dozier
2022-08-10||Nachtelijke redding beloega in de Seine geslaagd, dier is er slecht aan toe|| Een nachtelijke operatie om de beloega te redden die al dagen in de Seine zwemt, is geslaagd. Na ruim zes uur is het een team van zo'n tachtig mensen rond 04.00 uur gelukt om het dier uit het water te hijsen. De witte dolfijn wordt nu medisch onderzocht en per koelwagen naar Ouistreham vervoerd, aan de Franse kust, ongeveer 160 kilometer verderop. Volgens het reddingsteam is het dier er slecht aan toe. "Het kan best zijn dat hij nu doodgaat, bij de behandeling of tijdens de reis of op 'punt B'", waarmee het zoutwaterbassin in Ouistreham wordt bedoeld. In dat bassin moet de 4 meter lange walvisachtige aansterken, waarna hij naar zee wordt gebracht. "Daarna zal de natuur zijn beloop hebben", aldus een woordvoerder van het reddingsteam. Voorlopig ontfermen zich eerst een aantal dierenartsen over de beloega. De eerste resultaten van de onderzoeken naar zijn gezondheid worden op korte termijn verwacht. De witte dolfijn werd omstreeks 04.00 uur uit het water gehaald: Het zeezoogdier, dat normaal in de poolregio leeft, werd een week geleden ontdekt in de rivier, tussen Parijs en Rouen. Dierenartsen denken dat het dier mogelijk ziek is omdat pogingen om hem vis te voeren zijn mislukt. Wel kreeg het dier met succes vitaminen en antibiotica geïnjecteerd. Hoewel het verzwakte dier een reddingspoging mogelijk niet zou overleven door de stress is toch een poging gewaagd, omdat het 800 kilo zware dier in het zoete water zeker niet zou overleven. Er is gekozen om de operatie 's nachts uit te voeren, omdat de beloega overdag te veel last zou hebben van zon en hitte. Het is de derde keer in korte tijd dat een zeezoogdier de Seine op is gezwommen. Nathalie Houtman van het Wereldnatuurfonds noemde dat bizar vaak voor een fenomeen dat normaal gesproken zeldzaam is. Vaak gaat het om zeezoogdieren die de weg zijn kwijtgeraakt op zoek naar voedsel. Klimaatverandering heeft daar ook invloed op, al is het moeilijk aan te geven in welke mate.||https://nos.nl/artikel/2439966-nachtelijke-redding-beloega-in-de-seine-geslaagd-dier-is-er-slecht-aan-toe
2022-08-10||Geen vergunning voor Highland Games waar dode viel || De Highland Games in Geldrop waarbij afgelopen zondag een passant dodelijk werd geraakt, had geen vergunning. Er is bij de gemeente geen specifieke aanvraag gedaan voor dit evenement en van een permanente evenementenvergunning voor het terrein is geen sprake, zegt het landgoed waar de sportwedstrijd werd gehouden. Tijdens de hammer throw werd een 65-jarige passant gedood door een ijzeren kogel. De man uit Geldrop liep in de naastgelegen bloementuin van het kasteel toen hij werd geraakt door het zware projectiel. De deelnemer was volgens getuigen uit balans geraakt tijdens zijn worp, waardoor de kogel afzwaaide. Een woordvoerder van de gemeente zei na het ongeluk dat de Games onder de permanente evenementenvergunning van het landgoed Kasteel Geldrop vielen. De voorzitter van de stichting die het kasteel beheert zegt echter tegen Omroep Brabant dat die er niet is. "De gemeente heeft geen vergunning verleend en mijn stichting beschikt niet over een permanente evenementenvergunning." Volgens de voorzitter is er ook nooit gevraagd om de bloementuin naast het wedstrijdterrein te sluiten. "Indien wij hierom gevraagd zouden zijn, dan zou dit ook hebben moeten gelden voor de naastgelegen Zintuigentuin en Kinderboerderij. Een sluiting van een dergelijk groot deel van het landgoed doen wij nagenoeg nooit." In een reactie zegt de gemeente dat een extern bedrijf de gang van zaken zal gaan onderzoeken, inclusief de vraag of de gemeente zelf steken heeft laten vallen. "Waar het verhaal van de permanente vergunning vandaan komt, is voor ons ook een raadsel. We gaan deze week een onafhankelijk extern bedrijf de opdracht geven om het hele proces te analyseren." Volgens de woordvoerder is er contact geweest met de nabestaanden van het slachtoffer. "We hebben hen gecondoleerd en onze hulp aangeboden." In de bloementuin staat een bankje met een paar bosjes bloemen en er ligt een kladblok waarop mensen een boodschap kunnen schrijven.||https://nos.nl/artikel/2439965-geen-vergunning-voor-highland-games-waar-dode-viel
2022-08-10||Brand in Cubaanse olieopslag onder controle|| De brandweer heeft op Cuba een grote brand in een olieopslag onder controle gekregen. Volgens getuigen is een grote zwarte rookwolk die over het eiland trok inmiddels aanzienlijk kleiner en nu grijs van kleur. Brandweerlieden zijn inmiddels het complex op gegaan om met schuim na te blussen. De brand brak vrijdag uit door blikseminslag. Ondanks de inzet van blushelikopters, -boten en -vliegtuigen en specialistische teams uit Mexico en Venezuela kon de brandweer niet voorkomen dat het vuur oversloeg naar andere tanks. Vandaag viel nog een vierde tank ten prooi aan de vlammen, voordat het vuur onder controle kon worden gebracht. Bij de brand is zeker één persoon om het leven gekomen en veertien brandweerlieden worden vermist sinds de explosie van een tank die ze probeerden te koelen. Er liggen nog vijf personen met zware verwondingen in het ziekenhuis. Bijna 5000 omwonenden moesten worden geëvacueerd. Het is nog niet bekend hoe groot de schade aan het complex is of hoeveel ruwe olie er verloren is gegaan. Wel heeft de brandweer weten te voorkomen dat er olie in zee stroomde. De brand in de opslag in de kustplaats Matanzas, 100 kilometer ten oosten van de hoofdstad Havana, heeft gevolgen voor het hele eiland, omdat de brandstof daar werd gebruikt om stroom op te wekken. Ook moest een nabijgelegen stroomcentrale worden stilgelegd omdat er een tekort aan koelwater ontstond door de brand. De stroomvoorziening op het eiland was ook voor de brand al gebrekkig. De regering had kort geleden al gewaarschuwd dat het land deze zomer te maken zou krijgen met geplande stroomuitval vanwege het elektriciteitstekort.||https://nos.nl/artikel/2439964-brand-in-cubaanse-olieopslag-onder-controle
2022-08-10||Republikeinen woest om inval in Trump-villa: 'Bananenrepubliek'|| Partijgenoten van Donald Trump spreken schande van de huiszoeking in de villa van de oud-president. Zelfs politici die de laatste tijd voorzichtig afstand namen van zijn vorm van politiek bedrijven, nemen het voor hem op. "Dit regime zet opnieuw federale diensten in als een wapen tegen politieke tegenstanders", zegt de gouverneur van de staat Florida, Ron DeSantis, mogelijk een van de uitdagers van Trump als die in 2024 opgaat voor een herverkiezing. DeSantis spreekt van een bananenrepubliek. Trump zelf sprak afgelopen nacht van een heksenjacht en een politieke aanval door linkse Democraten toen hij het nieuws over de inval naar buiten bracht. Die was volgens hem onnodig en ongepast. "Zoiets is er nog nooit met een president van de Verenigde Staten gebeurd." Omdat de FBI nog geen verklaring heeft gegeven over de huiszoeking is nog niet bekend waar agenten precies naar op zoek waren of waarvan de oud-president mogelijk wordt verdacht. Trumps zoon Eric vertelde Fox News dat het gaat om archiefstukken die zijn vader uit het Witte Huis heeft meegenomen. Volgens het Nationaal Archief zitten daar vertrouwelijke documenten tussen. Het Nationaal Archief is verwikkeld in een langdurig conflict met Trump over de vertrouwelijke documenten. Functionarissen moeten volgens de wet alle presidentiële documenten bewaren.  In Amerikaanse media zeggen bronnen dat er binnen de dienst zorgen zijn over hoe Trump de documenten opslaat en of hij wel wilde meewerken. Trump stond er tijdens zijn presidentschap al om bekend dat hij officiële documenten verscheurde, die eigenlijk naar het overheidsarchief moesten. De Republikeinse partijleider in het Huis van Afgevaardigden, Kevin McCarthy, beloofde een onderzoek naar de motieven achter de inval te starten als zijn partij bij tussentijdse verkiezingen in november de macht in het Congres herovert. "We zullen onmiddellijk het ministerie onder de loep nemen, de feiten volgen en de onderste steen boven krijgen." Hij riep justitieminister Garland op "documenten te bewaren en je agenda vrij te houden". Justitie heeft nog niks gezegd over de reden voor de inval. Wel is duidelijk dat een onafhankelijke rechter toestemming voor de huiszoeking moet hebben gegeven. Bovendien zal FBI-directeur Wray, aangesteld door Trump zelf, betrokken zijn geweest bij de beslissing. Het Witte Huis liet weten dat de beslissing zonder betrokkenheid van president Biden is genomen en dat hij er ook pas na de inval over hoorde. Beelden van de inval afgelopen nacht: Sommige Republikeinen vinden dat de FBI volledig moet worden afgeschaft, omdat de dienst zich voor het karretje van de zittende Democratische president zou hebben laten spannen. Senator Hawley, bekend als een trouw medestander van Trump, vindt dat minister Garland moet aftreden. Zover ging oud-vicepresident Mike Pence niet in zijn reactie op de huiszoeking. Hij eiste dat "het Amerikaanse volk een volledige verantwoording krijgt over waarom deze actie werd genomen en wel zo snel mogelijk". De veroordeling is opmerkelijk, omdat Pence de afgelopen maanden nadrukkelijk ruimte creëerde tussen hem en zijn oude baas. Opvallende afwezige in het koor van boze Republikeinen was de fractieleider in de Senaat, Mitch McConnell, die achter de schermen al een tijdje probeert Trumps houdgreep op de partij losser te maken. Hij reageerde vandaag totaal niet op het nieuws. Collega-senator Lindsey Graham denkt dat de inval Trump heeft bestendigd in zijn voornemen om het in 2024 op te nemen tegen zittend president Biden. "Ik was er al van overtuigd dat hij zou meedoen en nu is dat vermoeden alleen maar sterker geworden." Trump zelf gebruikt het incident in ieder geval om fondsen te werven. In e-mails aan zijn aanhangers roept hij hen op geld te storten, om "deze politieke vervolging te stoppen". Trump bracht ook een soort campagnevideo uit, kort na de inval:||https://nos.nl/artikel/2439963-republikeinen-woest-om-inval-in-trump-villa-bananenrepubliek
