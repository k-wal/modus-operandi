2022-08-07||Opnieuw tropische warmte op komst, waarschuwing voor blauwalg|| Nederland staat opnieuw een week met tropische hitte te wachten. Het wordt de komende dagen steeds warmer, met vanaf halverwege de week in grote delen van het land temperaturen boven de 30 graden. Dat betekent ook dat de langdurige droogte waar Nederland deze zomer mee kampt, nog wel even zal aanhouden. Behalve enkele lichte buien deze ochtend, wordt er de komende week geen "regen van betekenis" verwacht, zo schrijft Weerplaza. De droogte is zo ernstig dat er sinds afgelopen woensdag sprake is van een feitelijk watertekort. Het schaarse water wordt daarom door een landelijk team over het land verdeeld. Vanwege de droogte zullen de waterstanden van de grote rivieren zoals de Maas en de Rijn nog verder zakken. Ook de IJssel kampt met een laag waterpeil, daarom is vorige week al een passeerverbod voor schepen ingesteld. De vaargeulen zijn namelijk zo smal, dat er nog maar één schip tegelijk doorheen mag. Wie de komende dagen verkoeling wil zoeken in natuurwater, moet oppassen voor blauwalg, waarschuwt Rijkswaterstaat. Blauwalg is soms te zien als een groene of blauwe laag op het wateroppervlak, maar het kan ook in het water zitten zonder dat het zichtbaar is. Aanraking met blauwalg kan huidirritaties veroorzaken, maar ook hoofdpijn en darm- en maagproblemen. Waterschap Rivierenland raadt mensen vanwege blauwalg in de Maas af om te zwemmen in sloten en vaarten in de regio's Rijk van Nijmegen, het Land van Maas en Waal, de Bommelerwaard en het Land van Heusden en Altena. Ook op andere plekken in het land wordt zwemmen afgeraden vanwege blauwalg, zo is te lezen op zwemwater.nl, de site waarop de waterkwaliteit van zwemplekken wordt bijgehouden. Als gevolg van de aanhoudende droogte geldt voor heel Nederland het natuurbrandrisico fase 2. Dat betekent dat de hulpdiensten, terreineigenaren en natuurbeheerders extra alert zijn op brand. Om natuurbranden te voorkomen, adviseert de brandweer onder meer om niet te roken in een natuurgebied en om een auto niet in droog, hoog gras te parkeren. Steeds vaker hebben we tropische dagen in Nederland, maar daar zijn we eigenlijk niet op voorbereid. Vooral niet in dichtbevolkte gebieden. Kunnen we ons aanpassen? En hoe dan? NOS op 3 zocht het uit:||https://nos.nl/artikel/2439754-opnieuw-tropische-warmte-op-komst-waarschuwing-voor-blauwalg
2022-08-07||Klimaatwet Biden nipt door Senaat, maar 'het is geen gelopen race'|| Nooit eerder heeft Amerika zoveel geld gestoken in het terugdringen van de opwarming van de aarde. Met het pakket klimaat- en energiemaatregelen dat de Senaat heeft goedgekeurd, zetten de VS een flinke stap naar realisering van de klimaatdoelen van president Biden. Komende week moet het Huis van Afgevaardigden er nog wel over stemmen, maar daarin hebben de Democraten een meerderheid. "Dit is een ommezwaai in het beleid van de VS", aldus Leo Meyer, voormalig projectleider van de VN-klimaatpanel IPCC en onderhandelaar bij de voorlopers van het Parijs-akkoord. "Biden krijgt voor het eerst zijn zin, nadat president Trump de klimaatdoelen van zijn voorganger Obama terugdraaide." Maar er zijn nog tal van politieke en financiële ontwikkelingen die roet in het eten kunnen gooien, voegt Meyer eraan toe. In de ambitieuze klimaatdoelen van president Biden halveren de Amerikanen de uitstoot van CO2 in 2030, ten opzichte van 2005. Daarmee zou Amerika in de buurt komen van de vereiste reductie om de opwarming van de aarde te beperken tot 1,5 graad, zoals vastgelegd in het Parijs-akkoord uit 2015. Met de federale maatregelen die nu door de Senaat zijn aangenomen, wordt een CO2-reductie van meer dan 40 procent gehaald. De verwachting is dat de resterende 10 procent uitstootverlaging kan worden bereikt door maatregelen in afzonderlijke deelstaten, zoals de op milieugebied relatief strenge staat Californië. Het pakket maatregelen dat met minieme meerderheid door de Senaat is goedgekeurd, bevat veel subsidies en belastingvoordelen voor broeikasgas-arme technologieën. Daarmee worden investeringen in schone energie goedkoper. De stimuleringsmaatregelen zullen zo'n 369 miljard dollar kosten. Onder andere windturbines, zonnepanelen en elektrische auto's krijgen een flinke impuls door de maatregelen. "Het is een belangrijk besluit. Ook omdat het een signaal is naar de buitenwereld", zegt Meyer. "Verschillende andere landen hebben gezien hoe Trump, de Republikeinse partij, maar ook enkele Democraten de afgelopen jaren de Amerikaanse klimaatdoelen afzwakten. Andere landen zeiden tegen Amerika: als jullie niets doen, dan doen wij ook niets. Deze nieuwe wending is een nieuwe kans om China, Brazilië, India en de grote olielanden te motiveren." Afgelopen vrijdag liet China weten de gesprekken met de VS over klimaatverandering op te schorten, een zet die Meyer betreurt omdat de samenwerking tussen Peking en Washington cruciaal is. "Die samenwerking lag ook aan de basis van het Parijs-akkoord." Meyer wijst erop dat er verdere Amerikaanse actie nodig is buiten dit grote nationale stimuleringspakket. "Jaarlijks is er financiële steun nodig om ontwikkelingslanden tot meer klimaatactie te bewegen, en onder andere de VS stapt op de financiële rem." Het pakket aan klimaatmaatregelen bevat opvallend weinig verboden. Uitzondering is de methaanuitstoot, die na 2024 aan banden wordt gelegd. Overigens is de ruimte die de Amerikaanse federale overheid heeft om CO2-uitstoot te begrenzen drastisch ingeperkt door het Hooggerechtshof. In juni besloten de rechters dat de belangrijkste milieuwet in het land, de Clean Air Act, niet mag worden gebruikt om de broeikasgasuitstoot van energiecentrales te reguleren. Klimaatactivisten zijn teleurgesteld dat er in de onderhandelingen in de Senaat veel concessies zijn gedaan aan de fossiele brandstofindustrie. Gas- en olieboringen blijven doorgaan, kolen- en gascentrales kunnen blijven draaien, en de aanleg van nieuwe pijpleidingen voor fossiele brandstoffen blijft mogelijk. "Dat komt onder andere door de oorlog in Oekraïne", zegt Meyer. "De fossiele brandstofprijzen zijn hoog. De prikkel om meer olie en gas te winnen is sterk. Dat helpt niet om de klimaatdoelen te bereiken." De klimaatwetenschapper acht het onzeker of Amerika de klimaatdoelen van Biden haalt. "Dat ligt niet aan de techniek en de kosten. De weerstand is vooral politiek en psychologisch. Het is een race tegen de klok. Er wordt in de komende Senaatsverkiezingen een Republikeinse meerderheid verwacht en daarna misschien een Republikeinse president. Die zouden veel wat nu wordt afgesproken kunnen terugdraaien. Het is geen gelopen race." In het algemeen is Meyer positief gestemd over het nieuws uit de VS. "Amerika is goed voor 12 procent van de werelduitstoot van broeikasgassen. Bij alle vertraging in het bereiken van de doelen van Parijs, speelt Amerika een grote rol. De plannen van Biden, als ze doorgaan, zijn een voorzichtige game changer."||https://nos.nl/artikel/2439752-klimaatwet-biden-nipt-door-senaat-maar-het-is-geen-gelopen-race
2022-08-07||Senaat akkoord met miljardeninvesteringsplan Biden|| De Amerikaanse Senaat heeft met één stem verschil zijn goedkeuring gegeven aan een omvangrijk investeringsplan van president Biden. De stem van vicepresident Kamala Harris gaf de doorslag, het voorstel werd met 51 stemmen voor en 50 tegen aangenomen. De Inflation Reduction Act omvat de grootste investering in klimaatmaatregelen uit de Amerikaanse geschiedenis. Het Huis van Afgevaardigden buigt zich naar verwachting komende vrijdag over de wet. Met het pakket maatregelen is 700 miljard dollar gemoeid, waarvan ongeveer de helft bestemd is voor klimaat- en milieumaatregelen. Ook worden er grote bedragen gestoken in zorgverzekeringen, lagere medicijnprijzen en het terugbrengen van het begrotingstekort. Het pakket wordt gefinancierd door de instelling van een minimumbelasting van 15 procent voor bedrijven en het allerrijkste deel van de bevolking. De steun in de Senaat voor het wetsvoorstel wordt gezien als een grote overwinning voor president Biden, die tot dusver weinig van zijn voornemens wist te realiseren. Pas afgelopen vrijdag werden de Democratische senatoren, die precies de helft van de zetels in de Senaat in handen hebben, het eens over de investeringsvoorstellen. Twee conservatieve Democratische senatoren, Joe Manchin en Kyrsten Sinema, lagen lange tijd dwars. Ze vonden de klimaatmaatregelen te ver gaan en maakten bezwaar tegen de belastingverhoging. De Inflation Reduction Act is een sterk afgeslankte versie van het oorspronkelijke en veel omvangrijkere Build Back Better-plan, dat 2000 miljard dollar aan investeringen omvatte. Wegens gebrek aan steun, ook onder de Democraten, zijn die plannen drastisch bijgesteld.||https://nos.nl/artikel/2439750-senaat-akkoord-met-miljardeninvesteringsplan-biden
2022-08-07||Duizenden ontvluchten de Donbas en moeten daar alles achterlaten|| Ouderen, jonge gezinnen met kinderen en huisdieren, allemaal staan ze te dringen voor de hekken naar het perron. Daar staat de evacuatietrein die hen vanuit Pokrovsk in veiligheid moet brengen. Weg uit de oorlog in de oostelijk gelegen Donbas, richting het veiligere westen van het land. De spanning is te lezen op hun gezichten. Ze gaan nu weg, maar komen ze ooit nog terug? De Oekraïense president Zelensky gaf vorige week opdracht tot verplichte evacuatie van de Oekraïners die nog in de Donbas zijn achtergebleven. Er wonen naar schatting nog meer dan 200.000 mensen, ondanks de gevechten met het Russische leger en de frontlinie die steeds dichterbij komt.  Over een paar maanden begint de winter, en de verwarming werkt dan vermoedelijk niet. Hoe minder mensen er in de Donbas achterblijven hoe beter, zei de president. Dan kunnen de Russen hen tenminste niet doden. Zodra de hekken opengaan, stromen de mensen het perron op. "Ik kom uit Soledar", zegt Maria. Samen met haar zoon en haar schoonfamilie staat ze te wachten tot ze de trein in kan. "Ons huis lag onder vuur van de Russen. Overal om ons heen hoorden we de artillerie, de bommen vlogen ons om de oren." Ze barst in huilen uit. "Alles moesten we achterlaten, ik weet niet eens waar we nu heengaan'. Even verderop staat Svetlana in een traditionele Oekraïense gebloemde jurk, samen met haar zoon. "Mijn man vecht aan het front", begint ze. Ze probeert duidelijk haar best te doen opgewekt te klinken. Maar dan schiet ook zij vol. "We moeten onze kinderen redden", zegt ze terwijl ze haar armen om haar zoon slaat en de andere kant op kijkt voor ze allebei instappen. Twee koffers hebben ze bij zich, meer niet. Burgemeester Roeslan Treboesjkin van Pokrovsk is ook op het station. Hij maakt zich grote zorgen. "We hebben informatie dat de Russen plannen hebben voor grootschalige artilleriebeschietingen. Dat leidt tot veel doden. En de Russen maken geen onderscheid tussen militairen, burgers, ouderen of vrouwen. Dus is het beter dat iedereen die kan nú gaat en in leven blijft. En dan, als God het wil, na de oorlog terugkomt." Treboesjkin vertelt dat dit al de derde evacuatiegolf is. "De eerste was aan het begin van de oorlog, de tweede iets later. Maar veel mensen zijn ook alweer teruggekomen." Volgens de burgemeester vonden mensen die waren gevlucht vaak geen werk en kwamen ze daarom terug naar huis. "Ze konden het zich niet veroorloven nog langer op de vlucht te zijn. Die mensen willen niet weg. Ze zeggen dat het nu nog relatief rustig is, dat er maar één keer per week raketten neerkomen. Blijkbaar went het geweld." Ongeveer 2000 inwoners van de Donbas zijn in de eerste week van de afgekondigde verplichte evacuatie vertrokken, meldt de Oekraïense regering. Zij maakten gebruik van de evacuatietrein die om de dag van Pokrovsk via Dnipro naar Lviv, in het westen van het land, rijdt. De regering belooft de mensen die alles achterlaten, onderdak in drie centralere regio's in het land en een maandelijkse vergoeding om van te leven. Mensen die geen gehoor geven aan de evacuatieplicht en thuis willen blijven, moeten een papier ondertekenen waarop staat dat ze zich realiseren dat ze zelf verantwoordelijk zijn voor wat er gebeurt. Niet iedereen vertrekt, zoals de 66-jarige Stepan, die in een dorpje in de Donbas woont: ||https://nos.nl/artikel/2439749-duizenden-ontvluchten-de-donbas-en-moeten-daar-alles-achterlaten
2022-08-07||Nederlandse mijnenjager op weg naar NAVO-vloot op Middellandse Zee|| Een Nederlandse mijnenjager is vanuit Den Helder vertrokken naar de Middellandse Zee. De Zr.Ms. Vlaardingen sluit zich daar aan bij een vloot die deel uitmaakt van een snelle reactie-eenheid van de NAVO. De vloot gaat in de Middellandse Zee oefenen met het ruimen van mijnen. Ook wordt er gepatrouilleerd, en staan bezoeken aan verschillende havens op de agenda. Vanwege de veiligheid geeft defensie geen verdere details over het programma. De NAVO-vloot telt uiteindelijk acht mijnenjagers en een schip voor ondersteuning. België, Italië, Frankrijk, Turkije en Nederland nemen eraan deel. De oefening is ook bedoeld om de banden tussen de NAVO-bondgenoten aan te halen. De bijna veertig bemanningsleden van de Vlaardingen zijn zeker vijftien weken van huis. Volgens de Koninklijke Marine is het werk dat ze gaan doen nooit zonder risico's, omdat het ruimen van eventuele mijnen gevaarlijk werk is. Het Nederlandse marineschip is eerder vertrokken dan gepland vanwege de graandeal tussen Rusland en Oekraïne. De NAVO-schepen kunnen namelijk ook ingezet worden op de vaarroutes van schepen met Oekraïens graan die door de Zwarte Zee lopen. Eind juni bood minister van Defensie Kajsa Ollongren op een NAVO-top Nederlandse mijnenjagers aan om explosieven in de Zwarte Zee onschadelijk te maken. De mijnen blokkeren daar delen van de vaarroutes die gebruikt worden voor graantransport. Maar waarschijnlijk zijn de Nederlandse mijnenjagers niet meer nodig in de Zwarte Zee, verwacht commandant Dave de Kruijf van de Vlaardingen. De graantransporten zijn al op gang gekomen. Tot nu toe zijn er acht schepen met graan vertrokken uit Oekraïense havens. De Zr.Ms. Vlaardingen gaat oefenen met een NAVO-vloot met het ruimen van mijnen: Een mijnenjager gaat met een sonar, een apparaat dat de zee of zeebodem in kaart brengt, op zoek naar mijnen die op de zeebodem liggen. Bij het vermoeden van een mijn wordt er een speciale robot naartoe gestuurd. Er zitten camera's op waarmee te zien is of er daadwerkelijk sprake is van een mijn. In dat geval wordt hij onschadelijk gemaakt. Vaak gebeurt dat door de mijn gecontroleerd tot ontploffing te brengen. "We hebben een robot met een lading die we dicht bij het object kunnen brengen. Daarmee kunnen we het gevonden object laten ontploffen", zegt De Kruijff. Een andere mogelijkheid is de inzet van duikers. "Die nemen explosieven mee die ze op de mijn plaatsen. En dan brengen we hem tot ontploffing."||https://nos.nl/artikel/2439747-nederlandse-mijnenjager-op-weg-naar-navo-vloot-op-middellandse-zee
2022-08-07||Frans kerkje huisvest al 200 jaar schilderij Rembrandt, vrijwel onbewaakt|| Een schilderij van Rembrandt heeft zo'n 200 jaar vrijwel onbewaakt in een klein kerkje in Zuid-Frankrijk gehangen. Sinds kort wordt het werk serieus beveiligd. Het gaat om Christus aan het kruis, een werk van ongeveer een meter hoog dat in 1631 geschilderd werd door de Hollandse meester. Het schilderij is volgens berichten in de Franse pers miljoenen euro's waard. In 1804 werd het werk gekocht door een Franse legerofficier. Hij wist niet dat het om een Rembrandt ging. De militair schonk het schilderij een jaar later aan de kerk van zijn geboortestad, Le Mas d'Agenais, ten zuidoosten van Bordeaux. Daar is het sindsdien te zien, zonder dat er veel ruchtbaarheid aan werd gegeven. In 1959 werden op het kunstwerk de initialen van Rembrandt en een jaartal ontdekt: 'RHL 1631'. RHL staat voor Rembrandt Harmenszoon van Leiden. Toen is officieel vastgesteld dat de Nederlandse schilder de maker was. Tussen 1805 en 2002 was de bescherming van het schilderij in de kerk "primitief", zegt het gemeentebestuur van Le Mas d'Agenais. "Er was lange tijd zelfs helemaal geen bescherming", beaamt gemeenteraadslid Arnaud Petit. "Daarna is een alarm aangelegd en werd er een kist omheen gebouwd met glas. Maar de glasplaat liet los." In 2016 werd de Rembrandt daarom naar een opslagplaats in de kathedraal van Bordeaux gebracht. In de kerk van Le Mas d'Agenais werd een speciaal beveiligde kist van hout, staal en glas gemaakt. Die is nu aangebracht en Christus aan het kruis is er voor het eerst na zes jaar weer te zien. Publiek mag zeven dagen in de week naar binnen. "Het is onder kenners een bekend schilderij van Rembrandt", zegt David de Witt, conservator van het Rembrandthuis in Amsterdam. "Voor zover ik weet is het de enige Rembrandt die niet in een museum hangt of deel uitmaakt van de collectie van een privéverzamelaar." De Witt heeft de nieuwe bekisting nog niet gezien, maar kent de zorgen uit het verleden. "Die Franse kerk was niet beveiligd. Iedereen kon gewoon dicht bij het schilderij komen. Je hoopt dan maar dat zo'n belangrijk kunstwerk van zo'n belangrijke schilder ongedeerd blijft." Die zorgen zijn er ook in Frankrijk. Volgens het ministerie van Cultuur hangen in de ruim 40.000 kerken en kathedralen verspreid over het land zo'n 270 zeer waardevolle kunstschatten, zowel artistieke als religieuze. Per jaar worden tussen de 80 en 150 objecten uit kerken gestolen. Meestal gaat het om gelegenheidsdieven die kleinere voorwerpen meenemen. In juni van dit jaar werd uit de kathedraal in het Noord-Franse Fécamp een relikwie gestolen met - naar men zegt - het bloed van Jezus. Die werd later teruggebracht naar de Nederlandse kunstdetective Arthur Brand. In de kathedraal van Nantes werd in 2020 bij een grote brand een beroemd schilderij van Hippolyte Flandrin verwoest. "Kerken zijn open, slecht beveiligd, een makkelijk doelwit voor dieven én ook kwetsbaar voor brand en overstromingen", schreef advocaat en kunstkenner Julien Anfruns al in 2020 in een open brief. Hij pleitte voor een betere bescherming van kerkelijke kunstschatten, met de overheid als initiatiefnemer. Dat is tot op heden niet gebeurd. Afgelopen maand presenteerde een werkgroep van de Franse senaat een rapport over Franse monumenten. Ook daarin wordt gepleit voor betere maatregelen tegen onder meer diefstal in kerken. Deskundigen pleiten bijvoorbeeld voor toegangspoortjes of camerabewaking. "Onze Rembrandt is na ruim 200 jaar nu echt in veilige handen", zegt Arnaud Petit die namens het gemeentebestuur van Le Mas d'Agenais over het schilderij gaat. "In de kerk zelf hangen bewakingscamera's. De kast waar het schilderij in hangt is zo sterk als een kluis én brandbestendig. Geloof me: deze Rembrandt was echt niet teruggekeerd in onze kerk als het niet 100 procent veilig was."||https://nos.nl/artikel/2439739-frans-kerkje-huisvest-al-200-jaar-schilderij-rembrandt-vrijwel-onbewaakt
2022-08-07||Cuba krijgt hulp uit buurlanden bij bestrijding brand in olietanks|| De Cubaanse brandweer heeft vandaag hulp gekregen uit Mexico en Venezuela om de grote brand in de havenstad Matanzas te bedwingen. De brand in een olieopslag brak vrijdag uit en is nog altijd niet onder controle. Een brandweerman is bij de bluswerkzaamheden omgekomen; het aantal gewonden is opgelopen naar 122.  President Díaz-Canel meldt dat vijf van hen in kritieke toestand verkeren. Ook worden zeventien brandweerlieden vermist. Het is niet bekend of de omgekomen brandweerman een van de vermisten was. De brand is veroorzaakt door een blikseminslag. Daarna volgden verschillende explosies en zaterdag sloeg de brand over naar een tweede olietank. De Cubaanse regering vroeg de internationale gemeenschap gisteren om hulp.  Dikke zwarte rook van de brand drijft in de richting van de hoofdstad Havana, 100 kilometer ten oosten van Matanzas. De rookwolken bevatten giftige stoffen zoals zwaveldioxide. Duizenden mensen in de buurt van de opslag zijn eerder al geëvacueerd. De olie in de opslagtanks wordt gebruik voor de opwekking van elektriciteit. De brand dreigt de toch al ernstige energiecrisis op Cuba nog erger te maken. De Cubanen kampen al lange tijd met stroomonderbrekingen, het gevolg van brandstoftekorten en verouderde elektriciteitscentrales. In een nabijgelegen ziekenhuis werden gisteren gewonden binnengebracht: ||https://nos.nl/artikel/2439738-cuba-krijgt-hulp-uit-buurlanden-bij-bestrijding-brand-in-olietanks
2022-08-07||Museum in Londen stuurt roofkunst terug naar Nigeria|| Een Brits museum gaat 72 kunstobjecten terugsturen naar Nigeria. Het gaat om onder meer bronzen beelden, ivoren ceremoniële objecten en alledaagse voorwerpen uit het voormalige koninkrijk Benin. Benin lag binnen de grenzen van het huidige Nigeria en werd in 1897 gewapenderhand door de Britten ingenomen. Het werd onderdeel van de kolonie Brits Nigeria, die in 1960 onafhankelijk werd. De museumdirecteur van het Londense Horniman Museum noemt het "moreel en gepast" om de destijds door de Britten meegenomen kunst na meer dan honderd jaar terug te sturen naar Nigeria. "Er is duidelijk bewijs dat deze objecten met geweld zijn verworven", zo is te lezen in een persverklaring. Het museum gaat met de Nigeriaanse Nationale Commissie voor Musea en Monumenten (NCMM) kijken of het mogelijk is sommige objecten te lenen, zodat die in Londen te zien zullen blijven. Het besluit van het Horniman Museum volgt op een formeel verzoek dat de NCMM in januari indiende om de kunstobjecten terug te geven. Daarop ging het museum in gesprek met Britse en Nigeriaanse academici, museumbezoekers, kunstenaars en experts op het gebied van cultureel erfgoed, waarna het besloot om de objecten over te dragen aan de Nigeriaanse regering. De 72 objecten maken onderdeel uit van de duizenden objecten die in 1897 door de Britten zijn geroofd uit het koninkrijk Benin en die in de decennia daarna in handen kwamen van musea over de hele wereld. Deze kunstobjecten, vooral gemaakt van brons en messing, staan ook wel bekend als de Benin Bronzes. Deze beelden decoreerden onder meer het Koninklijk Paleis in de stad Benin. Sommige dateren uit de 13e eeuw, toen het koninkrijk in het westen van Afrika werd gevestigd. Ook andere Europese musea hebben Benin Bronzes in hun collecties. Zo zijn zeker 1100 Benin Bronzes te vinden in Duitse musea. De Duitse regering is vorige maand begonnen met het teruggeven van deze objecten, nadat de ministers van Cultuur in Duitsland en Nigeria tot overeenstemming waren gekomen over de overdracht. In de collectie van het British Museum zijn nog 900 van deze objecten te vinden. Het is nog niet duidelijk of die ook naar Nigeria worden teruggestuurd, op de website van het museum is alleen te lezen dat het "actief betrokken is" bij nieuwe initiatieven met "Nigeriaanse partners en collega's". Nederland heeft zeker 114 Benin Bronzes in bezit. Ze staan tentoongesteld op verschillende locaties van het Nationaal Museum van Wereldculturen. Het is nog onduidelijk wat ermee gaat gebeuren. Twee jaar geleden adviseerde de Raad voor Cultuur toenmalig minister Engelshoven om koloniale roofkunst onvoorwaardelijk terug te geven.||https://nos.nl/artikel/2439737-museum-in-londen-stuurt-roofkunst-terug-naar-nigeria
2022-08-07||Israël en Islamitische Jihad sluiten wapenstilstand na drie dagen strijd|| Na drie dragen strijd is gisteravond 22.30 uur (Nederlandse tijd) een wapenstilstand ingegaan tussen Israël en Palestijnse strijders van Islamitische Jihad. Egyptische bemiddelaars slaagden er gistermiddag in om beide partijen ertoe te bewegen de wapens neer te leggen. Het lijkt erop dat het vannacht rustig is gebleven. Eerder meldden onbevestigde bronnen dat het bestand gisteren om 19.00 uur zou ingaan, maar rond dat tijdstip vuurde Islamitische Jihad nog raketten af richting het zuiden van Israël en Tel Aviv, en nam Israël doelen op de Gazastrook onder vuur. Dat duurde zelfs nog tot vlak na het tijdstip van 22.30 uur. Na de laatste explosies vierden Palestijnen in de Gazastrook feest: Bij Israëlische luchtaanvallen op de Gazastrook zijn 44 Palestijnse strijders en burgers gedood, onder wie vijftien kinderen, meldt het Palestijnse gezondheidsministerie. Er wordt gesproken over meer dan 300 gewonden aan Palestijnse zijde. Ruim twintig Israëliërs zijn gewond geraakt door raketaanvallen van Islamitische Jihad. Zaterdag- op zondagnacht werd opnieuw een hooggeplaatste commandant van deze strijdgroep gedood door het Israëlische leger. Duizenden mensen waren gisteren aanwezig bij zijn begrafenis, en die van andere dodelijke slachtoffers. Volgens de Israëlische lezing zijn nu alle belangrijke leidinggevenden van de terreurorganisatie uitgeschakeld. De doelen van de militaire operatie zijn volgens de Israëlische veiligheidsdienst bereikt, melden media in Israël. Het geweld begon op vrijdag met de liquidatie van een commandant van Islamitische Jihad door het Israëlische leger. De groepering zegt honderden raketten te hebben gelanceerd. Het overgrote deel daarvan is onderschept door de Israëlische luchtafweer. De gewelduitbarsting van de afgelopen dagen is de grootste in ruim een jaar tijd. Tijdens een korte oorlog in mei 2021 kwamen in twee weken tijd zo'n 260 Palestijnen om het leven. Aan Israëlische zijde vielen toen veertien doden. Palestijnse burgers in de Gazastrook leven in een benarde situatie. Sinds Hamas vijftien jaar geleden aan de macht kwam, hebben Israël en Egypte een blokkade van het gebied ingesteld. De Gazastrook heeft de oppervlakte van ruim twee keer het eiland Texel en telt ruim 2 miljoen inwoners.||https://nos.nl/artikel/2439708-israel-en-islamitische-jihad-sluiten-wapenstilstand-na-drie-dagen-strijd
2022-08-07||Oostenrijk wil online haat strenger aanpakken na zelfdoding arts || Oostenrijk gaat uitingen van haat en bedreiging via internet strenger aanpakken in reactie op de zelfdoding van een bedreigde arts. De ministers van Justitie en Binnenlandse Zaken willen de politie en het Openbaar Ministerie meer middelen en mogelijkheden geven om bedreigingen te onderzoeken en de daders aan te pakken. Regeringspartij ÖVP dringt erop aan dat er een speciale openbaar aanklager komt om online haat en bedreiging aan te pakken. Minister Alma Zadic van Justitie (Die Grünen) is volgens de partijleider van de ÖVP, Laura Sachslehner "gemaand om eindelijk op te treden". Zadic zei gisteren dat het onderzoek vaak veel te lang duurt en dat dit voor slachtoffers extreem belastend is. Zij wil nadrukkelijk ook de politie bij de opsporing betrekken. Arts Lisa-Maria Kellermayr (36) uit Seewalchen was een van de prominente figuren van de coronabestrijding in Oostenrijk. Ze gaf geregeld uitleg in de media, onder meer over het belang van vaccineren. De arts kreeg maandenlang grote aantallen doodsbedreigingen van tegenstanders van de coronamaatregelen en vaccinaties. In juni sloot ze haar praktijk, omdat ze vreesde voor de veiligheid van haar medewerkers en patiënten. Na haar zelfdoding vorige week werd de politie ervan beschuldigd de bedreigingen niet serieus genoeg te hebben genomen. Het onderzoek naar de bedreigingen is inmiddels uitgebreid naar Duitsland. Vrijdag werd in de Beierse regio Oberbayern de woning van een 59-jarige man doorzocht. Hij wordt verdacht van het bedreigen en stalken van Kellermayr. Andere artsen hebben gezworen dat ze actief zullen blijven in de media en op sociale media door met naam en toenaam informatie te blijven geven over corona en het belang van vaccineren.||https://nos.nl/artikel/2439689-oostenrijk-wil-online-haat-strenger-aanpakken-na-zelfdoding-arts
2022-08-07||Jackpot voor limonadeverkoper Jeremy (11) na oplichting met $100-biljet|| Al zijn zakgeld was de 11-jarige Jeremy kwijt toen hij werd opgelicht door een klant van zijn limonadestandje. Maar een online-inzameling maakt het verlies nu meer dan goed. Om wat extra geld te verdienen verkocht de jongen op straat in de Amerikaanse plaats Everett in de staat Washington drankjes en snoep dat hij met zijn eigen zakgeld had gekocht. Toen een van zijn klanten met een 100-dollarbiljet betaalde, moest hij al zijn geld bij elkaar schrapen om 85 dollar aan wisselgeld te betalen. Toen Jeremy later wat wilde kopen bij een benzinepomp, kwam hij erachter dat het biljet vals was en hij dus al zijn zakgeld kwijt was. "We proberen elke zaak op te lossen, maar dit raakte een snaar bij onze rechercheurs", schreef de politie in een opsporingsbericht over de zaak. "We doen er alles om gerechtigheid voor Jeremy te krijgen en deze valsemunter te vangen." Het politiebericht maakte veel los op Facebook. Zo roemde een buurvrouw de ondernemende Jeremy en zijn broers. Naast een limonadestandje verdienden de jongens ook bij met klusjes als grasmaaien en sneeuwschuiven. "Het zijn harde werkers." De buurvrouw begon een online inzamelingsactie voor de jongen. Om zijn verloren zakgeld te compenseren en "zijn onderneming wat uit te kunnen breiden" hoopte ze 250 dollar op te halen. Na twee dagen staat de teller echter al op ruim 8000 dollar. "Geweldig, ik ben sprakeloos. Bedankt!!!", reageerde de buurvrouw op de bijna 350 personen die gedoneerd hebben. "Het nieuws kan alleen nog maar beter worden als we de dader vinden." Omdat er ook personen waren die persoonlijk wat van Jeremy wilden kopen, zet de jongen vandaag zijn kraampje weer op.||https://nos.nl/artikel/2439688-jackpot-voor-limonadeverkoper-jeremy-11-na-oplichting-met-100-biljet
2022-08-07||Dode op Highland Games: passant (65) geraakt door ijzeren bal|| Tijdens het Nederlandse kampioenschap Highland Games in het Brabantse Geldrop is vanmiddag iemand om het leven gekomen. Het slachtoffer, een passant die in de naastgelegen kasteeltuin liep, werd geraakt door een ijzeren bal. Het gaat om een man van 65 uit Geldrop. De van origine Schotse Highland Games zijn spelen waarbij atleten bijvoorbeeld boomstammen of stenen werpen. Waarschijnlijk ging het mis tijdens een onderdeel genaamd 'Hammer Throw'. Hierbij wordt een metalen bal aan een soort hamer om de as geslingerd en daarna geworpen. Bezoekers vertellen aan Omroep Brabant dat het slachtoffer achter een heg liep van een van de kasteeltuinen. Die liggen naast het evenemententerrein van de Highland Games. Direct na het incident is een deel van het terrein ontruimd.||https://nos.nl/artikel/2439687-dode-op-highland-games-passant-65-geraakt-door-ijzeren-bal
2022-08-07||Hakenkruisvlag opgehangen aan viaduct bij Stroe|| Aan een viaduct langs de A1 bij Stroe, in Gelderland, is vannacht een hakenkruisvlag opgehangen. Wie die heeft opgehangen, is niet duidelijk, daar doet de politie onderzoek naar. Het ophangen van een hakenkruisvlag is strafbaar. De politie zegt daar "zeer alert" op te zijn. Er zijn nog geen verdachten in beeld. "Alle informatie die onze collega's in kaart kunnen brengen over dit incident, wordt gebruikt om eventueel verder onderzoek te doen hiernaar", zegt de politie Oost-Nederland in een reactie. In de berm bij het viaduct in Stroe werden ook autobanden in brand gestoken. Zuidelijker in Gelderland stonden langs de A15 ook hooibalen in brand. Dat gebeurde volgens Omroep Gelderland bij de afslagen Ochten, Dodewaard en Andelst. Inwoners van Stroe zijn geschrokken van de vlag. "Hier hebben wij absoluut niks mee te maken. We vinden het een schande. Dit kan echt niet, nergens", zegt een boer tegen de regionale omroep. Volgens de Joodse belangenorganisatie CIDI is het "niet zomaar een hakenkruisvlag". "Dit is exact de vlag van nazi-Duitsland. Bekladdingen met een hakenkruis zien we wel vaker, maar deze vlag associeert men nog sneller met haat en geweld", reageert Aron Vrieler van het CIDI.||https://nos.nl/artikel/2439686-hakenkruisvlag-opgehangen-aan-viaduct-bij-stroe
2022-08-07||Politie onderzoekt verband tussen fatale aanrijding en twee doden in Zoetermeer|| De politie onderzoekt of er een verband is tussen de fatale aanrijding gisteren in Lekkerkerk en de vondst van twee doden in een huis in Zoetermeer op dezelfde dag. Het dodelijke ongeluk op de N210 gebeurde rond 13.00 uur. Bij de frontale botsing tussen een auto en een busje overleed de bestuurder van de auto. De twee inzittenden van het busje raakten gewond. De lichamen in het huis aan het Kramerplan in Zoetermeer werden enkele uren later gevonden, rond 19.30 uur. Vanavond zei de Haagse politie op zoek te zijn naar een mogelijk verband tussen de vondst van de lichamen en de fatale botsing: de chauffeur die om het leven kwam, woonde op het adres waar de lichamen van een vrouw en een andere man werden gevonden. "Waarschijnlijk ligt er een incident binnen de relationele sfeer ten grondslag aan het incident, waarbij deze twee slachtoffers zijn te betreuren", schrijft de politie.  Volgens buurtbewoners leek er niet zo veel aan de hand bij het gezin dat aan het Kramerplan woonde, schrijft Omroep West. De 72-jarige bewoner die bij de botsing om het leven kwam, liep geregeld buiten met zijn twee hondjes. "Ik maakte wel eens een praatje met hem", zegt een buurvrouw. "Iedereen is met stomheid geslagen. Ik hoorde zaterdagochtend de buurvrouw heel hard schreeuwen. Dat was rond 9.30 uur in de ochtend."||https://nos.nl/artikel/2439684-politie-onderzoekt-verband-tussen-fatale-aanrijding-en-twee-doden-in-zoetermeer
2022-08-07||Belgische influencers boos over dreigende boetes om niet vermelden adres|| Tientallen Belgische influencers zijn gewaarschuwd dat ze een boete krijgen als ze hun adres en ondernemingsnummer niet vermelden op hun profielen op sociale media. De online bekendheden reageren verontwaardigd. Ze vinden de nieuwe regels onzinnig en een inbreuk op hun privacy. Een van de influencers die op de vingers zijn getikt is Acid: Nathan Vandergunst heeft op Instagram ruim 328.000 volgers. "Ik stel voor dat ik een groepchat aanmaak met iedereen (...) want ik ga dit niet doen", zegt hij op Twitter. Omroep VRT schrijft dat de influencer een boete tussen de 208 en 80.000 euro riskeert, of mogelijk zelfs 4 procent van zijn jaaromzet. Toezichthouder FOD Economie zegt dat dit "uiteraard de allerlaatste stap is". De overheidsdienst wijst erop dat elke onderneming, en dus ook influencers, sinds enkele maanden een KVK-nummer, adres en e-mailadres op hun profielpagina moet hebben. "Je hebt 100 procent gelijk dat je het niet doet", reageert de cartoonist van een Belgische krant op Acids bericht. "Na een doodsbedreiging kreeg ik van de politie de vraag waarom ik in hemelsnaam mijn adres op mijn site zette. Omdat dat moet van de wet die jullie zouden moeten kennen, meneer de agent." Een andere influencer stelt dat de overheid met twee maten meet. Hij twittert dat justitieminister Van Quickenborne zijn ondernemingsnummer of adres ook niet op zijn Instagramprofiel heeft staan, met een screenshot erbij. FOD Economie heeft dat overigens wel netjes gedaan op zijn profielen. De overheidsdienst zegt tegen Belgische media dat de regels nu eenmaal voortvloeien uit EU-wetgeving. Maar na vergelijkbare kritiek van Nederlandse influencers is hier besloten dat alleen een contactmogelijkheid bieden voldoende is. FOD Economie zegt tegen de VRT dat het een politieke beslissing is of dat ook in België een oplossing kan zijn.||https://nos.nl/artikel/2439682-belgische-influencers-boos-over-dreigende-boetes-om-niet-vermelden-adres
2022-08-07||50 jaar na rellen Rotterdamse Afrikaanderwijk: 'Acht dagen niet normaal slapen'|| Het is komende week vijftig jaar geleden dat de Rotterdamse Afrikaanderwijk dagenlang werd geteisterd door rellen. Het geweld richtte zich tegen de zogenoemde "Turkenpensions" in de Wapenstraat. De bijna 80-jarige Cemalettin Sahin, eigenaar van een van de panden, blikt bij de regionale omroep Rijnmond terug op die augustus. Er sluimert in 1972 al maanden onvrede in Rotterdam over de "Turkse gastarbeiders", zoals ze toen genoemd worden. Sommige mensen vinden dat Turken voorrang op woningen krijgen. De vlam slaat in de pan op donderdag 9 augustus als een Nederlandse vrouw tijdens haar verhuizing uit een pand van een Turkse pensioneigenaar ruzie krijgt over haar huurachterstand. "Ze dachten waarschijnlijk: hier gebeuren verkeerde dingen, dat zal in die andere pensions ook wel gebeuren, dus wilden ze het oplossen door ons allemaal weg te sturen", verklaart Sahin over dat conflict. De ruzie tussen boze wijkbewoners en Turken mondt uit in rellen. Relschoppers uit andere delen van de stad sluiten zich erbij aan. De ruiten van de vijf naast elkaar gelegen pensions worden ingegooid met stenen. Een brandbom volgt. Een van de pensions wordt overhoop gehaald en de inboedel belandt op straat. Avond na avond probeert de politie honderden relschoppers te verdrijven, maar zodra de agenten vertrekken, komen de relschoppers weer tevoorschijn en vliegen de stenen weer naar binnen. Bekijk hier een nieuwsuitzending over de rellen uit augustus 1972: Cemalettin Sahin is sinds 1964 in Nederland en kocht zijn pand in 1969 voor 33.000 gulden. Hij is thuis als de rellen uitbreken: "Ze gooiden de ruiten in en wij snapten er niets van." Op de tweede dag van de rellen brengt hij zijn gezin in veiligheid en gaat zelf terug naar de Wapenstraat. "We hebben de bedden tegen de ramen gezet, zodat de stenen terug zouden stuiteren." Sahin was bang, vertelt hij aan de regionale omroep. "Ik kon acht dagen niet normaal slapen, hooguit een paar uurtjes in de ochtend." Hij blijft tijdens de rellen binnen, net als de eigenaren van de andere pensions naast hem. Na dagen van angst komt er een einde aan de rellen in de Wapenstraat. Buren van de overkant komen naar buiten: "Mannen, vrouwen en kinderen. Ze haalden de stenen van de straat en een van de mannen pakte de megafoon en sprak de relschoppers toe. Hij zei: 'Wij leven hier met deze Turken en hebben geen last van ze. Wij staan niet toe dat jullie ze nog langer aanvallen'. Ze hebben ons echt geholpen, dat voelde fijn." In de weken na de rellen sluit de gemeente ruim veertig pensions, omdat ze niet voldoen aan de eisen van bouw- en woningtoezicht. In oktober 1972 worden nog 200 pensions gesloten. Kort daarna volgt het besluit dat mensen met een niet-westerse achtergrond over de stad verspreid worden: maximaal vijf procent van de bewoners van een wijk mag een niet-westerse achtergrond hebben. Een meerderheid van de gemeenteraad in Rotterdam stemt voor. Twee jaar later vernietigt de Raad van State de regeling, omdat die in strijd is met het VN-verdrag dat discriminatie door de overheid verbiedt. Ook Sahin stopt na de rellen met zijn pension in de Wapenstraat. Samen met zijn gezin gaat hij op de twee bovenste verdiepingen van het vier etages tellende pand wonen. De onderste twee verdiepingen verhuurt hij aan een gezin. Uiteindelijk verkoopt hij het pand jaren later voor 33.000 gulden, hetzelfde bedrag als waarvoor hij het had gekocht.||https://nos.nl/artikel/2439679-50-jaar-na-rellen-rotterdamse-afrikaanderwijk-acht-dagen-niet-normaal-slapen
2022-08-07||Veel verdwaalde zeezoogdieren, zijn het er meer dan anders?|| Drie walvisachtigen die de Seine op zwemmen, spitssnuitdolfijnen die aanspoelen in Zandvoort, België en Denemarken, een bultrug op Vlieland en dan nog een stuk of drie afgedwaalde walrussen bij Noorwegen en in de Oostzee. Er komen ieder jaar wel een paar zeezoogdieren verkeerd terecht, maar dit jaar lijken het er wel heel veel. De laatste in de reeks is een beloega die de Seine is opgezwommen. Dat dier leeft normaal gesproken in arctische contreien, maar soms dwalen ze af. In mei werd ook een orka gespot in de Franse rivier en vorige maand dook er een dwergvinvis op. Zeezoogdieren in rivieren zijn zeldzaam, en drie achter elkaar is best bizar, zegt Nathalie Houtman van het Wereldnatuurfonds. Orka's en dwergvinvissen komen normaal niet in zoet water. Beloega's zwemmen wel eens de monding van een rivier in, maar vooral in Canada. "Het komt wel eens voor dat je een zeezoogdier in een rivier ziet, maar dat is vaak van korte duur. Het is niet hun natuurlijke leefomgeving." Het meldpunt SOS Dolfijn ziet het aantal meldingen inderdaad al jaren oplopen. Toch wil dat niet meteen zeggen dat er echt meer dieren aanspoelen, zegt een woordvoerder. "Er wordt ook gewoon meer gemeld omdat meer mensen een telefoon bij zich hebben dan vroeger." De strandingen in Nederland worden bijgehouden op walvisstrandingen.nl. Guido Keijl doet dat voor Naturalis al meer dan tien jaar, maar de aangespoelde zeezoogdieren worden al veel langer geturfd: de oudste waarnemingen gaan terug tot in de 13de eeuw. Ook toen, merkt Keijl op, spoelden er af en toe walvissoorten aan die hier niet thuishoren. Volgens hem is het aantal strandingen ieder jaar anders. Sinds 2000 liep het uiteen van 3 tot 16 per jaar (de ruim 10.000 bruinvissen niet meegeteld): Ruim 98 procent van de aangespoelde walvisachtigen zijn bruinvissen die (net als dwergvinvissen) van nature in de Noordzee voorkomen. Bij de andere zeezoogdieren is het ook niet altijd duidelijk waarom ze in de relatief ondiepe en troebele Noordzee terechtkomen. Het verschilt per soort. Gewone vinvissen komen bijvoorbeeld wel eens in aanvaring met een schip in de golf van Biskaje, weet Keijl, en als zo'n kadaver op de boeg blijft hangen wordt het met dat schip meegevoerd naar onze kustwateren. Vaker gaat het om zeezoogdieren die de weg zijn kwijtgeraakt op zoek naar voedsel. Klimaatverandering heeft daar ook invloed op, al is het moeilijk aan te geven hoeveel. Op 19 juli lukte het badgasten gestrande spitssnuitdolfijnen weer richting zee te begeleiden: Steve Geelhoed, onderzoeker bij Wageningen Marine Research, valt op dat de laatste jaren steeds meer verschillende soorten aan de Europese kusten stranden. Er worden ook vaker levende dieren gespot, zoals bultruggen. De bultrug weet zich meestal wel te redden in de Noordzee, maar er komen ook soorten die hier van oudsher echt niet thuishoren. Mogelijke oorzaak ligt bij het 's zomers sterker smelten van het zee-ijs in het hoge noorden, legt Geelhoed uit. "Walvissen die daar leven zoeken naar voedsel langs de randen van het ijs, waar hogere concentraties voedsel te vinden zijn. Zonder zee-ijs gaan ze op zoek naar nieuwe voedselgebieden en dwalen ze soms af." Bijkomend probleem is dat dolfijnen en (tand)walvissen zoals de potvis met sonar scannen op obstakels. "De Noordzee is ondiep met een glooiende bodem dus dan krijgen ze geen signaal terug en denken ze dat er geen obstakels zijn, en voor je het weet liggen ze op het strand." Eenmaal aangespoeld loopt het vaak niet goed af. Zelfs als het lukt de dieren weer de zee in te krijgen, raken ze vaak opnieuw de weg kwijt en spoelen ze bijvoorbeeld weer op de Engelse kust aan. Volgens Nathalie Houtman van het Wereldnatuurfonds hebben de walvisachtigen, net als als ander zeeleven, last van menselijke activiteit. Scheepvaart, visserij en klimaatverandering. Sommigen wijzen ook op de oprukkende windmolenparken in zee, die een laagfrequent geluid maken. Maar als verdwaalde zeezoogdieren daar terecht komen hebben ze al ergens een afslag gemist, merkt onderzoeker Geelhoed op. "Daarnaast maakt hun eigen sonar juist een geluid op hogere frequenties, dus letten ze niet op dat gebrom." Volgens Keijl hebben de windmolenparken zelfs een prettige bijkomstigheid: er mag niet gevist worden, dus mogelijk ontstaan er kraamkamers voor vis. "En dat is dan weer goed nieuws voor zeehonden, dolfijnen en walvissen."  ||https://nos.nl/artikel/2439678-veel-verdwaalde-zeezoogdieren-zijn-het-er-meer-dan-anders
2022-08-07||Opnieuw Oekraïense graanschepen vertrokken uit Zwarte Zeehavens|| Vier schepen met graan zijn vanochtend vertrokken uit Oekraïense havensteden aan de Zwarte Zee. Dat heeft minister Oleksandr Koebrakov van Infrastructuur gemeld. Het is bijna een week na het vertrek van het eerste graanschip, dat maandag de haven van Odessa uit voer volgens het graanakkoord met Rusland. Vrijdag vertrokken ook drie schepen uit Oekraïense havens. Volgens Koebrakov hebben de schepen samen bijna 170.000 ton graan aan boord. De schepen zijn de Mustafa Necati, de Star Helena, de Glory en de Riva Wind. Alle graanschepen uit Oekraïne varen naar de Turkse stad Istanbul. Het is de bedoeling dat het aantal snel toeneemt. "Onze volgende stap is om het mogelijk te maken dat onze havens meer dan honderd vrachtschepen per maand kunnen afhandelen", zei Koebrakov gisteren. In een tweet maakte Koebrakov melding van het vertrek van vier schepen vandaag: Het eerste schip kwam vorige week aan in Turkije, vanwaar het na inspectie vertrok naar Libanon. Het zou vandaag aankomen in Tripoli, maar volgens de Oekraïense ambassade heeft het schip vertraging opgelopen en zal het vandaag niet arriveren. Over de oorzaak van de vertraging of de verwachte aankomstdatum is niets bekendgemaakt. Het schip ligt volgens een trackingsite nog voor de Turkse kust. Op de vrachtbrief, waarvan persbureau Reuters een kopie heeft gezien, staat dat het schip volgens planning dinsdag in Libanon moet aankomen. De Libanese ministers van Transport, Landbouw en Economische Zaken zeggen alle drie dat ze niet weten voor wie het graan aan boord van de Razoni bestemd is. Het akkoord dat Rusland en Oekraïne op 22 juli sloten met Turkije en de Verenigde Naties kwam tot stand na waarschuwingen van de VN dat er op verschillende plekken in de wereld een hongersnood dreigt als het graan nog langer wordt tegengehouden. Vooral Afrika en het Midden-Oosten zijn afhankelijk van het Oekraïense graan. De schepen worden in Turkije geïnspecteerd om te voorkomen dat er bijvoorbeeld wapens worden gesmokkeld. In Istanbul is het coördinatiecentrum gevestigd voor de uitvoering van het akkoord. Daarna kunnen ze op weg naar hun eindbestemming.||https://nos.nl/artikel/2439677-opnieuw-oekraiense-graanschepen-vertrokken-uit-zwarte-zeehavens
2022-08-07||President Ivoorkust verleent voorganger en oud-rivaal Gbagbo gratie|| President Ouattara van Ivoorkust gaat gratie verlenen aan zijn voorganger Gbagbo. Ouattara en Gbagbo staan bekend als rivalen. Gbagbo weigerde na de verkiezingen in 2010 te erkennen dat hij had verloren van Ouattara en dat leidde tot een conflict met duizenden doden. Desondanks heeft Ouattara een presidentieel decreet ondertekend waarmee hij zijn voorganger gratie verleent. Vorig jaar keerde Gbagbo terug in Ivoorkust nadat hij jarenlang in het buitenland had verbleven. Er hing hem nog een gevangenisstraf van twintig jaar boven het hoofd voor zijn rol in de crisis na de verkiezingen van 2010, maar door die straf kan een streep gehaald worden. Vorige maand had Ouattara een zeldzame ontmoeting met Gbagbo en een andere oud-president, Bedié, die van 1993 tot 1999 aan de macht was in het Afrikaanse land. Ouattara zou zich willen verzoenen met zijn voorgangers in aanloop naar de verkiezingen in 2025. In een televisietoespraak zei de huidige president dat hij hoopt zo de sociale cohesie te verbeteren. Gbagbo was van 2000 tot 2011 president van Ivoorkust. In 2010 verloor hij de verkiezingen van Ouattara, maar hij weigerde zijn nederlaag te erkennen. Wat volgde was een maandenlange bloedige strijd tussen legers van Gbagbo en Ouattara. Daarbij vielen meer dan drieduizend doden. In april 2011 werd Gbagbo gearresteerd en kon Ouattara officieel geïnstalleerd worden als president. Een paar maanden na zijn arrestatie werd Gbagbo uitgeleverd aan het Internationaal Strafhof in Den Haag. Hij was het eerste voormalig staatshoofd dat daar werd vervolgd. Gbagbo bracht zeven jaar door in hechtenis, maar werd in 2019 in hoger beroep vrijgesproken van misdaden tegen de menselijkheid.||https://nos.nl/artikel/2439674-president-ivoorkust-verleent-voorganger-en-oud-rivaal-gbagbo-gratie
2022-08-07||Palestijnse groepering bevestigt dood commandant, opnieuw beschietingen Israël|| De Palestijnse militante beweging Islamitische Jihad bevestigt dat het Israëlische leger nog een hoge commandant heeft gedood. Als gevolg van de Israëlische bombardementen zijn inmiddels 31 strijders en burgers omgekomen, onder wie zes kinderen, melden de Palestijnse autoriteiten. Voor de derde dag op een rij voert Israël luchtaanvallen uit en worden vanuit Palestijnse gebieden raketten gelanceerd. Onder meer in de omgeving van Jeruzalem en de Gazastrook klinken zondagmorgen luchtalarmen en explosies. Het Israëlische leger meldt dat de gedode commandant Khaled Mansour zich in een tunnel bevond. Met zijn dood is ook de plaatsvervangende leider uitgeschakeld van de groepering, die Israël en de EU als terreurorganisatie beschouwen. Islamitische Jihad bevestigt dat er naast Khaled Mansour nog twee strijders bij de aanval zijn gedood. Aanvullend meldt de groepering dat er bij de bombardementen in het zuiden van Gaza vijf burgers zijn omgekomen, onder wie een kind en drie vrouwen. Meerdere huizen en appartementen zijn door luchtaanvallen met de grond gelijkgemaakt, melden de Palestijnse autoriteiten. Die zeggen ook dat er ruim 250 mensen gewond zijn geraakt bij de bombardementen. Machthebber Hamas stelt dat er gisteren zeker vier kinderen zijn gedood bij een luchtaanval in de buurt van een vluchtelingenkamp in Gaza. In de zeer dichtbevolkte Gazastrook leven volgens de VN zo'n 1,4 miljoen Palestijnse vluchtelingen. Het Israëlische leger ontkent dat het verantwoordelijk is voor de explosie waar Hamas over spreekt. De ontploffing waarbij de kinderen zouden zijn omgekomen is volgens Israël veroorzaakt door een mislukte raketlancering door Islamitische Jihad. Het leger meldt nog eens 20 arrestaties van leden van de militante beweging. Aan Israëlische zijde zijn door drie dagen van beschietingen 21 mensen gewond geraakt, melden de ambulancediensten. Het overgrote deel van de honderden vanuit Palestijnse gebieden gelanceerde raketten is volgens het leger onderschept. Naast de met name ongeleide en geïmproviseerde raketten, zijn er ook mortieren afgevuurd door Palestijnse militanten. De gewelduitbarsting van de afgelopen dagen is de grootste in ruim een jaar tijd. Egypte bemiddelt met zowel de Israëlische als de Palestijnse autoriteiten om de gevechten tot een einde te brengen. De Gazastrook grenst in het westen aan Egypte. In diverse kleine oorlogen zijn de afgelopen 14 jaar ruim 4000 Palestijnen gedood, meldt de VN. Ruim de helft daarvan waren burgerslachtoffers. In dezelfde periode zijn er 106 Israëliërs gedood.||https://nos.nl/artikel/2439671-palestijnse-groepering-bevestigt-dood-commandant-opnieuw-beschietingen-israel
2022-08-07||Spookrijdende auto crasht na politieachtervolging op A27 bij Nieuwendijk || Op de A27 ter hoogte van Nieuwendijk, in Noord-Brabant, is vanochtend een auto gecrasht na een politieachtervolging. Volgens de politie werd er gedurende een deel van die achtervolging spookgereden door de auto. De drie personen die in de auto zaten, zijn allemaal aangehouden. Twee van hen zijn met verwondingen naar het ziekenhuis gebracht. De derde verdachte zit in een politiecel. Het gaat om twee mannen uit het Belgische Schaerbeek en een man uit Bergen op Zoom. De politie wilde de auto controleren omdat agenten dachten dat een van de inzittenden mogelijk een wapen bij zich droeg. De bestuurder ging er met hoge snelheid vandoor. De toerit van de A27 bij Nieuwendijk werd tijdelijk afgesloten voor onderzoek. Bij het onderzoek van de auto vermoedde de politie dat er mogelijk explosieven in lagen, maar dat bleek niet het geval.||https://nos.nl/artikel/2439670-spookrijdende-auto-crasht-na-politieachtervolging-op-a27-bij-nieuwendijk
2022-08-07||'China wil regelmatig oefeningen houden in Straat van Taiwan'|| China is van plan om regelmatig militaire oefeningen te houden aan de oostkant van de middellijn in de Straat van Taiwan. Dat zegt een commentator op de Chinese staatstelevisie. Die lijn wordt gezien als de officieuze grens tussen Taiwan en China. Normaal gesproken passeren militaire schepen en vliegtuigen die lijn niet. Volgens diezelfde commentator, geciteerd door persbureau Reuters, is het een denkbeeldige, door het Amerikaanse leger bedachte lijn die nooit wettelijk is erkend. Bijna alle Chinese militaire oefeningen zijn, zoals aangekondigd, vandaag geëindigd. Eén oefening duurt nog tot morgenochtend, wat die precies inhoudt is niet duidelijk. China heeft naast de mogelijke oefeningen in de Straat van Taiwan, ook aangekondigd de komende tijd op andere plekken hun militair materieel te willen testen. Dat zou moeten gebeuren in de Golf van Bohai en in de Gele Zee, een stuk noordelijker dan Taiwan. Vandaag voeren zo'n tien Chinese en tien Taiwanese marineschepen dicht bij de middellijn. Taiwan noemde het sturen van de schepen en militaire vliegtuigen een "gepaste reactie" op de Chinese militaire oefeningen. Donderdag begon China met die militaire oefeningen rond Taiwan. Taiwan zegt dat ook vandaag meerdere Chinese militaire schepen, vliegtuigen en drones aanvallen simuleren op het eiland en op Taiwanese marineschepen. De Taiwanese premier Su Tseng-Chang noemt de militaire acties van China "arrogant" en erop gericht om de vrede en stabiliteit in Taiwan te verstoren. Ook riep hij "buitenlandse vijanden" op te stoppen met cyberaanvallen en het verspreiden van nepnieuws dat het moreel van de Taiwanese bevolking ondermijnt. Zo reageren Taiwanezen op de Chinese militaire oefeningen: Afgelopen donderdag begon China aan de militaire oefeningen rond Taiwan. Gisteren waren daar twintig gevechtsvliegtuigen, veertien andere vliegtuigen en helikopters en veertien marineschepen uit China bij betrokken. Vandaag deden er volgens Taiwan zeker 66 Chinese gevechtsvliegtuigen en veertien oorlogsschepen van het Volksbevrijdingsleger mee.  De Chinese minister van Buitenlandse Zaken zei vandaag, tijdens een bezoek aan Bangladesh, dat Taiwan geen deel uitmaakt van de VS maar van China. Volgens hem waren de militaire oefening en de sancties tegen Taiwan "gepast en legaal" en bedoeld om de "soevereiniteit en territoriale integriteit" van China te beschermen. De onrust rond Taiwan is het gevolg van het bezoek van de Amerikaanse toppolitica Nancy Pelosi aan het eiland. China, dat Taiwan als afvallige provincie beschouwt, ziet dat als een provocatie. Daarom is ook de samenwerking met de VS op het gebied van onder meer het klimaat en grensoverschrijdende misdaad stopgezet. Waar draait het conflict rond Taiwan om? Een korte uitleg:||https://nos.nl/artikel/2439665-china-wil-regelmatig-oefeningen-houden-in-straat-van-taiwan
2022-08-07||Bedrijfswinsten zijn hoog, de rekening is voor de consument|| Het is misschien wel de meest prangende economische vraag van dit moment: wie betaalt de rekening van de torenhoge energie- en grondstofprijzen? Een blik op de kwartaalcijfers van een aantal grote multinationals laat zien dat die rekening in ieder geval niet bij hen ligt. Want onder meer Shell, Unilever en Heineken zagen de winsten over het afgelopen kwartaal fors stijgen, soms tot recordhoogte. Ondertussen stelde het Centraal Planbureau (CPB) in juni dat terwijl de bedrijfswinsten al een paar jaar toenemen, huishoudens te maken hebben met hogere energielasten. Conclusie: de verdeling van de lasten en baten is scheef. En De Nederlandsche Bank (DNB) becijferde vorige maand dat de gestegen energiekosten tot nu toe maar beperkt vat krijgen op bedrijfswinsten. De consument die hun producten koopt, kijkt tegelijkertijd aan tegen een inflatie van inmiddels ruim 10 procent. Shell is van bovenstaande bedrijven het meest extreme geval. Het bedrijf profiteert direct van prijzen die op de wereldmarkt behaald worden. Onder aan de streep kwam de winst de afgelopen drie maanden uit op 18 miljard dollar. Bestuursvoorzitter Ben van Beurden zei daarover zich te realiseren dat de winsten "zeer aanzienlijk" zijn. De hoge prijzen noemt hij een "wereldwijd fenomeen" waar Shell niet veel aan kan doen. Aan het verdienen van geld hangt wel een verantwoordelijkheid, zegt hij. De winsten leiden tot vragen op sociale media en in het geval van de olie- en gasbedrijven woede bij VN-topman Antonio Guterres. Die stelt dat "excessieve winsten" van olie- en gasbedrijven immoreel zijn en dat overheden overwinsten moeten besteden aan kwetsbaren. Top-omzetten en recordwinsten willen niet direct zeggen dat bedrijven misbruik maken van de gelegenheid om prijzen op te krikken, zegt Jasper Lukkezen, econoom en hoofdredacteur van vakblad ESB. "Maar bedrijven maken wel gebruik van de inflatie." Hij noemt dit gekscherend het Unilever-effect. "Wat je ziet bij dit bedrijf - en daarin is het niet de enige - is dat er afgelopen kwartaal met minder verkochte producten meer geld is verdiend. Dat kan alleen als de prijzen hoger zijn dan de pure kostenstijging vereist." Dat bedrijven gestegen kosten van onder meer energie, grondstoffen en lonen proberen te doorberekenen aan klanten om de eigen marge op peil te houden, is niet meer dan logisch, zegt Lukkezen. "En het lukt ze ook." Maar volgens hem grijpen met name grote bedrijven inflatie aan als excuus en geven de prijsverhogingen aan dat zij niet bang zijn dat de consument uitwijkt naar de concurrent. Oftewel: ze dúrven de prijzen te verhogen. "Bedrijven hebben te kampen met kostenstijgingen, zij berekenen dat door, logisch. Maar: we komen ook uit een economische periode met groei, er is gewoon meer vraag dan aanbod. Hun uitgangspunt is gunstig." Ook Jan Willem Velthuijsen, hoofdeconoom bij accountants- en advieskantoor PwC ziet de grote vraag als oorzaak van de gestegen prijzen. "In coronatijd hebben consumenten geld opgepot. Tegelijkertijd sluit ik niet uit dat sommige bedrijven de prijzen aandikken, al denk ik dat niet bij bovengenoemde multinationals." Een andere belangrijke factor in de blinkende bedrijfscijfers is tijd, zegt Velthuijsen. "De verkopen schieten nog een tijdje door en de kosten sijpelen later door in de winst- en verliesrekening van bedrijven. Dat zie je nog niet in de cijfers van het afgelopen halfjaar." Die vertraging zit hem in het type kostenstijgingen waarmee bedrijven te kampen hebben. In Europa gaat het vooral om een verhoging van de energieprijzen. "Dat is iets dat je vertragend merkt in andere kosten", zegt Velthuijsen. "De vraag is nog hoog, de kosten nog relatief laag." Hij verwacht dat de vraag straks juist zal dalen, en de kosten zullen toenemen. Net zoals VN-baas Guterres aandringt om buitensporige winsten van olie- en gasbedrijven te belasten om daarmee de meest kwetsbare mensen te ondersteunen, zien ook Lukkezen en Velthuijsen een taak voor de overheid. "Als de bevolking niet kan rondkomen, moet je daar iets aan doen met de inkomensbelasting. Kom mensen met lage inkomens op die manier tegemoet", zegt Velthuijsen. Lukkezen wijst naar de winstmeevallerbelasting, in het Engels 'windfall tax': een speciale heffing op meevallers voor een bedrijf waar ze niks voor hebben hoeven doen. Zoiets is in Nederland afgeschoten wegens complexiteit in de Tweede Kamer. "Maar in Italië en het Verenigd Koninkrijk gebeurt dit wel bij energiebedrijven." Een andere optie volgens hem is het geven van geld, zoals de huidige 800 euro energietoeslag. "Dat zou je breder kunnen doen. Maar in het beperken van de prijsstijgingen met een wet, zou ik als overheid voorzichtig zijn."||https://nos.nl/artikel/2439663-bedrijfswinsten-zijn-hoog-de-rekening-is-voor-de-consument
2022-08-07||Wekdienst 7/8: Mijnenjager sluit aan bij vloot NAVO • Start eredivisieseizoen Feyenoord en AZ|| Goedemorgen! De Nederlandse mijnenjager Vlaardingen vertrekt om aan te sluiten bij een NAVO-vloot op de Middellandse Zee, en ook voor AZ en Feyenoord begint de eredivisie. Vandaag is het zonnig en droog. Wel vormen zich in de loop van de dag enkele stapelwolken, vooral in het noorden van het land. De noord- tot noordwestenwind waait zwak tot matig en het wordt 20 tot 25 graden.  Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De Nederlander Aydin C. (44) is door een Canadese jury schuldig bevonden aan afpersing, intimidatie en het bezit en verspreiden van kinderporno. C. stond de afgelopen weken terecht in de zaak rondom Amanda Todd (15). Die Canadese scholier beroofde zich in 2012 van het leven nadat ze door C. was afgeperst met naaktfoto's die ze hem had gestuurd. Aydin C. werd in 2018 in Nederland al veroordeeld tot tien jaar en acht maanden cel voor het misbruiken van tientallen meisjes en een aantal mannen. Welke straf C. in Canada krijgt, bepaalt de rechter later. Nederlanders gaan massaal weer op vakantie nu corona op de achtergrond is. Maar voor steeds meer gezinnen is dat niet mogelijk omdat ze niet genoeg geld hebben. Dat ziet ook Stichting Weekje Weg, die gratis vakanties organiseert voor gezinnen die dat zelf niet kunnen betalen. De vraag naar hun diensten neemt toe, legt directeur Sacha Engelschman uit. Fijne zondag!||https://nos.nl/artikel/2439656-wekdienst-7-8-mijnenjager-sluit-aan-bij-vloot-navo-start-eredivisieseizoen-feyenoord-en-az
2022-08-07||Nog vijf arrestaties om moord op Britse journalist en Braziliaanse activist|| De Braziliaanse politie heeft vijf nieuwe arrestaties verricht in de zaak rond de moord op een Britse journalist en een Braziliaanse activist in de Amazone. Ze waren al anderhalve maand in het vizier van de politie. Er zijn niet veel details bekendgemaakt, maar drie van de verdachten zijn familie van Amarildo da Costa Oliveira, een visser die bekend heeft Dom Phillips en Bruno Pereira samen met een ander te hebben omgebracht. De drie zouden geholpen hebben de lichamen te verbergen. Wie de andere twee nu opgepakte verdachten zijn, is onduidelijk. Phillips en Pereira verdwenen in juni in de Javarivallei in de Amazone. De Brit werkte aan een boek over corruptie en illegale visvangst, mijnbouw en houtkap in het gebied, Pereira begeleidde hem. In het boek zou het ook gaan over de gevolgen van die activiteiten voor de inheemse bevolking in het gebied. De Braziliaanse politie zocht lang naar de vermiste mannen en vond hun lichamen op aanwijzing van twee van de verdachten, die bekenden Phillips en Pereira te hebben vermoord. Ze waren doodgeschoten en in een haastig gegraven kuil gelegd. Volgens de politie waren de verdachten waarschijnlijk bang dat Pereira op foto had vastgelegd hoe ze schildpadden en grote zoetwatervissen vingen in de rivier. Die vissen leveren tot wel 1000 dollar per stuk op in Brazilië en Colombia. Criminele bendes sturen arme vissers op pad om ze illegaal te vangen in inheems gebied. Een eerder opgepakte verdachte is inmiddels door de politie geïdentificeerd. Het gaat om Ruben Dario da Silva Villar, die ook wel bekendstaat als Colômbia. Hij zou de leider zijn van de criminele bende die de andere verdachten aanstuurde. Hij regelde de export van de illegale vangsten, zegt de politie. Volgens vertegenwoordigers van de inheemse bevolking is dat bewijs dat de moord op Phillips en Pereira geen actie was van eenlingen; mogelijk heeft de lokale maffia opdracht gegeven. "Er is al heel lang een criminele organisatie actief in de Javarivallei", zegt een advocaat van de inheemse bevolking tegen The Guardian, een van de kranten waar Phillips voor schreef. "En het onderzoek, de operatie en de arrestaties van vandaag bevestigen dat."||https://nos.nl/artikel/2439655-nog-vijf-arrestaties-om-moord-op-britse-journalist-en-braziliaanse-activist
2022-08-07||Atoomwaakhond: kans op kernramp reëel bij aanhoudende beschietingen Zaporizja|| De internationale atoomwaakhond IAEA maakt zich ernstig zorgen om beschietingen bij de kerncentrale van Zaporizja in Oekraïne. Alle militaire activiteiten rondom de kerncentrale moeten stoppen, anders bestaat een "zeer reëel gevaar" op een nucleaire ramp, zegt directeur-generaal Rafael Grossi in een verklaring. Rusland bezet de kerncentrale en het gebied eromheen sinds maart. Bij de gevechten om de centrale raakte toen een reactor beschadigd die op dat moment niet operationeel was. Vrijdag raakten stroomkabels van de grootste kerncentrale van Oekraïne en heel Europa beschadigd door artillerievuur. Volgens de eigenaar van de centrale moest een van de krachtbronnen worden uitgeschakeld vanwege de schade, waardoor het veilig opereren van de kerncentrale in het geding is. De operatie van de centrale is in handen van Oekraïens personeel, dat onder Russisch bewind moet werken. De Russen wijzen met de vinger naar Oekraïne dat de centrale zou hebben aangevallen. Daarvoor is geen bewijs. Oekraïne zegt dat Rusland vanuit het complex munitie afvuurt en recent meer wapens in de centrale heeft gestationeerd. Bewoners van het nabijgelegen Nikopol, dat nog onder Oekraïense controle valt, rapporteren regelmatig artilleriebeschietingen vanuit de centrale op hun woonplaats. IAEA-directeur-generaal Grossi noemt elke beschieting gericht op de centrale of uitgevoerd vanuit de centrale "spelen met vuur, met potentieel catastrofale gevolgen". Een ongeluk kan "de volksgezondheid en het milieu in Oekraïne en daarbuiten" in gevaar brengen. Bekijk ook deze video over het strategische belang van de kerncentrale in Zaporizja:||https://nos.nl/artikel/2439654-atoomwaakhond-kans-op-kernramp-reeel-bij-aanhoudende-beschietingen-zaporizja
