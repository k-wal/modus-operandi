2022-08-11||Schiphol compenseert reizigers die door chaos op luchthaven vlucht misten || Reizigers die op Schiphol door lange wachtrijen hun vlucht hebben gemist, worden door de luchthaven gecompenseerd. Het gaat om reizigers die tussen 23 april 2022 en 11 augustus 2022 tijdig op de luchthaven aanwezig waren, maar hun vlucht misten als gevolg van de lange wachttijd voor de securitycontrole. Dat is Schiphol overeengekomen met de Consumentenbond en Max Ombudsman. Het gaat om een tijdelijke regeling. De reizigers kunnen tot en met 30 september een aanspraak maken op de regeling. Schiphol-topman Dick Benschop toont begrip voor mensen die buiten hun schuld hun vlucht hebben gemist. "We vinden het uiterst vervelend dat er mensen zijn die door een lange rij bij de securitycontrole hun vlucht hebben gemist. Daarmee hebben ze een vakantie of een deel van hun vakantie moeten missen en met die mensen voelen wij mee." De luchthaven vergoedt alleen kosten die niet op een andere manier vergoed zijn, bijvoorbeeld door een verzekering of een luchtvaartmaatschappij. Volgens een woordvoerder van Schiphol zijn er momenteel ongeveer 1500 compensatieverzoeken ingediend. Ze verwacht dat dat aantal nog verder zal oplopen. "Ik ben blij dat Schiphol haar verantwoordelijkheid neemt richting de consument," zegt Jeanine Janssen van MAX Ombudsman. Er kan bijvoorbeeld compensatie aangevraagd worden voor kosten die gemaakt zijn voor het omboeken van een vlucht of voor een vervangende vlucht. Ook kunnen kosten voor een ongebruikte accommodatie vergoed worden, of alternatief vervoer voor reizigers die op een andere manier naar een bestemming hebben moeten reizen. De afgelopen maanden heeft Schiphol gewerkt aan het werven van personeel en het aantrekkelijk maken van werken op de luchthaven. Op deze manier probeerde de luchthaven zich voor te bereiden op de zomerdrukte. Ook Eindhoven Airport, dat onder Royal Schiphol Group valt, gaat reizigers compenseren die hun vlucht hebben gemist door lange wachtrijen. Net als bij luchthaven Schiphol hebben gedupeerde passagiers tot 30 september om hiervoor een verzoek in te dienen.||https://nos.nl/artikel/2440196-schiphol-compenseert-reizigers-die-door-chaos-op-luchthaven-vlucht-misten
2022-08-11||Gewapende man die FBI-kantoor probeerde binnen te komen doodgeschoten|| Een gewapende man heeft geprobeerd om een kantoor van de FBI in Cincinnati in de staat Ohio binnen te komen. Na een urenlange achtervolging heeft de politie hem neergeschoten, melden de autoriteiten van Ohio. De man bezweek later aan zijn verwondingen. Volgens lokale autoriteiten is nog geprobeerd om met de man te onderhandelen in pogingen hem te arresteren. Toen dat niet lukte en de man een pistool trok, werd hij neergeschoten. Over zijn motief is nog altijd niets bekend. Amerikaanse media schrijven dat het gaat om een 42-jarige man die mogelijk betrokken was bij de rellen rond het Capitool in januari. Ook zou worden onderzocht of hij banden heeft met rechtsextremistische groeperingen, waaronder de organisatie Proud Boys, die betrokken was bij het plan voor de Capitoolbestorming. De man zou zijn uitgerust met een semiautomatisch wapen en een spijkerpistool. Toen hij daarmee het FBI-kantoor probeerde binnen te dringen, werd het alarm geactiveerd en vluchtte hij weg. De achtervolging leidde naar het 80 kilometer verderop gelegen Wilmington, waar de verdachte zich in een maisveld probeerde te verschuilen. De poging het FBI-gebouw binnen te dringen komt op een moment dat er veel dreigementen tegen de federale politiedienst worden geuit. Maandag doorzocht de FBI het huis van Donald Trump in Florida op zoek naar documenten met staatsgeheime informatie die Trump uit het Witte Huis zou hebben meegenomen. Aanhangers van Trump zien het onderzoek van de FBI als politiek gemotiveerd. De rechter die de huiszoeking heeft goedgekeurd is veelvuldig bedreigd. Trump-aanhangers buiten en binnen de politiek hebben opgeroepen de FBI "kapot te maken" en zelfs een burgeroorlog te starten. De Amerikaanse veiligheidsdiensten zijn daarom zeer alert op alle dreigingen rond personen en instellingen die betrokken zijn bij het onderzoek naar Trump. De FBI heeft personeel aangeraden niet bij demonstranten in de buurt te komen en pasjes van de dienst niet zichtbaar te dragen. FBI-directeur Christopher Wray zegt nu, in reactie op de verijdelde aanval in Ohio, dat zulke acties "het respect voor de rechtsstaat" aantasten en een hard gelag zijn voor "de mannen en vrouwen die zo veel opofferen om anderen te beschermen". Ook de Amerikaanse minister van Justitie, Merrick Garland, zei een paar uur na het incident dat hij het zich zeer aantrekt dat de integriteit van de FBI in twijfel getrokken wordt. "Onder mijn leiding wordt de wet bij iedereen gelijk toegepast, zonder angst en zonder gunsten te verlenen", zei hij in een ingelaste persconferentie. Garland ging niet inhoudelijk in op het FBI-onderzoek naar Trump. Wel zei hij dat hij de huiszoeking in de villa van de oud-president persoonlijk had goedgekeurd. Wat het Amerikaanse ministerie van Justitie betreft wordt het huiszoekingsbevel zo snel mogelijk openbaar gemaakt, vanwege "het grote publieke belang" dat ermee gemoeid is. Een rechter moet daarover beslissen, Trump kan er bezwaar tegen aantekenen.||https://nos.nl/artikel/2440190-gewapende-man-die-fbi-kantoor-probeerde-binnen-te-komen-doodgeschoten
2022-08-11||Aanval op Krim symbolisch, maar past ook in militaire strategie Oekraïne|| De aanval op een Russische basis op de geannexeerde Krim kwam als een verrassing. Deskundigen zeggen dat de Oekraïense operatie werd uitgevoerd na een grondige voorbereiding en met grote precisie. Om de Russische militaire basis te raken waren raketten nodig die zo'n 200 kilometer kunnen afleggen. Op satellietbeelden is te zien dat de basis zwaar beschadigd is. De aanval past in de militaire strategie van het land, zegt oud-commandant van de landmacht Mart de Kruif. Hoewel Oekraïne de verantwoordelijkheid voor de aanval niet heeft opgeëist, kunnen we volgens De Kruif "uitgaan van een doelbewuste aanval, gezien de gerichtheid en mate van verwoesting. Dit is nauwkeurig voorbereid." Niets wijst op een incident, of explosies door een niet uitgedoofde sigarettenpeuk, zoals de Oekraïense defensieminister suggereerde. Dinsdag werden zware explosies gemeld op een luchtmachtbasis op het schiereiland. Ooggetuigen spraken van twaalf explosies. Of er ook zoveel raketten zijn afgevuurd, is volgens De Kruif niet te zeggen. "Als de vliegtuigen op de basis bewapend en volgetankt waren, zorgt dat voor een kettingreactie van explosies." Op de beelden is te zien dat zeker zes gevechtsvliegen zijn verwoest. De Krim heeft grote symbolische en strategische betekenis voor beide partijen. Het is voor het eerst dat Oekraïne het schiereiland heeft aangevallen sinds de Russische annexatie in 2014 . Een grote overwinning voor het leger, zo klonk het in Oekraïne. Het blijft onduidelijk welk wapen Oekraïne heeft ingezet om de Krim te raken. "Ze kunnen hier middellangeafstand ballistische raketten voor hebben gebruikt uit hun eigen arsenaal, of antischeepsraketten die door de Britten zijn geleverd", zegt De Kruif. "Die zijn eigenlijk bedoeld om schepen mee te raken, maar het kan wel." Een andere optie is dat Oekraïne in bezit is van een wapen waar de buitenwereld geen weet van heeft. De kans is klein dat het leger gebruik heeft gemaakt van een Himars-raketsysteem, een zwaar wapen dat is geleverd door de VS. "Die hebben wel grote precisie, maar het zou politiek opmerkelijk zijn", aldus De Kruif. De Amerikanen hebben bij de levering als voorwaarde gesteld dat raketten niet meer dan 80 kilometer verderop terecht mogen komen, om er zeker van te zijn dat Russisch grondgebied niet geraakt kan worden. Voor deze aanval hebben de raketten zeker 200 kilometer moeten afleggen. De oud-commandant ziet de oorlog langzaam kantelen in het voordeel van Oekraïne. "Twee weken geleden is Oekraïne begonnen met een groot tegenoffensief in het zuiden en de Donbas. Sindsdien verliezen de Russen meer terrein dan ze winnen. Oekraïne neemt steeds meer het initiatief", aldus De Kruif. Wat helpt zijn de zware wapens die Oekraïne uit het westen heeft gekregen, waardoor ze vanaf grote afstand Russische wapendepots kunnen aanvallen. "Beide partijen hebben genoeg munitie, nu komt het aan op motivatie en leiderschap."||https://nos.nl/artikel/2440187-aanval-op-krim-symbolisch-maar-past-ook-in-militaire-strategie-oekraine
2022-08-11||Oekraïne jaagt op 'verraders' die met Russen samenwerken|| "Er is tuig onder ons dat voor de bezetter werkt. Ze nemen bloedgeld aan en geven in ruil daarvoor informatie over het leger van Oekraïne. Dit uitschot is in ons midden. Ze zijn erger dan de vijand, ze zijn verraders." Aan het woord is Oleksandr Vilkoel, militair commandant van Kryvy Rih, de stad waar president Zelensky opgroeide. "Ik betaal u uit eigen zak 50.000 hryvna's (ongeveer 1300 euro) als op basis van uw informatie zo'n spion gepakt wordt. Als u iemand aangeeft die sympathiseert met de Russen krijgt u 10.000 hryvna (ongeveer 260 euro)." In zijn post op zijn socialmediakanaal laat hij er geen twijfel over bestaan hoe hij denkt over landgenoten die met de Russische vijand heulen. "Met mijn oproep wil ik mensen aanmoedigen alert te zijn", zegt hij op zijn kantoor. "Natuurlijk is het opsporen van spionnen en verraders in eerste instantie het werk van de geheime diensten. Maar als iedereen meehelpt, wordt het veel effectiever. We hebben nu eenmaal een probleem met verraders. Het zijn er misschien niet zo heel veel, maar toch. Collaborateurs heb je overal, in ieder land." Vilkoel stond voor de Russische invasie juist bekend als pro-Russisch. Hij was vicepremier in de regering van Viktor Janoekovitsj, die naar Rusland moest vluchten na de Maidan-opstand in Oekraïne in 2014. Vilkoel werd benaderd om het op een akkoordje te gooien met de Russen. In ruil daarvoor zou hij in het door Russen gecontroleerde Oekraïne een mooie positie krijgen. Maar hij weigerde, zei hij, en voert nu dus juist campagne om verraders en spionnen aan te geven. De regering van Oekraïne is daar ook mee bezig. Onlangs ontsloeg president Zelensky het hoofd van de geheime dienst van het land en de openbaar aanklager. Volgens hem werkten tientallen van hun werknemers samen met de Russische machthebbers in bezet Oekraïens gebied. Er lopen 651 rechtszaken voor collaboratie en verraad tegen mensen die de wet juist zouden moeten handhaven, zei de president vorige maand. Vilkoel wil de regering helpen met zijn oproep. "We hebben een speciaal e-mail adres en een speciaal telefoonnummer geopend waar mensen de spionnen kunnen aangeven. Daar moet natuurlijk wel bewijs bij geleverd. Foto's of video's. Volgens hem loopt de campagne goed en zijn zelfs al twee verraders opgepakt. "Ik zeg u: we krijgen veel reacties. Er zitten heel serieuze tips tussen die we gecheckt hebben. Eind deze week ga ik twee mensen geld geven voor hun aangifte. Ze hebben me laten weten dat ze het geld niet zelf willen houden maar aan het leger willen geven, dus daar ga ik het heen sturen". Hij wil niet zeggen wie de verraders zijn of de mensen die hen hebben aangegeven. "Uitgesloten. Ik snap uw vraag, maar daar gaat de geheime dienst over." In het centrum van Kryvy Rih kent iedereen de campagne van de militair bestuurder. "Een heel goed idee van Vilkoel", vindt Daniel, een jonge man. "Helaas hebben we hier ook mensen die bereid zijn om samen te werken met de Russen." Als hij zo iemand zou kennen zou hij zeker het telefoonnummer bellen. "Ik zie niet in waarom dat problematisch zou zijn, spionnen verraden. Zij zitten fout, ze brengen mijn landgenoten in gevaar. Ze geven informatie door aan de Russen die daarna onze steden beschieten met raketten. En daarbij maken ze echt geen onderscheid tussen militairen en burgers." Een vrouw die verderop bij de bushalte wacht, heeft vrienden die al eerder bij de autoriteiten aan de bel trokken. "Ze hadden pro-Russische buren. Die zijn opgepakt. Er wordt veel over gepraat. Het is een groot probleem, dat weet iedereen. Het is je burgerplicht om dat soort mensen aan te geven, dat doe ik gratis en voor niets. Daar heb ik het geld van ons bestuur niet voor nodig." Burgerplicht, zo ziet Vilkoel het ook. In tijden van oorlog is er geen tijd voor partijpolitiek, zegt hij. "Ons land wil maar één ding", zegt hij. "En dat is dat Rusland ons land uitgegooid wordt. Het gaat niet over de partij die aan de macht is of de oppositie. We zijn verenigd in de partij van het leger van Oekraïne, die steunen we allemaal."||https://nos.nl/artikel/2440186-oekraine-jaagt-op-verraders-die-met-russen-samenwerken
2022-08-11||Grote bosbrand in Frankrijk woekert door, 1500 brandweerlieden bestrijden vuur|| De grote bosbrand die dinsdag in Zuid-Frankrijk uitbrak, is nog niet onder controle. Het vuur in de buurt van Bordeaux heeft inmiddels 7400 hectare natuurgebied verwoest. Ongeveer 1100 Franse brandweerlieden zijn ter plaatse, en vanuit andere Europese landen zijn er nog 400 onderweg. Er zijn nog geen doden gevallen. Tot nu toe raakten drie brandweerlieden gewond, van wie één ernstig. Tienduizend mensen, onder wie vakantiegangers, zijn geëvacueerd. In de gemeente Bélin-Béliet zijn zestien woonhuizen afgebrand. De brand woedt in de departementen Landes en Gironde, waar vorige maand ook al een grote bosbrand was. Door harde wind en droogte is het vuur lastig te bestrijden. Wegens de hoge temperaturen, die zeker tot zaterdag aanhouden, zeggen lokale autoriteiten dat er de komende dagen "een zeer hoog risico blijft op het uitbreken van meer branden". Op foto's is de schade te zien in gebieden die door de brand zijn getroffen: De Franse premier Elisabeth Borne is afgereisd naar het gebied. Ze zegt dat Frankrijk "nog nooit eerder zoveel luchtvoertuigen heeft ingezet om een brand te blussen". De Franse overheid heeft alle bedrijven opgeroepen vrij te geven aan werknemers die als brandweervrijwilliger staan ingeschreven, zodat ze ook kunnen komen helpen. Ook heeft Frankrijk de hulp ingeschakeld van de Europese Unie. Extra brandweerteams zijn onderweg vanuit Griekenland, Duitsland, Polen, Oostenrijk en Roemenië. Ook blusvliegtuigen uit Italië, Griekenland, en Zweden komen te hulp. Op Twitter zegt president Macron dat "de Europese solidariteit aan het werk is!" Het Poolse Ministerie van Binnenlandse Zaken deelde de volgende video van het Poolse brandweerteam dat gaat helpen: Sinds gisteren is de snelweg A63, tussen Bordeaux en de Spaanse grens, wegens rookontwikkeling afgesloten. Automobilisten die door het zuidwesten van Frankrijk richting Spanje reizen, of juist naar het noorden, moeten flink omrijden. De Franse minister van Binnenlandse Zaken. Gérald Darmanin, vermoedt dat er brandstichting in het spel is. Hij zegt dat in de regio Landiras de "korte afstanden tussen de beginpunten van de branden zeer ongewoon zijn." Eerder deze maand concludeerde een onderzoeksrapport van de Franse senaat dat bosbranden mede ontstaan doordat mensen zich niet aan de regels houden. In risicogebieden moeten mensen in een straal van 50 meter rond hun huis struiken en bosjes weghalen, maar dat doet lang niet iedereen. Branden kunnen zich daardoor sneller verspreiden. Volgens het Europese informatiecentrum voor bosbranden is in Frankrijk dit jaar tot nu toe bijna 60.000 hectare natuurgebied in vlammen opgegaan. Zo veel schade is niet eerder gemeten.||https://nos.nl/artikel/2440182-grote-bosbrand-in-frankrijk-woekert-door-1500-brandweerlieden-bestrijden-vuur
2022-08-11||De coalitie praat over koopkracht, aan welke knoppen kan het kabinet draaien?|| Een energierekening die ten opzichte van vorig jaar drie keer over de kop gaat en boodschappen in de supermarkt waar je zo'n 20 procent meer voor kwijt bent; de inflatie is sinds 1975 niet zo hoog geweest. Nederlanders met lage inkomens, maar ook met middeninkomens, krijgen steeds meer moeite rond te komen. En dus wordt er gekeken naar de overheid: wat kan het kabinet doen om de gevolgen van het aanstaande 'koopkrachtbloedbad', zoals bronnen in Den Haag het noemen, dragelijker te maken? Dat is de belangrijkste vraag die de coalitie op dit moment moet beantwoorden. Veel tijd hebben ze daar niet voor: op 26 augustus moet de begroting voor volgend jaar klaar zijn. Vandaag zaten de coalitiepartijen samen voor een eerste informeel overleg, volgende week komt het Centraal Planbureau met belangrijke cijfers over de koopkracht. In tijden van economische voorspoed kunnen coalitiepartijen in de aanloop naar Prinsjesdag wat kleine ingrepen doen om de koopkrachtplaatjes zo gunstig mogelijk over te laten komen. Een beetje belastingverlaging hier, een extra subsidieregeling daar. Nu zijn er fundamentele keuzes nodig om de koopkracht voor miljoenen Nederlanders bij te stellen. Zulke keuzes worden normaal alleen gemaakt als er onderhandelingen worden gevoerd over een nieuwe coalitie. Een van de vraagstukken die worden besproken, is wat het kabinet kan doen om de energierekening te verlagen. Die is verantwoordelijk voor een groot deel van de huidige inflatie. Als je vorig jaar een nieuw gemiddeld energiecontract afsloot (1200 m3 gas en 2400 KWh), dan was je daar 120 euro per maand voor kwijt. Inmiddels is dat drie keer zoveel. Dat is veel hoger dan in andere landen. Voor een groot deel komt dat omdat nergens in Europa het aandeel overheidsheffingen in de energierekening hoger is. Voor elke euro die je betaalt aan gas, gaat bijvoorbeeld 37 cent naar de schatkist. Het kabinet nam dit jaar al maatregelen om de lasten van de energierekening minder zwaar te maken. Zo werd een eenmalige belastingkorting ingesteld, waardoor een gemiddeld huishouden 540 euro tegemoetkoming kan krijgen. Voor minima is een extra energietoeslag van 1300 euro beschikbaar gemaakt. Onderwerp van gesprek is of die maatregelen verlengd worden of misschien zelfs wel worden uitgebreid. Vakbond FNV pleitte ervoor een maximumprijs in te stellen voor energie, zoals in Frankrijk is gebeurd. Marktpartijen zijn daar geen voorstander van, omdat de rekening dan bij hen komt te liggen. Een andere mogelijkheid is het verlagen van de btw op energie. Voordeel is dat dat relatief weinig kost. Omdat een heffing altijd een percentage is van de prijs, zijn de belastinginkomsten ook hoger als de prijs stijgt. Bij een procentueel lagere belasting hoeven de absolute inkomsten voor de schatkist dus niet al te zeer omlaag te gaan. Ook gewone boodschappen zijn flink duurder geworden. Er zijn verschillende knoppen waar het kabinet aan kan draaien, waaronder algemene voor de hele bevolking en maatregelen die specifiek gericht zijn op lage inkomens. Een veelgenoemde optie is het verhogen van het minimumloon. Althans, het sneller verhogen van het minimumloon. In het regeerakkoord is afgesproken dat het minimumloon in 2025 met 7,5 procent moet zijn gestegen, tot 13,18 euro per uur. In juni besloot het kabinet vanwege de inflatie dat het volgend jaar al met 2,5 procent omhooggaat naar 11,94 euro. Mogelijk besluit het kabinet de verhoging nog verder te versnellen. Oppositiepartijen pleiten al langer voor een minimumloon van 14 euro. Andere opties zijn een generieke verlaging van de btw en een algemene belastingverlaging. Omdat door de gestegen prijzen de btw-inkomsten ook hoger liggen, kan een btw-verlaging worden doorgevoerd zonder dat het de schatkist te veel kost. Nadeel is wel dat ook huishoudens met hoge inkomens, die zo'n verlaging niet per se nodig hebben, profiteren. De btw-verlaging op groente en fruit, een voornemen van het kabinet, zouden ze ook eerder kunnen doorvoeren. Vraag is of de Belastingdienst dat aankan. Datzelfde geldt voor een algemene inkomstenbelastingverlaging, die bovendien duur is. Een verlaging van de belasting met bijvoorbeeld 1 procent kost de schatkist 4 miljard euro. Voor lage inkomens zet dat procent bovendien niet veel zoden aan de dijk, het zijn juist hoge inkomens die profiteren.||https://nos.nl/artikel/2440181-de-coalitie-praat-over-koopkracht-aan-welke-knoppen-kan-het-kabinet-draaien
2022-08-11||Scheepvaartproblemen en risotto in gevaar: droogte houdt Europa in zijn greep || Niet alleen in Nederland is het droog. In heel Europa staan rivieren laag en in sommige landen komt er zelfs al geen water meer uit de kraan. Halverwege juli gold volgens het Europese Waarnemingscentrum voor Droogte code oranje voor 47 procent van het Europese grondgebied en code rood voor 17 procent hiervan. De omstandigheden zijn door de vele hittegolven van de afgelopen tijd verder verslechterd. De extreme droogte heeft te maken met het warme voorjaar, zegt Marc Bierkens, hoogleraar Geografische Hydrologie aan de Universiteit Utrecht. Door de hoge temperaturen vroeg in het jaar is de sneeuw in bergen eerder gesmolten. "Nu is er weinig water over om de rivieren te voeden." Hierdoor drogen niet alleen regenrivieren als de Maas op, maar ook rivieren als de Rijn, Donau en Po, die voor een belangrijk deel afhankelijk zijn van smeltwater. Bierkens vindt de droogte van nu "behoorlijk ernstig" en ziet verschillende mogelijke gevolgen. De belangrijkste zijn volgens de hoogleraar een tekort aan drinkwater, schade aan landbouwgewassen, stilvallen van de binnenvaart en aantasting van natuurgebieden. Met welke problemen hebben andere Europese landen te maken? Bij de oosterburen is de stand van de Rijn zo laag dat vrachtschepen mogelijk morgen al niet meer op de rivier kunnen varen. Nu al kunnen schepen door de lage waterstand vaak maar 25 procent van hun gebruikelijke lading meenemen. Wanneer de scheepvaart helemaal stilvalt, levert dit grote problemen op voor bijvoorbeeld kolencentrales. Door de lage stand van de Rijn kampt het chemieconcern BASF in Ludwigshafen am Rhein al met een tekort aan grondstoffen. Voor de riviercruises over de Rijn heeft de lage waterstand nog geen grote gevolgen. In De Telegraaf zeggen meerdere aanbieders dat de cruises tot nu toe kunnen doorgaan. Wel moeten de programma's hier en daar worden aangepast, zegt Nico Arnts, directeur van Feenstra Rijn Lijn, tegen de krant. "We kunnen niet overal meer komen, of bijvoorbeeld afmeren." De maand juli was in Frankrijk droger dan ooit sinds het begin van de metingen in 1958, schrijft Le Monde. Als gevolg hiervan komt in meer dan honderd Franse gemeenten geen water meer uit de kraan. Vrachtwagens rijden rond om inwoners alsnog van water te voorzien. Ook geldt in negen gemeenten in Zuid-Frankrijk een limiet van 200 liter water per dag. Wie meer water gebruikt, riskeert een boete van 1500 euro. Net als in Duitsland staan de rivieren laag, en dat weinige water warmt sneller op. Als gevolg daarvan kunnen kerncentrales, die vaak op een rivieroever staan, hun reactoren niet meer koelen. Het Franse elektriciteitsbedrijf EDF besloot daarom om de productie op drie plekken te verminderen. Een andere sector in Frankrijk die het zwaar heeft, is de landbouw. Zo waarschuwde de Franse minister van Landbouw dat de maïsoogst waarschijnlijk meer dan 18 procent lager zal zijn dan vorig jaar. Spanje heeft volgens onderzoek in het tijdschrift Nature Geoscience te maken met het droogste klimaat in 1200 jaar. De waterreservoirs in Galicië, Catalonië en Andalusië zijn voor maar 40 procent gevuld. Bovendien nemen deze reserves door toegenomen waterverbruik en verdamping wekelijks met 1,5 procent af. In heel Spanje zijn maatregelen getroffen om het waterverbruik terug te dringen. De openbare douches op stranden werken niet meer en het is niet toegestaan om de tuin te sproeien of de auto te wassen. Inwoners van 150 gemeenten in Catalonië mogen niet meer dan 200 liter water per dag gebruiken. Ook Italië ontkomt niet aan de extreme droogte. In de noordelijke regio Lombardije is zo weinig water gevallen dat voor het Lago Maggiore en de rivier Ticino een droogte-alarm geldt. Omwonenden van het meer krijgen hun water per vrachtwagen geleverd. Het gedeeltelijk droogvallen van de rivier de Po onderstreept hoe ernstig het watertekort in Italië is. In de langste rivier van het land staat het waterpeil volgens The Guardian twee meter onder de gemiddelde stand. Hierdoor loopt de risottoproductie in de Po-vallei gevaar. Wanneer de rivier opdroogt, stroomt er meer zeewater de delta in en wordt de rijst zout. In de strijd tegen het droogteprobleem komen de Italianen met praktische maatregelen. Zo is het advies in Bologna om de wasmachine alleen op 30 graden te draaien en de burgemeester van een dorp in de buurt verbood kappers om het haar van klanten twee keer te wassen.||https://nos.nl/artikel/2440177-scheepvaartproblemen-en-risotto-in-gevaar-droogte-houdt-europa-in-zijn-greep
2022-08-11||Brabantse gemeente labelt fietsen zonder slot: 'Vooral handig voor dieven'|| De gemeente Cranendonck in Brabant heeft een opmerkelijke actie bedacht om fietsendiefstallen tegen te gaan. Tweewielers die niet op slot staan, krijgen een opvallend geel label aan het stuur om eigenaren te waarschuwen.  Toen de gemeente de plannen dinsdag bekendmaakte via Facebook, kon dat rekenen op veel hilariteit en verbazing bij het publiek, schrijft Omroep Brabant. Maak het dieven nog gemakkelijker, is de algemene strekking van de reacties. "Vooral superhandig voor fietsendieven, scheelt een hoop tijd", schreef iemand. Op station Maarheeze en in het centrum staan voortaan borden om te waarschuwen voor fietsendieven. Op het label dat aan sturen wordt gehangen, staat de tekst: 'Zet je fiets op slot. Maak het fietsendieven lastig.' Toen een verslaggever van de regionale omroep zelf ging kijken bij de fietsenstalling bij het station, zag hij meerdere gelabelde fietsen met een doorgeknipt slot of helemaal geen slot. De labels bij het station worden door handhavers opgehangen. In het centrum doen leden van het buurtpreventieteam dit.||https://nos.nl/artikel/2440172-brabantse-gemeente-labelt-fietsen-zonder-slot-vooral-handig-voor-dieven
2022-08-11||34 gewonden na crash achtbaan Legoland Duitsland|| Bij een crash met een achtbaan in Legoland in de Duitse plaats Günzburg zijn zeker 34 gewonden gevallen. Twee van hen zijn er slecht aan toe, melden Duitse media. Eén van de treinen remde hard in het station-gedeelte van de attractie, waarna een andere trein er achterop botste. De oorzaak van het ongeluk wordt nog onderzocht. Een woordvoerder van Legoland vertelt tegen de Duitse krant Die Süddeutsche dat het ongeluk gebeurde op de achtbaan 'Feuerdrache', wat vuurdraak betekent. De achtbaan gaat eerst door een overdekt en donker deel van het park. Het laatste deel van de attractie rijdt de trein door de openlucht. Er worden snelheden van zo'n 30 kilometer per uur gehaald. Eerst werd besloten om het park open te houden maar inmiddels is het ontruimd, meldt een verslaggever van de Bayerischer Rundfunk. De Feuerdrache in Legoland:  Afgelopen weekend gebeurde er ook een ongeluk met een achtbaan in een ander Duits pretpark, is te lezen in Duitse media. Een 57-jarige vrouw kwam daarbij om het leven in Klotten, een plaats die in het westen van Duitsland ligt. Het slachtoffer viel uit de rijdende attractie. Er wordt onderzoek gedaan naar de oorzaak.||https://nos.nl/artikel/2440171-34-gewonden-na-crash-achtbaan-legoland-duitsland
2022-08-11||Marcus Mumford zingt over eigen seksueel misbruik als kind: 'Heel dapper van hem'|| De Britse zanger Marcus Mumford werd toen hij zes jaar oud was seksueel misbruikt, vertelde hij woensdag in een interview met GQ. In het nummer Cannibal zingt hij hier openhartig over. Volgens experts kan dit ook andere mannen helpen te praten over seksueel misbruik in hun verleden, wat nog altijd als een taboe wordt gezien. "Het is zo dapper dat iemand dit überhaupt doet", zegt Sabine Meulenbeld, medeoprichter van stichting Seksueel Welzijn Nederland. "Jongens en mannen zijn stoer en zelfredzaam, dat zijn de mythes waarin mannen en jongens marineren. Dus het is dapper dat Mumford dat stigma probeert te ontstijgen." "We weten dat mannen veel meer moeite hebben te spreken over seksueel geweld en misbruik dan vrouwen", zegt Karlijn de Blécourt, specialist gender en seksualiteit bij Rutgers. "Maar mannen maken dit ook mee en kunnen hier net zo goed een trauma van krijgen." Mumford, die bekend werd als leadzanger van de band Mumford & Sons, vergelijkt de dader in het nummer Cannibal met een kannibaal. "Ik kan je nog steeds proeven, en dat haat ik. Het was geen keuze die het brein van een kind kan maken en dat wist je", zingt de Brit. "Je nam het eerste stukje van mij en je at het rauw op. Je viel het aan met jouw tanden en jouw lippen als een kannibaal. Jij fucking dier." Volgens Meulenbeld, die zelf mensen behandelt die seksueel zijn misbruikt, denken alle slachtoffers "op de een of andere manier" dat het misbruik hun schuld is en voelen ze zich alleen. Zij verwijst bij behandelingen dan ook af en toe naar interviews die beroemdheden hebben gegeven over hun ervaringen met misbruik of liedjes hierover. "De liedtekst van Mumford is explicieter dan wat ik eerder heb gehoord". En dat is in dit geval positief, stelt zij. "Hoe explicieter je iets maakt, hoe meer je iemand in de gelegenheid stelt om zich daaraan te spiegelen, dus hoe herkenbaarder het wordt." Bekijk de videoclip van Cannibal, die geregisseerd werd door Steven Spielberg: Mumford sprak dertig jaar niet over het misbruik. Hij noemt de naam van de dader niet, maar vertelt aan GQ dat het "niet gaat om een familielid, en ook niet om iemand uit de kerk, zoals mensen misschien denken". Op andere nummers op zijn aankomende soloalbum vertelt de artiest over het verwerken van dit trauma. Zo zingt hij in het nummer Grace over het gesprek dat hij met zijn moeder had over het misbruik. Volgens De Blécourt kunnen de nummers ook "een oproep aan iedereen zijn om niet zo hard te oordelen over mannen als het op hun kwetsbaarheden aankomt". "Dat het breder bespreekbaar wordt en dus niet alleen onder mensen die het hebben meegemaakt." De Blécourt benadrukt dat het goed is dat er door Mumford en initiatieven van het Centrum Seksueel Geweld meer aandacht is voor geweld voor seksueel geweld tegen jongens (en mannen). "Want uiteindelijk wil je dat ieder kind zich veilig voelt om zijn of haar verhaal te delen. Het verhaal van Mumford helpt erbij om te laten zien hoe heftig dit is, hoe impactvol." Het soloalbum Marcus Mumford van Marcus Mumford verschijnt op 16 september.||https://nos.nl/artikel/2440158-marcus-mumford-zingt-over-eigen-seksueel-misbruik-als-kind-heel-dapper-van-hem
2022-08-11||Vaccineren alleen is niet genoeg om apenpokkenvirus in de kiem te smoren|| Vaccineren alleen is niet voldoende om het apenpokkenvirus onder controle te krijgen, zeggen de RIVM en de GGD in Amsterdam en Den Haag tegen de NOS. Het virus gaat vrijwel exclusief rond onder mannen die geregeld seks hebben met wisselende mannelijke partners. Het wordt voornamelijk doorgegeven tijdens langdurig en intensief huid-op-huid contact tijdens seks. Deskundigen adviseren tijdelijk het aantal sekspartners te beperken om de verspreiding van het virus te temperen. Dat beschermt de gezondheid van deze mensen, en houdt de kans zo klein mogelijk dat het virus zich breder verspreidt. Zo denken mensen bij de RAI, waar gevaccineerd wordt, over een prik: Het RIVM heeft een landelijke lijst met 32.000 mensen opgesteld die veel risico lopen. Het gaat om homoseksuele of transgender mensen die om een hiv-infectie te voorkomen het medicijn PrEP gebruiken, of daarvoor op de wachtlijst staan. Ook mannen die hiv-positief zijn en een deel van de bezoekers van de soa-poli kunnen een vaccin krijgen. Het vaccineren kwam de eerste weken moeizaam op gang. "Door de snelheid waarmee we zijn gestart was er nog geen efficiënt werkproces'', zegt een woordvoerder van GGD Amsterdam. "Er was geen registratiesysteem, landelijk telefoonnummer of landelijk afsprakensysteem én er waren de vakanties van personeel en genodigden." Volgens haar wordt nu snel opgeschaald. Vaccins kunnen niet alles oplossen. "Vaccinatie is geen wondermiddel", zegt Marion Koopmans, hoogleraar virologie bij het Erasmus MC en lid van het deskundigenberaad dat het kabinet adviseert over apenpokken. "Het is onderdeel van een heel pakket waarmee we apenpokken proberen te stoppen. Net als bijvoorbeeld voorlichting, laagdrempelig testen, het informeren van contacten, en het creëren van een bubbel wat betreft seksuele contacten." Ook RIVM-epidemioloog Susan van den Hof zegt dat meer nodig is dan vaccineren. "We weten niet precies hoe goed de vaccins beschermen en hoeveel mensen zich laten vaccineren, dus daarom is meer nodig om het aantal besmettingen te beperken." Minder seksuele contacten is cruciaal, zegt Kai Jonas, hoogleraar sociale psychologie aan de universiteit Maastricht, die zich bezighoudt met gezondheid binnen de lhbti+-gemeenschap en onderzoek doet naar apenpokken. "Eigenlijk moeten we terug naar het advies uit de coronatijd: één vast sekscontact. Losse contacten zijn nu funest." Henry de Vries, bijzonder UvA-hoogleraar met specialisatie in seksueel overdraagbare infecties en tropische huidziekten, onderschrijft het belang van tijdelijke gedragsverandering. De Vries, die ook in het deskundigenberaad zit, voegt daaraan toe dat dit erg lastig is. "Zeker bij iets fundamenteels als seks. Hoe je seks wil beleven komt deels voort uit jouw identiteit en zelfbeeld. Het is ingewikkeld om seksueel gedrag aan te passen." De bereidheid tijdelijk af te zien van wisselende sekscontacten lijkt laag. Jonas ondervroeg begin juli 439 homomannen via vragenlijsten voor een niet door vakgenoten beoordeeld onderzoek. "Acht procent was van plan het aantal sekspartners te verminderen, de overgrote meerderheid was daar onzeker over." Volgens Jonas moeten campagnes aansturen op gedragsverandering. De Vries is daar al mee begonnen. "Veel mensen binnen de homogemeenschap willen weten wat ze kunnen doen om besmettingen te voorkomen", zegt hij. "Goed voorlichten is dé manier om deze gemeenschap mee te krijgen. Het sluiten van clubs of verbieden van seksfeesten werkt averechts. Dan gaat het ondergronds." Hoe minder het virus rondgaat, hoe kleiner de kans dat het zich buiten de huidige kleine risicogroep verspreidt. Bij de GGD houdt men rekening met het scenario dat het virus overspringt van mens op dier. Bijvoorbeeld als een hond in aanraking komt met plekjes op de huid van een besmet baasje. "Dan zijn we de controle helemaal kwijt", zegt De Vries. "Het virus kan zich dan veel gemakkelijker verspreiden." Als dat gebeurt vreest De Vries dat de homogemeenschap weer zal worden gestigmatiseerd. "Zo van: we zitten weer met een virus en dat komt door die homo's." Die vrees leeft ook in de homogemeenschap. Daar klinkt ook de kritiek dat minister Kuipers pas laat besloot de risicogroep te vaccineren. "Begin juli werd bij ons binnen de homogemeenschap al gepraat over dit virus. Bijna iedereen kende iemand die besmet was", vertelt Danny*, een expat die al jaren in Amsterdam woont. "Ik merkte toen al dat iedereen binnen de 'community' snel een vaccin wilde krijgen." Soa Aids Nederland pleitte eind juni al voor preventief vaccineren. Bijna een maand later, op 21 juli gaf Kuipers de opdracht. Vier dagen later werden de eerste prikken gezet. "Onbegrijpelijk", vindt Danny "Met het Milkshake festival en Pride aan de horizon had zo snel mogelijk vaccineren een prioriteit moeten zijn." Mannen die een prik mogen halen ervaren het tempo van de GGD als traag. "32.000 man moeten ze prikken", zegt Berend* "Tijdens de coronavaccinaties werd dat aantal binnen een paar dagen gedaan. Waarom moet dat nu maanden duren?'' Het probleem zit volgens de GGD's in het feit dat er geen centrale database is van mensen die PrEP gebruiken en daarom in aanmerking komen voor een vaccin. "Je kunt PrEP krijgen via de huisarts, lokale GGD of sommige HIV behandelcentra", zegt de woordvoerder van GGD Amsterdam. "In Amsterdam, waar 10.500 mensen een prik moeten krijgen, kunnen we 300 uitnodigingen per dag versturen. Dit wordt opgeschaald naar 500 per dag. De opbouw van de lijst kost veel tijd, vanwege privacywetgeving en omdat iedereen persoonlijk moet worden uitgenodigd. Daarom kunnen mensen niet uitwijken naar priklocaties elders in het land zoals met corona." Tot nu toe komt slechts iets meer dan de helft opdagen, waarschijnlijk omdat veel mensen op vakantie zijn of de uitnodiging hebben gemist. "We nemen hen mee in een volgende ronde, maar kunnen er weinig aan doen dat de vakantie vertraging veroorzaakt", zegt de woordvoerder. Berend: "Als er elke dag vaccinaties over zijn kunnen ze best mensen vaccineren die niet op de lijst staan maar zelf aangeven dat ze meer risico lopen." "We verspillen geen vaccins hoor. Als we voldoende vaccins zouden hebben, dan zouden we breder vaccineren", reageert de woordvoerder. "Maar dat is niet het geval. Daarom houden we vast aan de zeer specifieke groep die het meeste risico loopt. De juiste prik moet in de juiste arm." * Danny en Berend wilden vanwege privacy-overwegingen niet met hun volledige naam worden genoemd.||https://nos.nl/artikel/2440157-vaccineren-alleen-is-niet-genoeg-om-apenpokkenvirus-in-de-kiem-te-smoren
2022-08-11||Farmers Defence Force ziet af van harde acties 'als blijk van goede wil'|| Boerenbelangenvereniging Farmers Defence Force (FDF) gaat voorlopig geen harde acties voeren als blijk van goede wil tegenover het kabinet, zegt voorman Mark van den Oever. Volgens hem hoopt de groep op die manier voor elkaar te krijgen dat de overheid kiest voor andere plannen om de uitstoot van stikstof terug te dringen. De aanleiding om voorlopig af te zien van harde acties is een nieuw plan om de stikstofcrisis op een alternatieve manier aan te pakken. Initiatiefnemers zijn de emeritus-hoogleraren Han Lindeboom en Johan Sanders, die door boeren 'stikstofprofessoren' worden genoemd. Ze maken deel uit van de Focusgroep Stikstof, een voorheen met D66 verbonden werkgroep. In het plan staat onder meer dat stikstofreductie ook mogelijk is zonder de veestapel te verkleinen, meldt de Telegraaf. Dan moet Nederland wel inzetten op nieuwe innovaties zoals het aanpassen van veevoer, staat in het plan. FDF blijft wel omgekeerde vlaggen ophangen bij de eigen boerderijen. Ook gaan publieksvriendelijke acties volgens Van den Oever door, zoals de aangekondigde protesten bij de Vuelta, de Spaanse wielerronde die volgende van vrijdag tot en met zondag in Nederland is. Van den Oever zei vorige week juist nog dat Nederland zich moest opmaken voor de hardste acties die zijn organisatie ooit heeft gevoerd. Zijn uitspraken volgden op het eerste gesprek van landbouworganisaties met stikstofbemiddelaar Johan Remkes. Ook boerenorganisatie Agractie was kritisch na dat eerste overleg. "Bij Van der Wal mis ik iedere empathie voor de boeren", zei Agractie-voorman Bart Kemp. Farmers Defence Force en Agractie zijn de motor achter de demonstraties die de afgelopen tijd in Nederland door boeren werden gehouden. Voorman van Farmers Defence Force, Mark van den Oever, legt uit waarom zijn organisatie voor nu afziet van harde acties:  Over een week zijn er nieuwe gesprekken met Remkes. Vandaag werd duidelijk dat daar ook vertegenwoordigers van supermarktketen Jumbo en brancheorganisatie Centraal Bureau Levensmiddelenhandel aanschuiven. Andere aanwezige partijen zijn de Rabobank, ABN AMRO, ING en Triodos. Er zijn ook partijen die hebben gezegd dat ze niet willen deelnemen aan het gesprek. Nu.nl meldde gisteren dat veevoerbedrijf ForFarmers niet meedoet. Het bedrijf vindt dat de regering eerst moet praten met vertegenwoordigers van boerenorganisaties. Ook zuivelgigant Royal A-ware en veevoerbedrijf Royal de Heus gaan volgens Nu.nl niet in op de uitnodiging van Remkes. ||https://nos.nl/artikel/2440154-farmers-defence-force-ziet-af-van-harde-acties-als-blijk-van-goede-wil
2022-08-11||Zeven jaar cel voor doodsteken tiener na ruzie over Playstation-controller|| De 20-jarige Melvin T. moet zeven jaar de gevangenis in omdat hij een 17-jarige jongen doodstak tijdens een ruzie over een Playstation-controller. Dat heeft de rechtbank in Dordrecht vandaag bepaald. De straf is gelijk aan de eis van het Openbaar Ministerie. De 17-jarige Mushuraldo la Fuente kwam op 30 september 2020 om het leven in het dorp Rozenburg, dat bij de gemeente Rotterdam hoort. Het slachtoffer zou een gamecontroller hebben uitgeleend aan zijn vriend T. De twee kregen ruzie om het apparaatje omdat T. meende dat hij de controller mocht houden terwijl Mushuraldo hem terug wilde hebben. De vrienden kregen online een felle discussie, schrijft Rijnmond. Vervolgens spraken ze af op de parkeerplaats van een supermarkt om de ruzie uit te praten. Beide vrienden namen een mes mee. "Ook het slachtoffer had een mes bij zich. Hij droeg ook bij aan de escalatie van het conflict. Daar houdt de rechtbank rekening mee", zei de rechter. Volgens de rechtbank is T. op zijn vriend afgerend met een kapmes en heeft hij twee keer gestoken. T. verklaarde eerder dat hij werd aangevallen en dat hij handelde uit zelfverdediging. "Verdachte verlaat de parkeerplaats met zijn auto, maar komt dan ook weer terug. Hij is volgens meerdere getuigen in het bezit van een mes als hij arriveert. Daarom gaat de rechtbank niet uit van noodweer", aldus de rechter. De rechtbank in Dordrecht wees vanmiddag op de verontrustende trend dat ruzies tussen jongeren steeds vaker met een mes worden "opgelost".||https://nos.nl/artikel/2440152-zeven-jaar-cel-voor-doodsteken-tiener-na-ruzie-over-playstation-controller
2022-08-11||Zeker 13 burgers en 6 agenten omgekomen bij protesten in Sierra Leone|| Zeker dertien burgers en zes politieagenten zijn gisteren omgekomen bij anti-overheidsprotesten in Sierra Leone. De regering had al bekendgemaakt dat er doden waren gevallen, maar nog niet hoeveel. Het grootste mortuarium in de hoofdstad Freetown bevestigde de dood van de burgers aan persbureau Reuters. Volgens een woordvoerder van de politie overleden in die stad ook twee agenten. In de noordelijke steden Kamakwie en Makene kwamen nog eens vier agenten om het leven. Mensen gingen de straat op uit woede over de stijgende kosten van levensonderhoud. Voedsel- en benzineprijzen zijn door inflatie een stuk hoger geworden. Op beelden is te zien dat een man in politiekleding zijn vuurwapen gebruikt: Het initiatief voor de demonstratie kwam van een groep vrouwelijke handelaren, zegt persbureau AFP. In een brief aan de politie kondigden zij een "vreedzame bijeenkomst aan om aandacht te vragen voor de economische moeilijkheden en andere problemen van vrouwen in Sierra Leone". Op sociale media gaan beelden rond van jongeren die met stenen gooien en autobanden verbranden. Op andere video's is te zien hoe agenten traangas inzetten en op de menigte schieten. Er komt nog weinig informatie uit het land naar buiten, deels omdat het internet in de hoofdstad gisteren bijna volledig was afgesloten. Vicepresident Mohamed Juldeh Jalloh verscheen gisteren op nationale televisie om een avondklok af te kondigen. Hij zei dat de overheid actie onderneemt om de orde te herstellen en gaf de schuld aan "enkele arrogante Sierra Leoners die de legitieme overheid willen afzetten". President Julius Maada Bio heeft nog geen reactie gegeven. Sierra Leone heeft sinds het einde van een lange burgeroorlog in 2002 een democratisch stelsel. De president en het parlement worden elke vijf jaar door het volk gekozen. Bio won de laatste verkiezingen in 2018 en zijn termijn duurt nog tien maanden. De economie van het land is hard getroffen door de Ebola-uitbraak in 2014 en de coronapandemie in 2020.||https://nos.nl/artikel/2440151-zeker-13-burgers-en-6-agenten-omgekomen-bij-protesten-in-sierra-leone
2022-08-11||Transavia zet passagier op zwarte lijst na delen foto vliegtuigongeluk|| Transavia heeft een 18-jarige jongen op de zwarte lijst gezet. Hij mag vijf jaar niet mee met de luchtvaartmaatschappij. Gisteren, net voordat hij met het vliegtuig zou vertrekken vanaf Rotterdam, deelde de jongen via zijn mobieltje een foto van een vliegtuigongeluk. "We zien het echt als een soort bommelding", zegt een woordvoerder van Transavia bij Rijnmond. "Personeel zag deze foto voorbijkomen, kinderen zagen de foto voorbijkomen. Het is niet niks. We nemen het daarom heel erg hoog op. De gezagvoerder heeft ook aangifte gedaan van bedreiging." De jongen zou gisterochtend om 06.55 uur vanuit Rotterdam naar Zadar in Kroatië vliegen. Vlak daarvoor plaatste hij een foto van een ernstig vliegtuigongeluk op Airdrop. Dat is een systeem van Apple waarmee iPhone-gebruikers elkaar tegelijkertijd berichtjes sturen of bestanden kunnen delen. De bemanning van het vliegtuig deed direct een aantal oproepen aan de passagier om zich te melden. Maar dat deed de 18-jarige jongen pas toen de piloot zei anders niet te zullen vertrekken. De Koninklijke Marechaussee haalde hem uit het vliegtuig en ondervroeg hem. De jongen zei dat het een grap was. Het gebeurt wel vaker dat passagiers op een zwarte lijst worden geplaatst, zegt de woordvoerder. Het gaat dan meestal om passagiers die agressief worden. "Vooral tijdens de coronaperiode hadden we veel van dan soort gevallen. Bijvoorbeeld van mensen die weigerden zich aan de maatregelen te houden. Nu is het weer wat rustiger op dat vlak. Maar dit was nieuw voor ons."||https://nos.nl/artikel/2440139-transavia-zet-passagier-op-zwarte-lijst-na-delen-foto-vliegtuigongeluk
2022-08-11||Onderzoek naar ijzeretende bacterie in Kanaal van Gent naar Terneuzen|| De Belgische autoriteiten gaan een onderzoek doen naar een ijzeretende bacterie in het Kanaal van Gent naar Terneuzen. Die werd vorig jaar ontdekt in de jachthaven van Zelzate aan het kanaal. De bacterie veroorzaakt veel overlast omdat hij zich dwars door het ijzer en zelfs staal op verschillende boten kan eten. Ook bestaat de vrees dat de bacterie de stalen damwanden van het kanaal kan aantasten. Onderzoekers van de universiteiten in Gent, Leuven en Antwerpen gaan nu onderzoeken hoe de bacterie zich verspreidt, meldt Omroep Zeeland. Het kanaalwater wordt geanalyseerd. Er worden onder andere ijzeren testplaatjes in het water gehangen op verschillende plekken en dieptes. In normale omstandigheden roest er bij boten onder de waterlijn maximaal 0,1 millimeter ijzer per jaar weg. Maar in de haven van Zelzat bleek vorig jaar augustus soms een halve centimeter per jaar te 'verdwijnen'. De schuld bleek te liggen bij de MIC bacterie, waarbij MIC staat voor microbieel geïnduceerde corrosie; deskundigen spreken ook wel over de roestbacterie. "De bacteriën vreten het schip als het ware op. Nooit gezien hoe snel deze bacterie toeslaat", aldus Kris De Baere, hoogleraar aan de Hoge Zeevaartschool in Antwerpen toen. De Baere sloot niet uit dat de bacterie zich via het open water zou verspreiden, ook richting Nederland. Dat leidde tot zorgen, en niet alleen onder booteigenaren aan beide kanten van de grens. D66 in de Tweede Kamer vroeg zich af in hoeverre de stalen damwanden en misschien zelfs de nieuwe sluis bij Terneuzen gevaar liepen. "Er zijn mij op dit moment geen signalen bekend, dat in het Nederlandse deel van het Kanaal van Gent naar Terneuzen sprake is van schade veroorzaakt door bacteriën", antwoordde toenmalig minister van Infrastructuur en Waterstaat Visser in september 2021. Het onderzoek moet nu uitsluitsel bieden. Burgemeester Brent Meuleman van Zelzate reageert enthousiast bij VRT Nieuws: "De jachthaven is een heel korte zijtak van het kanaal Gent-Terneuzen. Dat is een heel belangrijke economische ader voor onze regio. We moeten weten hoe we het beestje kunnen bestrijden, want in het kanaal zijn ijzeren damwanden aanwezig. Dat zou daar ernstige gevolgen kunnen hebben."||https://nos.nl/artikel/2440134-onderzoek-naar-ijzeretende-bacterie-in-kanaal-van-gent-naar-terneuzen
2022-08-11||Gijzeling in bank Beiroet voorbij, gijzelnemer krijgt 30.000 dollar mee|| De man die vandaag in Beiroet met een vuurwapen bankmedewerkers gijzelde, heeft na urenlang onderhandelen de bank verlaten. Volgens sommige berichten heeft hij 30.000 dollar meegekregen, maar dat wordt door zijn advocaat ontkend. Mogelijk wordt dit ontkend om te voorkomen dat er gijzelacties van anderen volgen die hopen meer geld op te kunnen nemen. De man zou zijn gearresteerd, maar ook dat is onduidelijk. Er zijn geen gewonden gevallen. De man begon zijn gijzeling omdat hij vanwege een opnamelimiet niet genoeg geld kon opnemen om een operatie van zijn vader te betalen. Hij zou 200.000 dollar op de bank hebben staan, maar mocht maar 300 dollar opnemen. Hij dreigde zichzelf in brand te steken als hij zijn spaargeld niet kon opnemen. De Libanees had een blik benzine bij zich, gijzelde zes of zeven mensen en loste drie waarschuwingsschoten, zei een veiligheidsfunctionaris tegen persbureau AP. Hoeveel klanten er binnen waren bij de Federal Bank of Lebanon in de wijk Hamra, is niet bekend. Op Twitter gaan beelden rond van de gijzeling: Soldaten, politieagenten en medewerkers van de inlichtingendienst verzamelden zich bij de bank. Na een tijdje liet de gijzelnemer een oudere man vrij. Sinds 2019 gelden in Libanon strikte opnamelimieten. Het land verkeert al jaren in een zware economische crisis; twee derde van de bevolking leeft in armoede.||https://nos.nl/artikel/2440128-gijzeling-in-bank-beiroet-voorbij-gijzelnemer-krijgt-30-000-dollar-mee
2022-08-11||Opnieuw meer geld en wapens naar Oekraïne, overleg over langdurige steun|| Het Verenigd Koninkrijk en Denemarken sturen meer hulp naar Oekraïne in de vorm van geld en wapens. Dat hebben ze aangekondigd op een donorconferentie voor Oekraïne in Kopenhagen. De Britten sturen raketsystemen die doelen tot 80 kilometer ver kunnen raken. Volgens minister Wallace van Defensie kan Oekraïne zich daarmee beter verweren tegen het zware geschut van de Russen. Denemarken geeft het land 110 miljoen euro extra financiële steun. Premier Frederiksen noemde de oorlog een strijd om de waarden waarop Europa en de vrije wereld zijn gebouwd en zei dat ze met de extra bijdrage de Deense steun voor Oekraïne kracht wil bijzetten. Op de donorconferentie, georganiseerd door het VK, Denemarken en Oekraïne, is ook de Nederlandse minister Ollongren aanwezig. De besprekingen gaan over manieren om Oekraïne op de lange termijn te steunen en de samenwerking tussen Oekraïne en met name Noord- en Oost-Europese landen op het gebied van defensie te versterken. In Berlijn heeft de Duitse bondskanselier Scholz gezegd dat hij er alles aan zal doen om het onderzoeken van oorlogsmisdaden in Oekraïne mogelijk te maken. Hij deed dat op de traditionele zomerpersconferentie, die is ingesteld door zijn voorganger Angela Merkel. Hij kondigde nieuwe steunmaatregelen voor de Oekraïense defensie aan. "We breken met onze traditie en zullen wapens leveren, heel, heel veel wapens, zeer verreikende, zeer efficiënte wapens. En dat zullen we ook de komende tijd blijven doen." Hij noemde geen concrete aantallen of wapensystemen. Scholz presenteerde overigens ook een nieuw pakket maatregelen voor mensen in Duitsland die moeite hebben hun energierekening te betalen. "Burgers kunnen erop rekenen dat we hen niet in de steek laten", zei Scholz. Verder wees hij erop dat Duitsland vol blijft inzetten op het ontwikkelen van hernieuwbare energie om zo snel mogelijk niet meer afhankelijk te zijn van fossiele brandstoffen. Duitsland kan nog niet zonder Russisch gas. "Het zou helpen als er een gaspijplijn naar Centraal-Europa zou komen vanuit Spanje en Portugal", zei hij. Ook hamerde hij erop dat de landen van de Europese Unie de problemen die nu spelen gezamenlijk moeten aanpakken. "Als het grootste land, met de grootste economie en de grootste bevolking in het centrum van Europa zie ik daarin een speciale taak voor ons weggelegd." In Letland heeft het parlement Rusland tot staatssponsor van terrorisme verklaard. Riga roept andere landen op dat ook te doen. Als een land wordt gezien als staatssponsor van terrorisme worden visa van burgers ingetrokken en kunnen overheidsbezittingen in beslag worden genomen. Het Letse parlement noemt de oorlog "een gerichte genocide tegen het Oekraïense volk". Onder meer de Europese Unie en Australië is gevraagd het voorbeeld van de Letten te volgen. In de EU is hiervoor geen wettelijke basis, in bijvoorbeeld Australië en de VS is dat wel mogelijk.||https://nos.nl/artikel/2440127-opnieuw-meer-geld-en-wapens-naar-oekraine-overleg-over-langdurige-steun
2022-08-11||Grote belangstelling voor huur geboortehuis Cruijff|| Er hebben zich meer dan 1400 woningzoekenden gemeld voor een sociale huurwoning in Amsterdam-Betondorp, waar Johan Cruijff woonde vanaf zijn geboorte tot zijn twaalfde jaar. De hoekwoning, een oud winkelpand aan de Akkerstraat 32, is in goede staat. Bij de driekamer benedenwoning is een tuin en een ruime schuur. De kale huur komt op maximaal 762 euro per maand. "We vertellen de toekomstige bewoners over de geschiedenis van dit huis. Het is mooi als je er enige affiniteit mee hebt", aldus Coen Springelkamp van woningbouwvereniging Ymere bij AT5/NH Nieuws. De geschiedenis van de woning is bijzonder genoeg. Cruijff werd op 25 april 1947 geboren in het Burgerziekenhuis in Amsterdam-Oost. Zijn ouders woonden toen in het hoekhuis aan de Akkerstraat, waar zij een groentewinkel hadden. Johan groeide er op en leerde voetballen op de straten en pleintjes in de buurt. Twaalf jaar later, toen zijn vader overleed, verhuisde het gezin. De woning is voor iedereen herkenbaar, omdat een van de oude winkelramen bestickerd is met een uitspraak van de voetballegende: "Buitenspelen zou een vak moeten zijn op school". Die raamsticker moet blijven hangen, laat Ymere weten. De nieuwe bewoners, wie dat dan ook worden, zullen ook op een andere manier merken dat het huis een voorgeschiedenis heeft. "Af en toe staan er wel mensen te gluren, even te koekeloeren of een foto te maken", vertelt een buurtbewoner. "Het is de reden dat we de nieuwe bewoners vertellen dat sommige mensen foto's maken van je woning en af en toe stiekem naar binnen kijken", aldus Springelkamp van Ymere. Tot middernacht staat de woning van Ymere op het gemeentelijk toewijzingssysteem Woningnet. Daarna volgt de toewijzing aan iemand op de wachtlijst. Dat gaat volgens de voorwaarden die daarvoor in Amsterdam gelden.||https://nos.nl/artikel/2440126-grote-belangstelling-voor-huur-geboortehuis-cruijff
2022-08-11||Kritische vragen coalitiepartijen in Kamer over stikstofplannen|| De Tweede Kamer heeft veel kritische vragen over de stikstofplannen van het kabinet. Ter voorbereiding van een later debat zijn tientallen vragen gesteld over de voorstellen die moeten leiden tot vermindering van de landelijke stikstofuitstoot met 50 procent in 2030. Uit de vragen blijkt ook dat drie van de vier coalitiefracties willen dat het kabinet zijn keuzes beter uitlegt of opnieuw bekijkt. Kamerleden zijn onder meer kritisch over de berekeningen van het RIVM over de ammoniakuitstoot van de landbouw. Volgens het RIVM moet die met 39 kiloton worden verminderd, maar de regeringspartijen VVD, CDA en ChristenUnie zetten daar vraagtekens bij. De doelstelling voor die ammoniakreductie is waarschijnlijk hoger dan nodig is om aan het wettelijke doel voor vermindering van stikstof te voldoen. De VVD wil van de eigen minister Van der Wal weten hoe zij daartegenaan kijkt. De grootste regeringsfractie vraagt zich af of het wettelijke doel niet het uitgangspunt moet zijn en denkt dat een gunstiger reductieresultaat voor de industrie mogelijk wat lucht oplevert voor de agrarische sector. Ook het CDA wil weten waarom niet is gekozen voor 30 kiloton ammoniakreductie in plaats van 39. Volgens de christendemocraten is daar tot nu toe geen helder antwoord op gekomen en moet de minister voor Stikstof dat eerst helder uitleggen. Coalitiegenoot ChristenUnie stelt die vraag in soortgelijke bewoordingen. Die partij wil weten waarom het kabinet heeft gekozen voor een emissiereductie van ammoniak met 39 kiloton, "terwijl er veel goede argumenten waren voor de 30kton-benadering". Minister Van der Wal liet over die 39 kiloton ammoniakreductie eerder weten dat die hoger is dan wat er minimaal nodig is. Ze heeft daar onder meer voor gekozen, omdat ze niet wil inzetten op gerichte opkoop van bepaalde bedrijven naast natuurgebieden. Ook zou die 39 kiloton nog naar beneden kunnen worden bijgesteld, als bijvoorbeeld de klimaataanpak extra stikstofreductie oplevert. Kamerleden hebben ook veel kritische opmerkingen over de communicatie van het kabinet over de plannen, die tot veel maatschappelijke onrust leiden. Volgens het CDA moet bij dit soort ingewikkelde onderwerpen worden voorkomen dat plannen en berekeningen op verschillende manieren kunnen worden uitgelegd, maar is het kabinet daar niet in geslaagd. "De grote hoeveelheid informatie die is gedeeld met de Kamer zorgt juist voor meer onduidelijkheid en ruis dan voor duidelijkheid", zegt de partij. De ChristenUnie wil dat de omstreden stikstofkaart, waarop per gebied gedetailleerd is aangegeven hoeveel stikstofreductie nodig is, van tafel gaat. Over die kaart is veel te doen en premier Rutte bood vorige week in het overleg met boerenorganisaties onder leiding van bemiddelaar Remkes zijn excuses aan voor de communicatie over de bewuste kaart. De ChristenUnie vraagt het kabinet zelfs deze "op één sector gerichte, te gedetailleerde kaart met betwistbare uitgangspunten" in te trekken. Een deel van de oppositie benadrukt dat het kabinet niet moet zwichten voor de grote druk om de plannen te veranderen, maar dat die juist moeten worden doorgezet.||https://nos.nl/artikel/2440125-kritische-vragen-coalitiepartijen-in-kamer-over-stikstofplannen
2022-08-11||Rabobank: lening voor boer bij kwetsbaar natuurgebied nu 'zeer onwaarschijnlijk'|| De Rabobank financiert op dit moment geen investeringen van boeren die dicht bij Natura 2000-gebieden zitten en het geld gebruiken om uit te breiden, waardoor hun bedrijf meer stikstof gaat uitstoten. "Op dit moment is het natuurlijk niet mogelijk om boeren te financieren die direct naast zo'n natuurgebied zitten en nog weer verder willen uitbreiden, gegeven deze problematiek", zegt bestuursvoorzitter van de Rabobank Wiebe Draijer. "Er zijn nog steeds goede plekken waar boeren wel door kunnen en waar je juist met investeringen en verduurzamingen een boer kan helpen zijn bedrijf degelijker te maken voor de volgende fase, maar dicht rond die natuurgebieden is dat nu wel zeer onwaarschijnlijk." Financiering voor extensivering, dus bijvoorbeeld meer land met juist minder koeien, is nog wel mogelijk in die gebieden, zegt Draijer. Vorige week zei premier Rutte dat de stikstofkaart die het kabinet had gepubliceerd ook door banken verkeerd geïnterpreteerd werd. De kaart moet laten zien dat in allerlei gebieden reducties nodig zijn, maar dat betekent volgens Rutte niet dat individuele boerenbedrijven in dat gebied ook zelf zoveel omlaag moeten. "Zo zijn er zelfs vestigingen van banken die zeggen, ik trek investeringsbeslissingen terug want jouw boerderij staat ingetekend in een gebied dat zo veel procent moet reduceren. Zo werkt het natuurlijk ook niet. Dus ook naar de banken toe: dan zijn jullie ook bezig, als jullie dat doen, om dat kaartje verkeerd te interpreteren", zei Rutte. "Ik denk dat hij daar wat optimistisch is over wat er mogelijk is", zegt Draijer daar vandaag over. LTO laat in een reactie weten dat veranderende en tegenstrijdige wet- en regelgeving het grootste risico is voor de bedrijfsvoering en de toekomst van boeren en tuinders. "Die onzekerheid wordt nog groter als banken anticiperen op kabinetsplannen die nog helemaal niet in de wet verankerd zijn, en wat ons betreft ook nooit in deze vorm in de wet komen." De focus van het kabinet op het stoppen van bedrijven heeft boeren in grote onzekerheid gebracht, zegt Draijer. Volgens hem is daardoor "een gevoel van onrecht ontstaan waar heel veel van de emotie uit te verklaren is." De Rabobank gaat ook praten met stikstofbemiddelaar Remkes. Volgens Draijer is het belangrijk om in gesprek te gaan met verschillende spelers over een oplossing die breder is dan de oorspronkelijke insteek van het kabinet. "Waarbij je gaat kijken naar mogelijkheden om in de regio bedrijven te plaatsen die door willen naar plekken waar dat kan, en bedrijven die willen stoppen een eerbiedwaardige manier van stoppen te bieden." Begin juli zei de Rabobank in Trouw dat de bank met de kennis van nu in het verleden anders zou hebben gehandeld. De bank is verreweg de grootste geldverstrekker voor boeren in Nederland en financierde jarenlang voor een groot deel de schaalvergroting in de veehouderij. "Ik denk dat je dat een beetje moet zien zoals ik ook naar mijn eigen leven kijk", zegt Draijer daarover. "Als je alles had geweten wat je nu weet, dan had je in het verleden waarschijnlijk ook andere keuzes gemaakt." De Rabobank heeft in het eerste halfjaar een winst van 1,6 miljard euro gemaakt. Draijer noemt het een degelijk resultaat, maar hij ziet wel een wisselend economisch beeld. Enerzijds is de impact van corona steeds kleiner, maar tegelijkertijd zijn er negatieve effecten vanwege de onzekerheid door de oorlog in Oekraïne. Dat is terug te zien in de inflatie, maar ook in de toelevering van producten die stokt, zegt Draijer.||https://nos.nl/artikel/2440117-rabobank-lening-voor-boer-bij-kwetsbaar-natuurgebied-nu-zeer-onwaarschijnlijk
2022-08-11||250 vogels aangetroffen in te krappe en smerige volières|| In een achtertuin in Purmerend hebben diereninspecteurs vorige week 253 vogels aangetroffen in "verroeste, veel te krappe en smerige volières", waar ontlasting en oud vogelvoer lagen en muizen rondliepen, zegt de Landelijke Inspectiedienst Dierenbescherming (LID). Het gaat om zo'n 240 gras- en valkparkieten en een tiental bleekkoprosella's en roodvoorhoofdkakariki's. Een paar waren stervende of al gestorven. Een ander deel had worm- en mijtinfecties. De LID heeft alle dieren in opdracht van de Rijksdienst voor Ondernemend Nederland in bewaring genomen. De eigenaar, een handelaar, had de situatie voor de vogels mogen verbeteren, maar hij heeft afstand gedaan van de dieren. De verbetering kwam neer op het volledig vervangen van de kooien, of de vogels op een andere locatie onderbrengen, zegt de inspectiedienst. De eigenaar moet de kosten voor transport, tijdelijk onderdak en (medische) verzorging betalen. Als de dieren weer gezond zijn, worden ze herplaatst.||https://nos.nl/artikel/2440115-250-vogels-aangetroffen-in-te-krappe-en-smerige-volieres
2022-08-11||Veevoerproducent ForFarmers: gepolariseerd debat door aanpak stikstofcrisis || Diervoerderbedrijf ForFarmers vindt dat de stikstofcrisis in Nederland leidt tot een gepolariseerd debat en grote onrust onder veehouders. Topman Chris Deen roept daarom op tot een gesprek "waarin alles bespreekbaar is". ForFarmers verkoopt voer voor onder meer koeien, varkens en kippen. Het bedrijf, dat marktleider is in Europa, heeft er dus belang bij dat zijn afzet in Nederland zo groot mogelijk blijft. Eerder liet ForFarmers aan NRC weten het boerenprotest in Stroe financieel te hebben gesteund. De diervoederproducent zegt in de stikstofcrisis dan ook naar andere mogelijkheden te willen kijken. "Onze positie is dat we oplossingen zien in innovatie en samenwerking en niet in de bottebijlmethode van afscheid nemen van heel veel vee", zei Deen bij de presentatie van de halfjaarcijfers. Het ziet er alleen niet naar uit dat het ForFarmers zelf volgende week in gesprek gaat met stikstofbemiddelaar Johan Remkes. Het bedrijf was uitgenodigd, om samen met andere grote bedrijven uit de agrarische sector om tafel te gaan zitten over de stikstofcrisis. "We hebben geantwoord dat we zeker graag meepraten over oplossingen in dit lastige dossier, maar dat we het belangrijk vinden dat er eerst gesproken wordt met vertegenwoordigers van boerenorganisaties", zegt een woordvoerder. "Zoals het er nu voorstaat, zijn we er volgende week dus niet bij." ForFarmers verkocht afgelopen half jaar minder voer, vooral in de varkenssector. Volgens het bedrijf komt dat doordat vooral in Duitsland varkensboeren zijn gestopt. Ook in Nederland daalde het volume, doordat boeren stopten met hun bedrijf. Doordat China minder varkens importeert vanwege de pest, is er in Europa sprake van overproductie. Wel steeg de totale omzet van het bedrijf met totaal 21,5 procent, doordat het de hogere kosten voor grondstoffen, energie en brandstof doorberekende. De bruto winst nam daardoor met ruim 18 procent toe, tot 257 miljoen euro. Het bedrijf verwacht verder dat er in de toekomst meer kipproducten worden gegeten. Daarom gaat het nauw samenwerken met 2Agriculture, dat pluimveevoer in Groot-Brittannië produceert. De Britse toezichthouder moet nog goedkeuring geven voor deze fusie.||https://nos.nl/artikel/2440113-veevoerproducent-forfarmers-gepolariseerd-debat-door-aanpak-stikstofcrisis
2022-08-11||Boer krijgt tachtig uur werkstraf voor snelwegdumping || De rechtbank in Arnhem heeft een werkstraf van 80 uur en een voorwaardelijke celstraf van een week opgelegd aan een 42-jarige boer uit de gemeente Oost Gelre. Ook moet de varkenshouder 3600 euro betalen aan Rijkswaterstaat voor het schoonmaken van een stuk snelweg, meldt Omroep Gelderland. De varkenshouder werd op 28 juli op heterdaad betrapt toen hij bij een boerenactie een lading zaagsel, mest en stro dumpte op de op- en afrit van de snelweg A18 bij Varsseveld. "Dat zorgde voor een gevaarlijke situatie", aldus de officier van justitie op een snelrechtzitting. "Demonstreren is een grondrecht. En het is begrijpelijk dat de stikstofplannen veel emotie oproepen. Maar je overtreedt een grens als je gevaarlijke situaties creëert", aldus de aanklager. Hij eiste 100 uur werkstraf en twee weken voorwaardelijke gevangenisstraf. In het vonnis ging de rechtbank daar met 80 uur werkstraf en een week voorwaardelijke celstraf iets onder zitten. De man bekende eerder dat hij het afval heeft gedumpt, met een trekker zonder kenteken. Hij was niet de enige actievoerder op de A18, maar met wie hij samen was wil hij niet zeggen. "Ik sta niet achter de actie, maar vond wel dat ik iets moest doen", aldus de varkenshouder bij de rechter. "Ik had een machteloos gevoel. Ik voel me bedreigd door wat er gaat gebeuren en maak me zorgen over de toekomst van mijn bedrijf en gezin." Zowel het Openbaar Ministerie als de boer heeft al aangegeven dat ze de uitspraak van de rechtbank accepteren en dus niet in hoger beroep gaan. De man uit Oost Gelre is de eerste die is veroordeeld voor een boerenactie. Morgen staan vijf mannen terecht bij de rechtbank Zwolle. Zij worden verdacht van het gooien van bierflesjes naar de politie bij de blokkade van een distributiecentrum van Albert Heijn||https://nos.nl/artikel/2440111-boer-krijgt-tachtig-uur-werkstraf-voor-snelwegdumping
2022-08-11||Braziliaanse licht moeder op, steelt voor 135 miljoen euro aan kunst|| Een Braziliaanse vrouw van 82 is door haar dochter grootschalig opgelicht, met behulp van mensen die zich voordeden als spirituele helpers. Zo werd ze beroofd van 16 schilderijen ter waarde van omgerekend 135 miljoen euro, zegt de politie. Het slachtoffer had de schilderijen geërfd van haar man, een kunstverzamelaar en -handelaar. Hun dochter was volgens de politie de spil in de oplichting, waarvoor ze mensen inschakelde die zich uitgaven voor helderzienden. Onder het bed van een van die handlangsters in Rio de Janeiro troffen agenten elf schilderijen aan, waaronder Sol Poente van Tarsila do Amaral, dat omgerekend ruim 57 miljoen euro waard is. Drie andere schilderijen werden in een galerie in Sao Paulo gevonden. De politie hield vijf mensen aan, van wie de dochter van het slachtoffer en de overleden kunsthandelaar dus de hoofdverdachte is. In deze video is te zien hoe de schilderijen onder het bed vandaan werden gehaald: De oplichting begon volgens de politie in januari 2020, toen de dochter van de weduwe een 'helderziende' inhuurde, die haar moeder moest benaderen. Die vrouw vertelde de weduwe dat haar dochter, die nu gearresteerd is, op sterven lag. Ook nam ze haar mee naar een waarzegster en een Afro-Braziliaanse priesteres. Die maakten de weduwe wijs dat ze op de hoogte waren van persoonlijke informatie, die ze in werkelijkheid toegespeeld hadden gekregen van de dochter. Volgens de politie bood het trio aan om tegen betaling "spiritueel te interveniëren" en kreeg het daarvoor honderdduizenden euro's. Toen de weduwe argwaan kreeg en weigerde langer te betalen, werd ze in haar huis opgesloten, bedreigd, mishandeld en bestolen van de kunstcollectie. Uiteindelijk stapte ze naar de politie. Er werden ook juwelen van haar gestolen. Twee andere verdachten zijn voortvluchtig. Van Do Amaral werden ook de werken O Sono en Pont Neuf gestolen. Verder zaten er schilderijen bij van de Braziliaanse schilders Cicero Dias, Rubens Gerchman en Alberto Guignard. Twee schilderijen zijn verkocht aan een museum in Buenos Aires.||https://nos.nl/artikel/2440110-braziliaanse-licht-moeder-op-steelt-voor-135-miljoen-euro-aan-kunst
2022-08-11||Ryanair-baas: tijd van spotgoedkoop vliegen is voorbij|| Ryanair-baas Michael O'Leary zegt in een interview dat de tijd dat vakantiegangers voor 10 euro kunnen vliegen voorbij is. Aan de BBC laat hij weten dat dat komt door de hoge brandstofkosten. De gemiddelde ticketprijs gaat de komende vijf jaar van 40 euro naar ongeveer 50 euro, verwacht O'Leary. "Tickets voor 1 euro of zelfs 10 euro zullen de komende jaren niet meer te krijgen zijn." Maar hij denkt dat ondanks die hogere prijzen mensen zullen blijven vliegen, ook als het leven over de hele linie duurder is. "Mensen zullen vaak blijven vliegen. Maar tegelijkertijd zullen ze ook veel prijsgevoeliger worden." Het commerciële vliegverkeer veroorzaakt ruim 2,5 procent van de wereldwijde CO2-uitstoot. Jarenlang bleef de luchtvaart buiten schot bij de aanpak van klimaatverandering. Maar overheden en maatschappijen zijn bezig met het terugbrengen van de uitstoot van broeikasgassen, bijvoorbeeld door het maken van wereldwijde afspraken over emissiestandaarden en het invoeren van een vliegtaks. De Ryanair-baas vindt de focus op de luchtvaart misplaatst. Volgens hem stoten auto's, vrachtwagens en schepen veel meer CO2 uit. Zo zou de hoeveelheid broeikasgassen sneller zijn te verminderen als voertuigen op de weg switchen van fossiele brandstof naar elektrisch. In het interview met de BBC uit O'Leary verder kritiek op de drukte op de Europese luchthavens, deze zomer. Hij zegt weinig sympathie te hebben voor de luchthavens, omdat ze de drukte al maanden van tevoren hebben zien aankomen. Ook is O'Leary kritisch over de Brexit. Ryanair is gevestigd in Dublin, maar verzorgt veel vluchten in het Verenigd Koninkrijk. Ook daar staan al de hele zomer lange rijen met passagiers en verloren bagage. O'Leary noemt de Brexit een ramp voor het vrije verkeer van werknemers. Hij vindt dat de Britten moeten toegeven dat het vertrek uit de Europese Unie de oorzaak is van het personeelstekort op Britse luchthavens. Volgens hem is het tijd dat de "stommiteit" van de Brexit wordt teruggedraaid. Er is regelmatig kritiek op Ryanair. De maatschappij is herhaaldelijk beschuldigd van het te zuinig tanken van de vliegtuigen, waardoor de toestellen bij uitwijksituaties in de problemen zouden kunnen komen. Ook zou Ryanair slecht betalen en slecht met zijn personeel omgaan, maar O'Leary noemt die beschuldigingen onzin.||https://nos.nl/artikel/2440109-ryanair-baas-tijd-van-spotgoedkoop-vliegen-is-voorbij
2022-08-11||Drukte voedselbank houdt aan in gewoonlijk stille zomerperiode|| Dure boodschappen en stijgende energieprijzen leiden ertoe dat meer mensen een beroep doen op de voedselbank. Terwijl het normaal in de zomer veel stiller is, verwacht Voedselbanken Nederland nu duizenden klanten extra. "De zomerdip blijft dit jaar uit", zegt vicevoorzitter Tom Hillemans. In de supermarkt ben je op dit moment gemiddeld twintig procent meer kwijt aan de boodschappen dan vorig jaar. Stroom en gas zijn ook veel duurder. En dat is te merken bij de voedselbank. "'Mensen zeggen nu: het is ineens zo duur geworden", zegt Maria Jongsma van Voedselbank Groningen bij RTV Noord. "Als een alleenstaande met een laag inkomen een jaar geleden nog kon rondkomen, dan is de kans aanzienlijk dat dat nu niet meer lukt", vervolgt Jongsma. "Mensen met de laagste inkomens hebben niets meer te kiezen, die hebben op alles al bezuinigd. Ze gaan door het ijs zakken." Voedselbank Groningen heeft nu vijfhonderd klanten. Maar dat kan snel oplopen tot zevenhonderd, verwacht Jongsma. Ook de landelijke organisatie Voedselbanken Nederland gaat uit van een toename. "Die trend is trouwens al begin dit jaar ingezet", zegt Hillemans. "Maar het gaat nu gewoon door, terwijl er normaal in de zomer altijd minder mensen komen. We zitten nu al maanden op een groei van zo'n vijf tot tien procent." Cijfers over de zomer zijn er nog niet, maar op 30 juni waren er in Nederland 34.000 huishoudens aangewezen op een voedselbank. "Ongeveer 88.000 monden", aldus Hillemans. De voedselbanken wijzen erop dat dat zij maar een deel van de mensen zien die in de financiële problemen zitten. Lang niet iedereen die recht heeft op hulp, meldt zich. Jongsma in Groningen: "Schaamte speelt nog steeds een rol. Ik denk dat we daaraan moeten werken. Dat mensen wél aankloppen voor hulp." Intussen proberen de voedselbanken de voorraden op peil te houden. Veel van de spullen die ze uitdelen zitten tegen de uiterste verkoopdatum aan en worden geschonken door supermarkten. "Probleem is dat de supermarkten steeds nauwgezetter inkopen en meer doen tegen verspilling. Op zich is dat een goede zaak. Maar voor de aanvoer naar de voedselbanken is dat geen goede ontwikkeling", zegt Hillemans. "Aan de andere kant hebben we nu zodanige afspraken dat ik in ieder geval tot het eind van dit jaar geen problemen verwacht." Geweigerd wordt niemand, zegt Jongsma, nu niet en in de toekomst niet. Wie aan de voorwaarden voldoet, kan gewoon bij een voedselbank terecht. "Wij gaan eerlijk delen. Dan maar iedereen een klein beetje minder", aldus Jongsma. "Wij gaan aan niemand nee verkopen. Het kan wel zo zijn dat onze klanten met boodschappentassen naar huis gaan, die wat minder goed gevuld zullen zijn."||https://nos.nl/artikel/2440106-drukte-voedselbank-houdt-aan-in-gewoonlijk-stille-zomerperiode
2022-08-11||Privacywaakhond: overheid mag persoonsgegevens niet zomaar meer delen|| De Autoriteit Persoonsgegevens (AP) wil dat hergebruik van persoonsgegevens uit overheidsdata in principe wordt verboden. Er ligt een voorstel om de wet die het hergebruik van overheidsinformatie regelt aan te passen, maar dat maakt het nog steeds mogelijk dat persoonlijke gegevens worden gedeeld zonder dat je het weet of dat je er toestemming voor hebt gegeven. De AP wil dat dat wordt bijgesteld, omdat het risico op misbruik te groot is. Volgens het wetsvoorstel moeten zoveel mogelijk overheidsdata beschikbaar worden gesteld, bijvoorbeeld voor onderzoek of commercieel gebruik. De informatie moet online kunnen worden doorzocht en gecombineerd kunnen worden met andere gegevens. Overheidsinstellingen moeten zelf inschatten welke informatie kan worden gedeeld. De Autoriteit Persoonsgegevens erkent het belang van open overheidsgegevens en vindt dat geen bezwaar zolang het bijvoorbeeld om het aantal aangeplante bomen in een wijk gaat. "Maar waar het gaat om mensen en hun adres, hun telefoonnummer, hun eigendommen, is dat iets heel anders", zegt vicevoorzitter van de toezichthouder Monique Verdier. Iedereen is de baas over zijn eigen persoonsgegevens, zegt ze. De afweging of die gegevens mogen worden gedeeld, moet niet worden overgelaten aan overheidsinstellingen. "Uiteindelijk behoor jij zelf te beslissen over jouw data. Tenzij de wetgever - en dus niet een overheidsorganisatie zelf - anders bepaalt." Eerder wees de AP al op problemen met de openbare gegevens in het handelsregister en het kadaster. Het wordt daarom voor zzp'ers mogelijk om hun huisadres af te schermen in het handelsregister, maar standaard staat dat er nog steeds in. Met het nieuwe voorstel maakt het kabinet het nog makkelijker om persoonsgegevens uit de registers te halen, zegt Verdier. "Door er een algoritme op los te laten en de persoonsgegevens te combineren met andere bronnen, kunnen bedrijven bijvoorbeeld profielen maken van mensen om deze te verkopen: datahandel. Ook kan het nog makkelijker worden om op te zoeken waar iemand woont, om diegene te bedreigen." In de nieuwe wet moet worden geregeld wanneer persoonsgegevens mogen worden hergebruikt, zegt de toezichthouder. Dat moet dus uitzondering worden in plaats van regel.||https://nos.nl/artikel/2440102-privacywaakhond-overheid-mag-persoonsgegevens-niet-zomaar-meer-delen
2022-08-11||Podium Witteman verder als Podium Klassiek met Dieuwertje Blok|| Dieuwertje Blok en Floris Kortie volgen Paul Witteman op als presentator van het populaire tv-programma voor klassieke muziek Podium Witteman. Het programma heet vanaf 11 september Podium Klassiek. Witteman stopte aan het eind van vorig seizoen. Kortie was al een van de vaste gezichten van het programma aan het eind van de zondagmiddag, evenals huispianist Mike Boddé, die ook blijft. Blok presenteert al jaren het programma NTR Podium op NPO Radio 4 en is daarmee geen onbekende in de wereld van de klassieke muziek. In Podium Klassiek gaat ze in gesprek met jong muzikaal talent en met topmusici uit binnen- en buitenland, die live komen musiceren. In het programma is ook ruimte voor andere muziekgenres en -stijlen. Het wil laten zien dat ook klassieke muziek zich blijft ontwikkelen. "Ik zie er enorm naar uit om samen met Floris en Mike een mooi programma te maken", zegt Blok over haar nieuwe programma. "De combinatie van het presenteren van NTR Podium en Podium Klassiek is een droom die uitkomt. Ik houd van klassieke muziek in de breedste zin van het woord. Het Nederlandse muziekleven broeit en bloeit: jonge klassieke musici verleggen al jaren de grenzen van de muziek en ik ga graag met hen mee op die reis." Floris Kortie zegt dat hij de laatste tijd door veel mensen is aangeklampt met de vraag of het programma toch wel doorgaat. Hij is blij dat hij dat nu kan bevestigen: "Op de vertrouwde zondag, in onze vertrouwde studio en versterkt met het enthousiasme en de betrokkenheid van Dieuwertje Blok." Ook Mike Boddé, die elke week op zijn eigen manier een muzikaal onderwerp uitdiept, is opgelucht: "Goddank blijft zo'n beetje het enige programma ter wereld met elke week live klassiek en aanverwante muziek bestaan. Ik zou me geen raad weten zonder."||https://nos.nl/artikel/2440098-podium-witteman-verder-als-podium-klassiek-met-dieuwertje-blok
2022-08-11||Geen vergunning noodlottige kampioensrit KVV Losser|| Voetbalvereniging KVV Losser had in mei geen vergunning voor een rit met een kampioenswagen door Losser. Twintig tieners raakten gewond, nadat de platte wagen in de bocht was gekanteld en op de kop terechtkwam. Vier van hen kwamen zwaargewond in het ziekenhuis terecht. Aanvankelijk wilde de gemeente Losser niet zeggen of de voetbalclub ontheffing had om met een trekker met platte huifkar door het dorp te rijden. Nu is die duidelijkheid er wel. "Er bleek inderdaad geen ontheffing te zijn aangevraagd, dan wel verleend voor deze activiteit", aldus een woordvoerder van de gemeente bij RTV Oost. Bij het vieren van het behaalde kampioenschap werd een voetbalteam van KVV Losser op 21 mei traditiegetrouw door het dorp gereden op een kar, voortgetrokken door een trekker. Door nog onbekende oorzaak kantelde de kar en kwamen de twintig tieners deels onder de wagen terecht. Voorzitter Rogier van Vliet van de voetbalclub zei de ochtend na het ongeluk dat "een gevoel van opluchting" overheerste. "De berichten van de personen die naar het ziekenhuis zijn geweest, zijn dermate positief dat we vooral mogen spreken van enorme schrik en een engeltje op onze schouder", aldus Van Vliet toen. Nu blijkt dus dat de club geen vergunning had voor de rit. Het politieonderzoek loopt nog, maar het ontbreken van een vergunning kan betekenen dat het Openbaar Ministerie eraan te pas komt. Daarbij wordt nagegaan of de club strafrechtelijk kan worden vervolgd of dat clubleden zich individueel voor de rechter moeten verantwoorden. Van Vliet wil nu niet reageren. "Wij hebben juist van de politie te horen gekregen dat KVV Losser geen verdachte meer is. Daar wil ik het graag bij laten", zegt hij. Zowel de politie als het OM benadrukken dat de zaak nog in onderzoek is en dat over de afhandeling nog niets bekend is. Volgens het Reglement verkeersregels en verkeerstekens (RVV) is het verboden personen te vervoeren in of op een aanhangwagen achter een motorvoertuig of bromfiets.||https://nos.nl/artikel/2440097-geen-vergunning-noodlottige-kampioensrit-kvv-losser
2022-08-11||Satellietfoto's laten grote schade zien op Russische militaire basis op de Krim|| Een Russische militaire basis op de Krim die afgelopen week werd aangevallen, is zwaar beschadigd door de aanval. Dat blijkt uit satellietbeelden die internationale media hebben gepubliceerd van voor en na de aanval. Op foto's is te zien dat zeker zes Russische gevechtsvliegtuigen zijn vernietigd en dat de basis grotendeels is verwoest door brand. Wel lijken de landingsbanen nog intact. De beelden zijn gemaakt door Planet Labs, dat wereldwijd satellietfoto's maakt. Het is de eerste onafhankelijke bron die aantoont dat de Russische basis schade heeft opgelopen. Dinsdag werden zware explosies gemeld op de Saki-vliegbasis op het door Rusland geannexeerde schiereiland. Volgens ooggetuigen waren er twaalf grote explosies. Er is één dode gemeld. Analisten zeggen dat Oekraïne erachter zit, maar dat land neemt geen verantwoordelijkheid voor de aanval. De satellietbeelden tonen wel aan dat het een gerichte actie was, stellen onder meer The New York Times en de BBC. De Oekraïense defensieminister Oleksii Reznikov wil dat niet bevestigen. Hij beweert dat onvoorzichtige militairen de explosies op de basis hebben veroorzaakt. "Ik denk dat Russische militairen op deze vliegbasis een simpele regel hebben genegeerd: rook niet op gevaarlijke plekken", zei Reznikov. Het Oekraïense ministerie van Defensie deelde vanochtend een propagandafilmpje waarin ze vakantievierende Russen waarschuwden om niet naar de Krim te komen: Het Russische ministerie van Defensie zegt dat de ontploffingen in depots waren en dat het ging om een incident. Volgens militaire experts van het Amerikaanse Instituut voor Oorlogsstudies willen de Russen niet toegeven dat ze zijn aangevallen om hun imago niet te schaden. Een militaire actie van Oekraïne op de Krim zou een verdere escalatie van de oorlog betekenen. Zo waarschuwde de Russische oud-president Medvedev dat als Oekraïne met raketbeschietingen de Krim wil heroveren, "de dag des oordeels dan snel zal komen".||https://nos.nl/artikel/2440088-satellietfoto-s-laten-grote-schade-zien-op-russische-militaire-basis-op-de-krim
2022-08-11||Wekdienst 11/8: Afvaldumper boerenprotest voor rechter • Internationale conferentie Oekraïne|| Goedemorgen! Een 42-jarige man verschijnt vandaag voor de rechter vanwege zijn rol bij het dumpen van afval bij boerenprotesten, en Denemarken en het Verenigd Koninkrijk houden een internationale conferentie om geld op te halen voor Oekraïne. Eerst het weer: de zon schijnt volop en het wordt op veel plaatsen tropisch warm. De maxima komen uit rond 33 graden in het zuiden, 27 tot 31 graden elders. Ook de komende dagen houdt het zeer warme zomerweer aan. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. In de eerste zes maanden van dit jaar zijn er 76.000 bedrijven opgeheven, het hoogste aantal sinds 2007 - het jaar dat het Centraal Bureau voor de Statistiek (CBS) begon met registreren. Vooral zzp'ers stopten ermee. Het aantal faillissementen is ook iets toegenomen, maar blijft volgens het CBS "historisch laag". De afgelopen 2,5 jaar was het aantal faillissementen zeer laag. Een belangrijke oorzaak hiervan was de coronasteun, die veel bedrijven op de been heeft gehouden. Zo hebben bedrijven gezamenlijk voor meer dan 18 miljard euro aan belastinguitstel gekregen. De verwachting van de Kamer van Koophandel uit april dat het aantal faillissementen flink zou gaan toenemen, is dus nog niet uitgekomen. Het wordt steeds warmer en dat heeft ook invloed op de temperatuur in huis. Om in de toekomst beter bestand te zijn tegen de hitte is er op het terrein van de TU Delft The Green Village. Daar wordt op verschillende manieren getest hoe je een huis koel kan houden. Groene muren en gevels en het installeren van speciaal glas, dat uv-straling met een druk op de knop tegenhoudt, kunnen daarbij helpen. Fijne donderdag!||https://nos.nl/artikel/2440083-wekdienst-11-8-afvaldumper-boerenprotest-voor-rechter-internationale-conferentie-oekraine
2022-08-11||Kim Jong-un: Noord-Korea heeft coronavirus verslagen|| De Noord-Koreaanse leider Kim Jong-un claimt dat het coronavirus in zijn land onder controle is. Ook kondigde hij volgens staatspersbureau KCNA versoepelingen aan van de zwaarste coronamaatregelen. Die werden in mei ingevoerd vanwege een grote uitbraak in het autoritair geleide land. Noord-Korea geeft geen openheid over het totaal aantal coronabesmettingen, maar deelt wel cijfers over "koortspatiënten". In mei lag dit aantal op bijna 400.000 per dag. Vorige maand meldde het land al dat het einde van de uitbraak in zicht was, maar de Wereldgezondheidsorganisatie (WHO) zette daar vraagtekens bij. Volgens de VN-organisatie is de coronasituatie vorige maand eerder verslechterd dan verbeterd. Volgens Kim zijn er 74 mensen aan corona overleden. Hij spreekt van een "ongekend wonder" in vergelijking met het aantal coronadoden in andere landen. Volgens deskundigen ligt het werkelijke aantal coronadoden in Noord-Korea hoogstwaarschijnlijk veel hoger. Zo kondigde de leider van Noord-Korea, Kim Jong-Un, aan dat het coronavirus in zijn land is uitgeroeid: Voor zover bekend is er in Noord-Korea geen vaccinatieprogramma tegen corona. Volgens Kim is het virus ingedamd door lockdowns, Noord-Koreaanse medicijnen en het "goedwerkende Koreaans-socialistische systeem". KCNA meldt dat het land, ondanks de versoepelingen, moet vasthouden aan de "ijzersterke barrière tegen de pandemie". De meeste anti-coronamaatregelen zouden moeten blijven gelden tot de wereldwijde pandemie voorbij is. Ook Kims zus, Kim Yo-jong, heeft zich volgens het staatspersbureau uitgesproken over corona. Ze zei dat het virus het land is binnengekomen via folders die Zuid-Korea vanuit de lucht over het land heeft verspreid. Ze zei ook dat Kim Jong-un zelf "koorts" had opgelopen. "Hoewel hij ernstig ziek was, kon hij geen moment rusten. Hij moest het volk beschermen tot het einde van deze oorlog tegen de pandemie", zei zijn zus volgens KCNA.||https://nos.nl/artikel/2440081-kim-jong-un-noord-korea-heeft-coronavirus-verslagen
2022-08-11||'IS-Beatle' opgepakt in Londen na uitzitten straf in Turkije|| De Britse IS-aanhanger Aine Davis is in Londen gearresteerd voor terrorisme. Hij was naar het Verenigd Koninkrijk gereisd nadat hij zijn celstraf in Turkije voor terrorisme had uitgezeten. De 38-jarige Davis staat bekend als een van de 'IS-Beatles', die volgens de Verenigde Staten in het gebied van Islamitische Staat 27 gijzelaars hebben gedood. De vier mannen uit Oost-Londen kregen die bijnaam in IS-gebied vanwege hun Engelse accent. Davis wordt door Britse en Amerikaanse media 'Jihadi Paul' genoemd. Hij werd in 2015 opgepakt in Turkije en later tot 7,5 jaar cel veroordeeld voor lidmaatschap van een terroristische organisatie. Toen zijn straf erop zat, vloog hij naar London Luton Airport, waar hij gisteravond door de antiterreureenheid van de Londense politie werd gearresteerd. Davis is opgepakt voor meerdere terrorismeverdenkingen, waaronder het inzamelen van geld voor terrorisme en het in bezit hebben van terroristische documenten. Voordat Davis radicaliseerde, werd hij in het Verenigd Koninkrijk al veroordeeld in drugszaken. In 2006 kreeg hij ook een celstraf vanwege vuurwapenbezit. Na zijn bekering tot de islam ontmoette hij in Londen Mohammed Emwazi, die later bekend werd als Jihadi John. In 2013 verliet Davis het VK om zich bij Islamitische Staat aan te sluiten. De IS-Beatles schokten de wereld met de gewelddadige manier waarop ze hun gijzelaars ombrachten, vaak door onthoofding. De beelden deelden ze op sociale media. Onder de slachtoffers zijn de journalisten James Foley en Steven Sotloff uit de VS en Haruna Yukawa en Kenji Goto uit Japan. Andere gedode gijzelaars door het viertal zijn de Amerikaanse hulpverleners Kayla Mueller en Peter Kassig en de Britten David Haines en Alan Henning. Mohammed Emwazi werd in 2015 in Syrië gedood bij een Amerikaanse droneaanval. De andere 'Beatles' zitten vast in de VS. Alexanda Kotey (Jihadi Ringo) is veroordeeld tot levenslang. El Shafee Elsheikh (Jihadi George) werd in april schuldig bevonden en krijgt deze maand zijn straf te horen.||https://nos.nl/artikel/2440080-is-beatle-opgepakt-in-londen-na-uitzitten-straf-in-turkije
2022-08-11||Steeds meer bedrijven opgeheven, vooral zzp'ers stopten ermee|| In de eerste zes maanden van dit jaar zijn er 76.000 bedrijven opgeheven, het hoogste aantal sinds 2007 - het jaar dat het Centraal Bureau voor de Statistiek (CBS) begon met meten. Vooral zzp'ers stopten ermee. Het aantal faillissementen is ook iets toegenomen, maar blijft volgens het CBS "historisch laag". De afgelopen 2,5 jaar was het aantal faillissementen zeer laag. Een belangrijke oorzaak hiervan was de coronasteun, die veel bedrijven op de been heeft gehouden. Zo hebben bedrijven gezamenlijk voor meer dan 18 miljard euro aan belastinguitstel gekregen. De verwachting van de KvK van afgelopen april dat het aantal faillissementen flink zou gaan toenemen, is dus nog niet uitgekomen. "We kijken al twee jaar met verbazing naar deze cijfers", zegt CBS-econoom Marjolijn Jaarsma. "De faillissementen blijven laag, maar dit eerste half jaar hebben toch veel ondernemers gedacht: ik trek de stekker eruit. Je zou het bijna vergeten, maar begin dit jaar was er nog een lockdown en in die maanden werd ook de bedrijfssteun afgebouwd." De Kamer van Koophandel (KvK) deed in de eerste coronazomer in 2020 al een oproep aan ondernemers om tijdig te stoppen. "Neem het voortbestaan van de onderneming kritisch onder de loep, juist vóór het moment dat er schulden worden aangegaan", zei de KvK toentertijd. "Het lijkt erop alsof bedrijven daar gehoor aan hebben gegeven," zegt Jaarsma. "Ook wij hadden verwacht dat het aantal faillissementen zou oplopen, maar het gaat echt om een fractie van de hoeveelheid opheffingen. Bedrijven hebben het dus niet op een faillissement aan laten komen." Ongeveer vier van de vijf gestopte bedrijven waren van een zelfstanding ondernemer. "We zien altijd veel dynamiek bij zzp'ers", zegt Jaarsma. "Denk aan coaches, fysio's en schoonheidsspecialisten, van wie er veel beginnen maar ook veel weer stoppen." Een andere mogelijke verklaring is volgens de econoom dat vanwege de krapte op de arbeidsmarkt meer mensen hun eenmanszaak beëindigen om in dienst te gaan bij een werkgever. Vooral webwinkels hielden ermee op: bijna 7000. Maar ook daar ziet het CBS al langer veel starters en stoppers. Het aantal gestopte restaurants is wel duidelijk toegenomen. Volgens Jaarsma is dat te wijten aan de lockdowns en de moeite die het kost om personeel aan te trekken en vast te houden. Er worden overigens nog wel altijd meer bedrijven opgericht dan opgeheven in Nederland. Daardoor zijn in 2012 - na de financiële crisis - nog altijd relatief gezien de meeste bedrijven gestopt: 5 procent. Dit jaar is 3,6 procent van alle bedrijven ermee opgehouden.||https://nos.nl/artikel/2440077-steeds-meer-bedrijven-opgeheven-vooral-zzp-ers-stopten-ermee
