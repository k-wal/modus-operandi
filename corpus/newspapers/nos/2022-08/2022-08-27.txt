2022-08-27||250 mensen gedwongen tot buiten slapen voor azc Ter Apel|| Het is niet gelukt een slaapplek te vinden voor zo'n 250 van de ongeveer 450 asielzoekers voor het overvolle aanmeldcentrum in Ter Apel, laat het Centraal Orgaan opvang asielzoekers (COA) weten. Dat betekent dat deze mensen noodgedwongen buiten het centrum hebben overnacht, bij een minimumtemperatuur van 11 graden zonder tent onder een luifel. Eerder was er sprake van 300 mensen, maar dat is vanochtend naar beneden bijgesteld. Een dag na de evacuatie van zo'n 400 asielzoekers, vanwege een noodkreet van de Inspectie Gezondheidszorg en Jeugd over de erbarmelijke hygiëne op het terrein, stonden weer honderden mensen in de rij voor aanmeldcentrum. Tientallen mensen zijn medisch behandeld door medewerkers van Artsen zonder Grenzen. Een deel van de asielzoekers in de rij was nieuw, maar het ging ook om mensen die terugkeerden na een nacht in een noodopvanglocatie. Ongeveer 80 mensen zijn toegelaten tot het aanmeldcentrum, omdat er weer wat plek was. Een groep van zo'n 70 asielzoekers werd gisteren van Ter Apel per bus naar een crisisnoodopvanglocatie in Vlissingen gebracht. Zo'n 85, vooral kwetsbare mensen brachten deze nacht door in een noodopvangplek in Stadskanaal, die ze de komende ochtend weer moeten verlaten. Voor de overige asielzoekers op het terrein konden instanties en lokale autoriteiten geen oplossing vinden. Ter vergelijking: vrijdagavond werd er voor 400 asielzoekers bij het aanmeldcentrum wel een tijdelijke slaapplek gevonden. Als gevolg sliepen er nu meer mensen buiten het centrum dan de nacht ervoor, toen het er naar schatting 250 waren. Een woordvoerder van het COA schat dat de meesten van hen toen noodgedwongen buiten hebben geslapen. Een aantal van hen deed op eigen initiatief, uit vrees dat het verlaten van Ter Apel hun aanmeldprocedure zal vertragen. De mensen die vannacht hebben geslapen voor de deur van het aanmeldcentrum hebben volgens de COA-woordvoerder geen andere keus, omdat er dus geen extra noodopvang was gevonden. Abdulaal (23) ging samen met NOS Stories terug naar het aanmeldcentrum in Ter Apel, waar hij zes jaar geleden zelf asiel aanvroeg. Hij ziet dat het er veel slechter is geworden:||https://nos.nl/collectie/13898/artikel/2442281-250-mensen-gedwongen-tot-buiten-slapen-voor-azc-ter-apel
2022-08-27||Record aan zonneschijn betekent ook recordopbrengst zonne-energie|| Het record aan zonnestraling deze zomer betekent niet alleen hitte, droogte en lage waterstanden in de rivieren, maar het leidt ook tot een record aan zonne-energie. Deze zomer werd in Nederland 40 procent meer energie met zonnepanelen opgewekt dan in dezelfde periode vorig jaar. Uit cijfers van de website Energieopwek.nl, waarop de opbrengst van alle duurzame energiebronnen in Nederland wordt bijgehouden, blijkt dat het record niet alleen is veroorzaakt door de toegenomen zonnestraling. Er zijn ook opnieuw meer zonnepanelen bijgeplaatst in vergelijking met vorig jaar. Over de periode 1 juni tot vandaag is de capaciteit van zonne-energie met 25 procent toegenomen, terwijl de hoeveelheid zonnestraling met 15 procent steeg, laat Martien Visser van Energieopwek.nl weten. Mensen die juist dit jaar zonnepanelen hebben geplaatst, profiteren dus direct van de toename aan zonnestraling. In een speciale app kan je vaak zien hoeveel je panelen opwekken. Zoals Lisa Bellamy, die in een sociale huurwoning woont in Den Haag. Haar zoon is lichamelijk beperkt en doordat hij een rolstoel en een lift gebruikt heeft ze te maken met extra elektriciteitsverbruik. De zorgen over de stijgende energieprijzen waren dan ook groot, vertelt ze. "Met die prijzen van tegenwoordig, niemand wordt daar blij van. Dan geeft dit toch rust. Je leest overal dat mensen bij moeten betalen, en ik kijk op mijn app en zie dat ik geld terug krijg. Dus daar ben ik blij mee." Afgelopen voorjaar kreeg ze vier zonnepanelen. Hoewel nog onduidelijk is hoeveel geld het haar op jaarbasis precies bespaart, zal ze per maand toch minder kwijt zijn aan energiekosten. Voor Lisa Bellamy is de hoge opbrengst van haar zonepanelen een kleine meevaller:  Bellamy heeft dan ook het idee dat haar zonnepanelen net op tijd zijn gekomen. In haar omgeving hoort ze verhalen van mensen die honderden euro's extra aan energiekosten moeten gaan betalen. Het roept de vraag op of het versneld plaatsen van zonnepanelen een oplossing kan zijn voor meer mensen in een sociale huurwoning. Aan de woningcorporatie van Bellamy ligt het niet, vertelt Gijsbert van Herk, bestuursvoorzitter van corporatie Steadion in Den Haag en omstreken. "Wij hebben een actief beleid voor het plaatsen van zonnepanelen. Het staat hoog op onze agenda. Sowieso voor de energielasten van bewoners, omdat het goedkoper is. We helpen onze huurders hiermee, en dat is op dit moment hard nodig." Het doel van Steadion was de afgelopen jaren om op minimaal duizend woningen per jaar zonnepanelen te plaatsen. Dit jaar heeft de woningcorporatie nog extra huurders hiervoor geprobeerd te enthousiasmeren. Daarmee hoopt Van Herk nog eens twee- tot driehonderd huizen extra te kunnen bedienen. "Als het echt honderden euro's scheelt, dan helpen we onze huurders daarmee." Landelijk zijn er ruim twee miljoen sociale huurwoningen. Volgens Van Herk heeft bijna 15 procent zonnepanelen. "Omgerekend is dat bijna 400.000 woningen. De afgelopen jaren is het hard gegaan. Het is een enorm aantal, maar er is dus ook nog een enorm aantal te gaan." Het probleem is vooral een tekort aan monteurs, en ook leveranciers zitten aan een grens, zegt Van Herk. Wat hem betreft zouden de overheid en energieleveranciers er nog actiever mee aan de slag moeten gaan. Lisa Bellamy wordt in elk geval blij van het nieuws van de extra zonnestraling: "Helemaal als we vaker zulke zomers krijgen." En op de vraag hoe ze de toekomst ziet, zegt ze dan ook lachend: "Zonnig. En met die zonnepanelen op het dak gaan we met de tijd mee."||https://nos.nl/artikel/2442265-record-aan-zonneschijn-betekent-ook-recordopbrengst-zonne-energie
2022-08-27||EU: Kosovo en Servië eens over toegangsdocumenten aan de grens|| Kosovo en Servië zijn het eens geworden over identificatiepapieren voor Serviërs aan de Kosovaarse grens. Dat heeft EU-buitenlandcoördinator Josep Borrell gezegd. Kosovo had aangekondigd dat Serviërs die naar Kosovo willen, voortaan een speciaal toegangsdocument bij de grens moeten aanvragen en dat was tegen het zere been van Servië. Volgens Borrell is er nu "een oplossing" gevonden die het vrije reizen tussen de landen mogelijk maakt, zo schrijft hij op Twitter. Volgens de buitenlandcoördinator ziet Kosovo af van het invoeren van het toegangsdocument. Omgekeerd past Servië zijn beleid aan. Voor Kosovaren die Servië willen bezoeken gold al een vergelijkbare regel. De identificatieplicht was onderdeel van een reeks wetten die de Kosovaarse regering per augustus wilde invoeren. Zo wilde Pristina etnische Serviërs die in het noorden van Kosovo wonen verplichten om Kosovaarse kentekenplaten te gebruiken. Sinds de onafhankelijkheid van Kosovo in 2008 heeft Kosovo eigen nummerborden. Servië erkent die onafhankelijkheid niet; de etnische Serviërs die in het noorden een grote groep vormen, gebruiken dan ook een Servisch kenteken. De Servische president Vucic zei eerder vandaag dat over de kentekens geen akkoord is bereikt. Als de plannen van Kosovo doorgaan, betekent dat dat Serviërs in Kosovo vanaf 1 september de Servische kentekens van hun voertuig af moeten halen. De voorgenomen invoering van de wetten leidde eerder tot ongeregeldheden aan de grens. Op verschillende plekken werden wegblokkades opgeworpen. Kosovo besloot daarop de invoering van de wetten met een maand uit te stellen. Vorig jaar escaleerde het conflict over de kentekens. Onder bemiddeling van de EU kwam er uiteindelijk een tussenoplossing, waarbij stickers over bepaalde delen van de kentekenplaten werden geplakt.||https://nos.nl/artikel/2442261-eu-kosovo-en-servie-eens-over-toegangsdocumenten-aan-de-grens
2022-08-27||Oekraïne heeft vrouwelijke soldaten hard nodig, 'we kunnen niet anders'|| Sultan tuurt langdurig door het vizier op haar geweer. Onder toeziend oog van een instructeur ligt de vrouwelijke rekruut doodstil tussen het gras boven op een heuvel in de West-Oekraïense bossen. Ze concentreert zich op een gele ballon die op ruim 500 meter afstand hangt tussen de bomen. Ze verlegt haar lichaam een stukje naar rechts en laadt haar wapen met een luide klik. Dan klinkt de scherpe knal van haar Sabatti, een jachtgeweer van Italiaanse makelij. Sultan is niet haar echte naam, maar haar militaire bijnaam. Haar identiteit wil ze niet prijsgeven, omdat ze samen met Phoenix - ook niet haar echte naam- opgeleid wordt tot scherpschutter. Beide vrouwen lopen de heuvel af om het resultaat van hun schietoefening te inspecteren. Ze blijken hun doel te hebben geraakt. De vrouwen in actie tijdens training: Sultan en Phoenix behoren tot de groeiende groep vrouwen die zich melden bij de Oekraïense strijdkrachten. Inmiddels is bijna een kwart van al het militaire personeel vrouw. Met de grote verliezen aan het front kunnen de strijdkrachten de nieuwe aanwas goed gebruiken. Beide rekruten vinden dat ze geen andere keuze hebben. "Dit is voor mijn land, voor mijn kinderen en mijn huis. We houden van ons land", zegt Phoenix. "Wij willen geen oorlog", vult Sultan aan. "Maar als we ze moeten beschermen, dan moeten we dat doen. Er zit niets anders op." Sultan werkt normaal in een autohandel. Phoenix zorgt in het dagelijkse leven als huisvrouw voor haar zoontje. "Ik had nooit gedacht dan mijn leven zo op zijn kop zou komen te staan en dat ik opgeleid zou worden als scherpschutter", vertelt Phoenix. "Maar het leven heeft ons die kant opgeduwd en dit is de keuze die ik nu gemaakt heb." Oekraïne geeft maar heel summier informatie over de aantallen manschappen die zijn gedood of gewond geraakt in de oorlog. Generaal Zaloezjny, de opperbevelhebber van de Oekraïense strijdkrachten, maakte deze week bekend dat bijna 9000 Oekraïense militairen zijn gesneuveld sinds februari. Het was een van de zeldzame keren dat Kiev iets prijsgaf over militaire slachtoffers aan Oekraïense zijde. Volgens analisten ligt het aantal waarschijnlijk nog veel hoger. Wat de precieze aantallen ook zijn, het is duidelijk dat Oekraïne om goed getrainde, wapenvaardige soldaten zit te springen. De overheid heeft alle mannen tussen de 18 en 60 jaar gemobiliseerd en kan die zo nodig direct optrommelen voor militaire dienst. Maar het is de vraag of de mobilisatie wel genoeg is. De regering van president Zelensky kan in principe miljoenen mannen oproepen, maar een groot deel is niet gevechtsklaar. Kiev kijkt daarom meer en meer naar landen als Finland en Israël, waar grote delen van de bevolking geregeld militaire training krijgen. In Israël geldt al sinds het uitroepen van de onafhankelijkheid in 1948 de dienstplicht voor mannen en vrouwen. Het besluit dat de Oekraïense regering deze zomer nam, is een stap in die richting. Vanaf 1 oktober gaan de autoriteiten actief vrouwen registreren voor militaire dienst. Het is geen dienstplicht: vrouwen wordt gevraagd zich vrijwillig te melden. Met de registratie willen de strijdkrachten beter inzicht krijgen welke vaardigheden en opleiding de vrouwen hebben en hoe ze eventueel ingezet kunnen worden in de strijd. Het grootste deel van hen zal aanvankelijk niet voor gevechtsfuncties ingezet worden. Een vrouw die bijvoorbeeld in het dagelijks leven boekhouder is, kan bijvoorbeeld een vergelijkbare functie overnemen van een man die een administratieve baan heeft in de strijdkrachten. Die man kan dan vervolgens worden ingezet aan het front. Maar het is niet uitgesloten dat Oekraïne vrouwen wel degelijk als aanvalstroepen inzet. Vrouwen zijn aanwezig in alle gelederen van de strijdkrachten, tot aan de speciale commando-eenheden toe. Militair instructeur "Deb" (ook niet zijn echte naam) traint vrouwelijke rekruten in het westen van Oekraïne. Hij is blij met de vrouwen die zich aanmelden. Hij wijst met trots op een rekruut met de bijnaam Oksana, die in de bossen pistooltraining van hem krijgt. "Ze nam deel aan een training met 90 mannen. Ze was fysiek sterk en even vaardig met wapens als de mannen. De training duurde vijf uur zonder enige onderbreking. Ze was een van de besten." Op de vraag of ze bang zijn voor het vooruitzicht te gaan vechten geven de rekruten wisselende antwoorden. "Ik ben helemaal niet bang", zegt Phoenix vastberaden. Ik bereid me voor op het ergste. In de hoop dat er betere tijden komen." "Natuurlijk ben je wel eens bang", erkent Sultan. "Maar dat betekent niet dat we kunnen opgeven. We storten ons in de strijd."||https://nos.nl/artikel/2442260-oekraine-heeft-vrouwelijke-soldaten-hard-nodig-we-kunnen-niet-anders
2022-08-27||Vrachtwagen rijdt in op buurtbarbecue, meerdere doden|| Bij een ongeluk met een vrachtwagen in Nieuw-Beijerland zijn meerdere mensen omgekomen. Het gaat om bezoekers van een buurtbarbecue, die werden geraakt toen de truck door onbekende oorzaak van een dijk kwam gereden. Er zijn ook meerdere mensen gewond geraakt. Zij zijn naar ziekenhuizen gebracht. De chauffeur, een 46-jarige Spanjaard, bleef ongedeerd. Hij is aangehouden en overgebracht naar het politiebureau. De vrachtwagen wordt in beslag genomen voor technisch onderzoek. De truck van het Spaanse transportbedrijf El Mosca reed even na 18.00 uur van de Zuidzijdsedijk en raakte gasten van de barbecue, waarbij tientallen mensen aanwezig waren. Tien ambulances en een traumahelikopter werden opgeroepen om hulp te verlenen. Het onderzoek naar de toedracht is nog in volle gang. De politie heeft nog geen beeld van het precieze aantal slachtoffers, omdat de vrachtwagen nog wordt geborgen. Pas daarna kunnen de lichamen van de slachtoffers worden geïdentificeerd. Hulpverleners op de plaats van het ongeval en rond 23.30 uur de berging van de trailer van de vrachtwagen: "De schok is enorm hier", zegt een woordvoerder van de politie tegen een verslaggever van regionale omroep Rijnmond. Er zijn volgens de agent veel ooggetuigen van het ongeluk. Tientallen mensen, van ooggetuigen tot nabestaanden, zijn opgevangen op een speciale daarvoor geopende locatie. "Het is hier in Nieuw-Beijerland een zeer hechte gemeenschap", zegt waarnemend burgemeester Charlie Aptroot tegen de NOS. Hij beschrijft hoe heftig de impact is van het drama op de bewoners. "Mensen willen weten hoe het gaat met hun dierbaren of goede vrienden, maar er is nog geen compleet beeld." Na het ongeluk deed de politie een oproep via Burgernet aan de bestuurder van een witte bestelwagen, die vlak voor het incident op de dijk stond, om zich te melden. Deze bestuurder, die wordt gezien als een belangrijke getuige, heeft inmiddels contact met de politie.||https://nos.nl/artikel/2442253-vrachtwagen-rijdt-in-op-buurtbarbecue-meerdere-doden
2022-08-27||Opnieuw puzzel waar honderden asielzoekers Ter Apel moeten overnachten|| Bij het overvolle aanmeldcentrum in Ter Apel wachten honderden mensen af waar ze vanavond slapen. Een groep van zo'n 70 asielzoekers is per bus naar Vlissingen vertrokken, zegt een woordvoerder van het Centraal Orgaan opvang asielzoekers (COA). Instanties en lokale autoriteiten zijn druk in overleg om voor de rest van de naar schatting 500 wachtende mensen noodopvang te regelen. Volgens het COA zit er beweging in deze gesprekken, maar wordt er pas in de loop van de avond meer duidelijkheid verwacht. De Veiligheidsregio Groningen voorziet dat er weer mensen buiten moeten slapen vanwege een gebrek aan opvangplekken. Artsen Zonder grenzen meldt dat vandaag 44 mensen bij het azc een medische behandeling hebben gekregen. Een persoon is met hartproblemen per ambulance naar het ziekenhuis gebracht, schrijft persbureau ANP. Hier zie je foto's van de situatie op het terrein vandaag: Na een acuut alarm over het volledige gebrek aan hygiëne op het terrein werden gisteren zo'n 400 asielzoekers geëvacueerd. Ze hebben de nacht doorgebracht in tijdelijke opvangplekken in Utrecht, Stadskanaal, Zuidbroek, Almere en Groningen. Zo'n 200 van hen zijn vanochtend teruggekeerd, omdat de crisisnoodopvanglocaties in Stadskanaal en Zuidbroek alleen voor overnachting zijn. "Ook zijn er weer mensen bij gekomen dus de puzzel is nog iets groter geworden", zegt een COA-woordvoerder. Gemiddeld melden zich op een weekenddag zo'n honderd nieuwe asielzoekers bij het aanmeldcentrum. Ondanks de noodkreet van de Inspectie Gezondheidszorg en Jeugd over de gebrekkige hygiëne hebben ook afgelopen nacht mensen buiten het asielzoekerscentrum in Ter Apel geslapen. Een groep van zo'n 250 mensen heeft op eigen initiatief de nacht doorgebracht op het grasveld voor het aanmeldcentrum, meldt het COA. Deze mensen waren bang dat hun asielaanvraag vertraging op zou lopen als ze het centrum in Ter Apel zouden verlaten om naar een noodopvanglocatie te gaan. Voor de honderd asielzoekers die in de nacht van vrijdag op zaterdag in de Jaarbeurs in Utrecht waren opgevangen, is een nieuwe noodopvanglocatie gevonden. Zij kunnen sinds vandaag terecht in een sporthal in Wijk bij Duurstede. Het is onduidelijk hoelang de groep hier mag blijven. Verder heeft Zwolle een crisisnoodopvanglocatie voor 70 asielzoekers. Hotel Lumen stelt een week lang 35 kamers beschikbaar, meldt de gemeente in een verklaring.||https://nos.nl/collectie/13898/artikel/2442247-opnieuw-puzzel-waar-honderden-asielzoekers-ter-apel-moeten-overnachten
2022-08-27||Protesten in India tegen de vrijlating van een groep verkrachters|| In verschillende staten van India is gedemonstreerd tegen de vrijlating van elf mannen die tot levenslang waren veroordeeld voor de groepsverkrachting van een moslimvrouw tijdens religieuze rellen in de deelstaat Gujarat in 2002. Het waren de hevigste religieuze rellen in de geschiedenis van India. De mannen werden op 15 augustus, tijdens de viering van 75 jaar onafhankelijkheid, vrijgelaten. Volgens ambtenaren van de deelstaat kwamen ze op basis van een wet uit 1992 in aanmerking voor vrijlating. Die wet was bij hun veroordeling in 2008 nog van kracht. In 2014 werd de wet aangepast en sindsdien kunnen straffen voor onder andere verkrachting niet meer worden kwijtgescholden. Demonstranten in de hoofdstad New Delhi en andere steden eisen dat het besluit wordt teruggedraaid. Het slachtoffer, dat nu in de veertig is, zei onlangs dat ze verbijsterd is over het besluit en dat haar vertrouwen in de rechtsstaat is geschaad. Ze was zwanger toen ze in 2002 werd verkracht. Bij de rellen kwamen zeven van haar familieleden om het leven, waaronder haar dochtertje van drie. India wordt nog altijd regelmatig opgeschrikt door verkrachtingszaken. Uit de laatste cijfers uit 2019 blijkt dat er dagelijks gemiddeld 88 verkrachtingszaken worden gemeld, ondanks strengere wetgeving. Na de groepsverkrachting en marteling met de dood tot gevolg van een vrouw in een bus in New Delhi in 2012 gingen grote aantallen woedende mensen de straat op om aandacht te vragen voor de achtergestelde positie van vrouwen. De protesten leidden tot een strengere anti-verkrachtingswetgeving, waardoor het nu mogelijk is de doodstraf op te leggen aan veroordeelde verkrachters. Sinds de nieuwe wet van kracht is wordt vaker aangifte gedaan van verkrachting, maar het percentage veroordelingen is niet gestegen.||https://nos.nl/artikel/2442240-protesten-in-india-tegen-de-vrijlating-van-een-groep-verkrachters
2022-08-27||Drie Nederlandse commando's gewond bij schietpartij voor hotel in VS|| Bij een schietpartij in de Amerikaanse stad Indianapolis zijn drie Nederlandse militairen gewond geraakt. De mannen van het Korps Commandotroepen (KCT) werden voor het hotel waar ze verblijven door kogels geraakt. Volgens het ministerie van Defensie verkeert een van de gewonden in kritieke toestand en zijn de andere twee bij kennis en aanspreekbaar. De politie in Indianapolis heeft het over twee gewonden die in kritieke toestand zijn. Het is niet duidelijk wat er is gebeurd. Het ministerie van Defensie laat weten dat de commando's op oefening waren in de staat Indiana en dat het incident gebeurde in de vrije tijd van de militairen. Een lokale nieuwszender meldt op basis van de politie in Indianapolis dat twee van de drie commando's in kritieke toestand in het ziekenhuis zijn opgenomen. Volgens de politie was het drietal mogelijk betrokken bij een ruzie op straat voordat zij neergeschoten werden, maar defensie heeft hierover niets naar buiten gebracht. De families van de slachtoffers, die zijn gestationeerd op de KCT-kazerne in Roosendaal, zijn geïnformeerd. De lokale politie doet onderzoek naar de toedracht van de schietpartij. Er is nog niemand aangehouden.||https://nos.nl/artikel/2442235-drie-nederlandse-commando-s-gewond-bij-schietpartij-voor-hotel-in-vs
2022-08-27||Brits 'riolenplan' moet einde maken aan viezigheid op stranden|| Na de Brexit zijn de Britten opnieuw op een twistpunt gestuit met 'the continent'. De Fransen beklagen zich over vervuiling uit het Britse riool, die aanspoelt op de Franse stranden. Ook tientallen Britse stranden raakten afgelopen zomer vervuild. De Britse regering wil de riolering nu op de schop nemen. Dat de stranden vervuild raken heeft te maken met het Britse rioolstelsel, dat nog stamt uit de Victoriaanse tijd. Water uit de toiletten wordt in dezelfde rioolpijpen afgevoerd als overtollig regenwater. Komt er te veel water in de leidingen terecht, bijvoorbeeld als het hard heeft geregend, dan wordt het vervuilde water afgevoerd in de rivieren en in zee. In 2020 werd er zo'n 400.000 keer ongezuiverd rioolwater geloosd. Deze zomer gebeurt dat ook regelmatig, als droge periodes worden afgewisseld door stevige buien. Het ongezuiverd rioolwater komt onder meer terecht in het Kanaal, tussen Engeland en Frankrijk, tot ergernis van de Fransen. Drie Franse Europarlementariërs vinden dat het VK schade aan het milieu toebrengt en de gezondheid van burgers in gevaar brengt. Het drietal heeft de Britten gemeld dat, hoewel ze niet meer gebonden zijn aan EU-regels, het vervuilen van het water in het Kanaal "onacceptabel" is. Ook de Britten zelf hebben dus last van de vervuiling. Actiegroep Surfers Against Sewage kreeg deze zomer al meer dan 600 meldingen binnen van viezigheid. Vooral de stranden van Brighton en Hove aan de zuidkust zijn vervuild. Surfers Against Sewage raadt mensen aan om bij de vervuilde stranden niet te gaan zwemmen, omdat badgasten ziek kunnen worden door de poepbacterie E. coli in het water. De groep wil, net als de Fransen, dat de Britse regering actie onderneemt. De regering heeft daar inmiddels gehoor aan gegeven. Britse waterbedrijven moeten de komende jaren gezamenlijk miljarden in de rioleringen investeren, om de dump van ongezuiverd water terug te dringen. Het 'moderniseren' van de riolering gaat naar verwachting zo'n 25 jaar duren, schrijft de BBC. Oppositiepartij Liberal Democrats is niet blij met het voornemen, omdat die vreest dat de kosten voor de modernisering voor rekening van de consument komen. De minister van Milieu erkent dat er inderdaad "een bescheiden stijging van de kosten" komt kijken bij het plan. "Het is heel spijtig dat dit de afgelopen vijftig jaar niet is aangepakt", zei hij.||https://nos.nl/artikel/2442234-brits-riolenplan-moet-einde-maken-aan-viezigheid-op-stranden
2022-08-27||Doek valt voor voetbaltalkshow VTBL vanwege slechte kijkcijfers || RTL haalt na zes afleveringen de voetbaltalkshow VTBL van de buis vanwege tegenvallende kijkcijfers. Het programma trok gisteravond gemiddeld 40.000 kijkers en afgelopen maandag 44.000. VTBL was op maandag en vrijdag te zien op RTL 7 en werd gepresenteerd door Simon Zijlemans. De andere presentator, Frank Evenblij, zou aanstaande maandag beginnen. In 2019 was het programma ook op tv, destijds gepresenteerd door Humberto Tan. Ook toen verdween het programma omdat de kijkers het niet wisten te vinden. Bij RTL Boulevard laat een woordvoerder van de omroep weten dat er nog geen plannen zijn voor een vervangende voetbaltalkshow. "Op dit moment niet."||https://nos.nl/artikel/2442223-doek-valt-voor-voetbaltalkshow-vtbl-vanwege-slechte-kijkcijfers
2022-08-27||Servië zet streep door EuroPride, onder meer om situatie Kosovo || Servië heeft een streep gezet door EuroPride in hoofdstad Belgrado. President Aleksandar Vucic maakte op een persconferentie bekend dat het pan-Europese lhbti-evenement niet kan doorgaan omdat gevreesd wordt voor ongeregeldheden. Ook de economische situatie en opgelaaide spanningen met buurland Kosovo spelen mee, zei Vucic. EuroPride zou van 12 tot en met 18 september in Belgrado worden gehouden. Er zou ook een Pride Walk worden gehouden, waarbij traditiegetrouw gedemonstreerd wordt voor lhbti-rechten. Belgrado werd drie jaar geleden al aangewezen als locatie. Maar de autoriteiten in het Balkanland achten zo'n evenement nu dus niet verantwoord. "We worden momenteel geplaagd door verschillende problemen", zei de president. In zijn toespraak verwees Vucic ook naar extreemrechtse groepen, die niet willen dat de EuroPride doorgaat. Recentelijk liepen duizenden mensen mee met een demonstratie tegen het evenement. Lhbti-organisaties in het land hebben woedend gereageerd. Zij wijzen erop dat het Europees Hof voor de Rechten van de Mens heeft geoordeeld dat Pride niet zomaar afgeblazen mag worden door een regering of staat. Vucic verzocht op zijn persconferentie tevens de openlijk lesbische premier Ana Brnabic een nieuwe regering te vormen. Brnabic ziet zichzelf niet als voorvechtster van lhbti-rechten en het conservatieve Servië geldt ook niet als uitgesproken lhbti-vriendelijk. EuroPride werd voor het eerst gehouden in de jaren 90 en vond twee keer in Amsterdam plaats. Voorgaande edities waren er in onder meer Kopenhagen en Wenen.||https://nos.nl/artikel/2442222-servie-zet-streep-door-europride-onder-meer-om-situatie-kosovo
2022-08-27||Sinds half juni bijna 1000 doden in Pakistan door overstromingen|| In Pakistan zijn door de zware regenval en daaropvolgende overstromingen die het land al maanden teisteren tot nu toe bijna duizend doden gevallen. Ook zijn volgens de autoriteiten sinds half juni duizenden mensen gewond geraakt, of moesten ze hun huis verlaten. Gisteren werd de noodtoestand uitgeroepen. Premier Sharif sprak van "een menselijke tragedie". Volgens hem zijn 33 miljoen mensen getroffen door de overstromingen, zo'n 15 procent van de bevolking. De mensen die hun huis hebben moeten verlaten, worden opgevangen in kampen die de regering heeft opgezet. Zo'n 170.000 huizen raakten beschadigd door de overstromingen en wegen en bruggen zijn weggevaagd: Eerder deze week maakten de Verenigde Naties bekend een noodpakket van 3 miljoen euro ter beschikking te stellen, vooral voor voedsel, schoon drinkwater en sanitaire voorzieningen in de getroffen gebieden. Deze week wordt meer zware regenval verwacht, vooral in het zuiden en zuidwesten van het land. In de moessonperiode, die loopt van juli tot september, is hevige regenval niet ongewoon in Pakistan, maar de grote hoeveelheid regen die er dit jaar is gevallen volgens deskundigen toe te schrijven aan de klimaatverandering.||https://nos.nl/artikel/2442221-sinds-half-juni-bijna-1000-doden-in-pakistan-door-overstromingen
2022-08-27||Bellingcat komt Russische spion op het spoor door opvallende naam|| Onderzoekscollectief Bellingcat is een Russische spion op het spoor gekomen die in Napels onder een valse identiteit is doorgedrongen tot de kringen van de NAVO. De journalisten hebben tijdens hun onderzoek, dat tien maanden in beslag nam, een reeks aan opvallende bewijsstukken en bizarre anekdotes verzameld over 'Maria Adela Kuhfeldt Rivera', oftewel Olga Kolobova, die deze week zijn gepubliceerd. De bevindingen geven een onthullende kijk in de wereld van de Russische geheime dienst GROe. Aanleiding van het onderzoek naar de spion was haar opvallende naam in een database met paspoortnummers van vermoedelijke Russische spionnen. Een paar jaar geleden onthulde Bellingcat al dat spionnen van GROe jarenlang valse paspoorten hebben gekregen met nagenoeg identieke, opeenvolgende nummers; de laatste drie cijfers van deze identiteitsnummers vormden het enige verschil. In Maria Adela's paspoortnummer was zelfs maar één cijfer anders dan de Russische spionnen 'Ruslan Bosjirov' en 'Alexander Petrov', oftewel Aleksandr Misjkin en Anatoli Tsjepiga, de verdachten in de vergiftigingszaak van de voormalige dubbelspion Sergej Skripal. "Maria Adela viel ontzettend op met haar niet-Russische naam", schrijft een van de onderzoekers, Christo Grozev op Twitter. "Was ze een onschuldige buitenlander die de Russische nationaliteit had verkregen, met per ongeluk een nummer dat in dat bereik (van de verdachte paspoortnummers, red.) viel?" Daarop besloot Bellingcat zich in de mysterieuze vrouw te verdiepen. Via Google en sociale media kwamen ze erachter dat ze tussen 2013 en 2018 in Napels woonde, en daar een succesvol leven leidde als sieradenontwerper en socialite. Daarnaast kwam haar naam voor op een lijst met bestuursleden van een Napolitaanse afdeling van de Lions Club, een liefdadigheidsorganisatie die wereldwijd opereert. De afdeling in Napels is opgericht door een medewerker van de NAVO in Italië. Behalve professionele, had Maria Adela ook romantische relaties met verschillende NAVO-officieren. Haar sieradenlijn bracht ze aan de man onder de naam Sarein. Die was zo succesvol, dat ze in 2014 naar Bahrein reisde om een set manchetknopen te geven aan de toenmalige premier, prins Khalifa bin Salman Al Khalifa. Aan haar nieuwe vrienden vertelde ze dat ze was opgevoed door pleegouders in de Sovjet-Unie, nadat ze door haar biologische Peruaanse moeder en Duitse vader was verlaten in Moskou tijdens de Olympische Spelen van 1980. Vandaar haar opvallende naam, met Spaanse en Duitse klanken. Toch waren er een aantal verdachte zaken waardoor Bellingcat door bleef zoeken naar de ware identiteit van de vrouw. In september 2018 verdween ze twee maanden lang van de radar, en vertrok ze met haar kat Luisa uit Italië. Haar vrienden begrepen niet waar ze was gebleven. In november plaatste ze, na twee maanden radiostilte, een opvallend bericht op Facebook, waarin ze zei dat ze herstellend was van kanker. De onderzoekers kwamen er echter achter dat Maria Adela naar Moskou was vertrokken. Dat deed ze op 15 september, een dag nadat Bellingcat onthulde dat GROe jarenlang met de opeenvolgende paspoortnummers had gewerkt. Op 14 september, de dag van de publicatie, belden twee GROe-kopstukken met elkaar: het hoofd van de afdeling die militaire spionnen uitzond naar plekken in het buitenland, en zijn baas. De metadata van deze gesprekken zijn in handen van het onderzoekscollectief. Bellingcat kwam achter de echte naam van de vrouw: Olga Kolobova, geboren in 1982. Toch zou het nog maanden duren totdat de journalisten de laatste bewijsstukken boven tafel kregen. Dat waren, heel simpel, de profielfoto's die de vrouw gebruikte op sociale media: die van Kolobova op Whatsapp was dezelfde foto als op het Facebookprofiel van Maria Adela. Het volledige onderzoek is terug te lezen via Bellingcat. Kolobova woont momenteel in een nieuw appartement in een chique buurt van Moskou. Haar luxe sieradenlijn bleek overigens net als de identiteit van de spion nep: ze kocht de producten in via de Chinese webwinkel AliExpres.||https://nos.nl/artikel/2442220-bellingcat-komt-russische-spion-op-het-spoor-door-opvallende-naam
2022-08-27||Op weg naar witte rook: paus benoemt twintig nieuwe kardinalen|| Kan een paus bepalen wie zijn opvolger wordt? Antwoord: nee. Maar hij kan wel het nodige doen aan de samenstelling van het college van kardinalen dat op termijn die nieuwe paus gaat kiezen. Door mannen tot kardinaal te benoemen ('creëren' heet dat in kerkelijk jargon) die in zijn ogen op een goede manier hun werk doen. Kardinalen die in grote lijnen zijn visie voor de toekomst van de Kerk delen. Dat benoemen moet met een zekere regelmaat gebeuren, want volgens de regels dienen er bij een conclaaf ongeveer 120 kieskardinalen te zijn. Kardinalen verliezen op hun 80ste hun stemrecht en zijn meestal niet de jongsten als ze hun kardinaalshoed krijgen. Een enkele keer overlijdt er één voordat hij die leeftijd bereikt. Vandaar dat Franciscus, met uitzondering van 2021, ieder jaar sinds zijn aantreden in 2013 met nieuwe benoemingen het aantal kieskardinalen op peil heeft gehouden. Vandaag hebben twintig nieuwe kardinalen in de Sint-Pieter uit handen van de paus hun rode kardinaalshoed gekregen. Die gebeurtenis heet een consistorie, een kardinaalsvergadering. Zestien van hen zijn jonger dan 80 jaar en mogen dus stemmen bij het volgende conclaaf. De andere vier zijn ouder en krijgen de kardinaalstitel als beloning voor bewezen diensten. Als er een conclaaf komt, mogen ze wel meedoen aan de algemene vergaderingen vooraf, maar stemmen is er niet meer bij. Eigenlijk waren het er vijf, maar de Belgische emeritus bisschop Luc van Looy trok zich terug na protesten dat hij niet hard genoeg zou zijn opgetreden tegen een van misbruik beschuldigde priester. Zoals ook bij eerdere consistories heeft Franciscus opvallende kandidaten gekozen. Niet bisschoppen of aartsbisschoppen van steden waar traditiegetrouw altijd kardinalen vandaan kwamen, zoals Milaan, Venetië of Parijs, maar bijvoorbeeld de aartsbisschop van Marseille en de bisschop van Como. In de VS mag de bisschop van het kleine San Diego zich verheugen op de vaak felbegeerde kardinaalshoed, terwijl zijn collega's van San Francisco en Los Angeles opnieuw bot vangen. Franciscus kijkt bij zijn keuzes ook veel meer naar gebieden die ver weg liggen van Rome en het Westen. Zo krijgt Mongolië nu een kardinaal in de persoon van de ook nog eens piepjonge 48-jarige bisschop Giorgio Marengo. In het verleden kregen plaatsen als Brunei, Rabat, Haïti, Tonga en Papoea Nieuw-Guinea al een kardinaal. Met dit consistorie komt nu ook Oost-Timor daarbij. Hoewel het aantal Europeanen en Noord-Amerikanen nog steeds aanzienlijk is, stijgt de invloed van andere continenten gestaag: Latijns-Amerika, Afrika en vooral Azië. De laatste twee zijn ook de gebieden waar de katholieke kerk groeit. Voor Franciscus lijken twee aspecten het zwaarst te wegen bij het kiezen van zijn kardinalen: hun aanwezigheid op plaatsen waar katholieken zwaar in de minderheid zijn en, vooral, hun sociale bewogenheid. Hulp aan migranten, zorg voor zwakkeren, bescherming van het milieu zijn belangrijke kwaliteiten van de nieuwe kardinalen. Zoals de Indiase aartsbisschop Anthony Poola die tot de dalits behoort, de laagste klasse in dat land. Of de Braziliaanse bisschop Steiner die een fel tegenstander is van president Bolsonaro. Met dit nieuwe consistorie bestaat het college van kieskardinalen uit maar liefst 132 kardinalen. Eigenlijk 12 te veel dus, maar mettertijd stelt dat getal zich vanzelf bij. Klap op de vuurpijl is dat sinds vandaag twee derde van de kieskardinalen uit de koker van Franciscus komt. De anderen zijn kardinaal geworden onder Johannes Paulus II en Benedictus XVI. Het geval wil dat bij een conclaaf een paus met een tweederdemeerderheid gekozen moet worden. Heeft Franciscus daarmee zijn opvolger aangewezen? Wederom nee, want groepsprocessen zijn slecht te voorspellen en de pauskandidatenrace is nog maar net begonnen. Franciscus heeft met klem gezegd voorlopig niet aan aftreden te denken. Maar de komende dagen zijn alle kardinalen in Rome bijeen om te vergaderen over de pas ingevoerde hervorming van de Curie, het bestuursapparaat van de Kerk. Ze zullen deze gelegenheid met beide handen aangrijpen om elkaar beter te leren kennen. Onder het goedkeurend oog van hun paus die niet weet wie er na hem zal komen, maar waarschijnlijk wel hoopt dat hij in ieder geval zijn erfenis heeft veiliggesteld.||https://nos.nl/artikel/2442219-op-weg-naar-witte-rook-paus-benoemt-twintig-nieuwe-kardinalen
2022-08-27||Stagiaire ontdekt Brueghelgravure bij restauratie|| Een stagiaire van de Belgische Koninklijke Bibliotheek heeft een ontdekking gedaan bij een eeuwenoude Brueghelgravure: op de achterkant van het vel bleek een tweede werk van de Vlaamse meester verstopt. De 23-jarige Margaux Nogues deed de ontdekking toen ze bezig was met de restauratie van de afbeelding De Keisnijding uit 1559, een gravure die Hieronymus de Cock maakte van het werk van Brueghel. Daarbij moest ze een stuk karton waarop het werk was geplakt verwijderen. Zuur karton kan de prent namelijk aantasten. "Ik heb de prent in een bad met warm water geplaatst. Het karton kwam zeer makkelijk los", vertelt de Française aan omroep RTBF. "Toen ik het eraf haalde, ontdekte ik een ander werk aan de achterkant: een tweede gravure van Brueghel." Het tweede werk bleek een versie te zijn van Brueghels Patientia, een allegorische voorstelling van geduld uit 1557. De personificatie van deze deugd wordt omringd door wezentjes als uit het werk van Jeroen Bosch, die het kwaad en zonde in de wereld voorstellen. Brueghel permitteerde zich daarbij ook kritiek op de Rooms-Katholieke Kerk, door figuurtjes in monnikspij en een bizarre reus met een kardinaalshoed op te voeren. In latere versies van de gravure zijn die gecensureerd. Vergelijkbare gravures hebben op veilingen meer dan 15.000 euro opgebracht. Hoewel de bibliotheek al drie afdrukken van deze afbeelding in bezit had, noemt het instituut het toch een bijzondere vondst. "Het is heel ongebruikelijk om twee gravures op voor- en achterzijde van een blad aan te treffen", staat in een persbericht. "Recto-verso drukken was niet gebruikelijk in de 16e eeuw." Experts van de bibliotheek vermoeden dat het om een proefdruk ging, omdat de afbeeldingen verschillende groottes hebben. Doordat de randen van de afbeelding niet mooi uitlijnen, bestaat het vermoeden dat het druksel niet voor de verkoop bedoeld was. Nogues maakt zich intussen op om in september haar proefschrift te verdedigen, met een extra regel op haar cv. "Ik ben nog maar vijf jaar bezig met restauraties, maar ik ga me dit nog lang herinneren."||https://nos.nl/artikel/2442216-stagiaire-ontdekt-brueghelgravure-bij-restauratie
2022-08-27||Monumentale boerderij Groningen knalroze geschilderd: 'Een noodkreet'|| In het Groningse Drieborg is een monumentale boerderij knalroze geschilderd. Het pand is beschadigd vanwege verzakkingen, die volgens de bewoners van het pand veroorzaakt zijn door gaswinning in de provincie. Ze komen niet in aanmerking voor hulp, omdat de boerderij net buiten het officiële aardbevingsgebied ligt. Boelo ten Have woont samen met zijn partner Annemarie in de 157 jaar oude boerderij. Hij is de zesde generatie die op deze plek boert. Zo'n tien jaar geleden zag het stel dat scheuren in de muren en de gevel in het pand steeds langer en dieper werden. Volgens het stel is de schade hoogstwaarschijnlijk veroorzaakt doordat het grondwaterpeil is gezakt door de gaswinning verderop in de provincie. Daardoor zijn de koppen van de houten palen waarop het huis rust gaan rotten, vermoeden ze. Met als gevolg: ernstige verzakkingen en diepe scheuren. "We zijn bij alle instanties geweest", zegt Ten Have tegen RTV Noord. Het Centrum Veilig Wonen, IMG, Nationaal Coördinator, Libau, Monumentenzorg, noem maar op. Iedereen is begaan met ons lot, maar het eind van het liedje is dat niemand zich verantwoordelijk voelt. We zitten met onze handen in het haar." Ze hebben daarom gisteren uit wanhoop de gevel van de monumentale boerderij knalroze geverfd. Ze hopen op die manier aandacht te trekken voor hun zaak. "Mijn overgrootvader die hier vlakbij begraven ligt zou zich in zijn graf omdraaien." Het zou minimaal anderhalf miljoen euro kosten om de boerderij en de fundering op te knappen, aldus Ten Have. Het stel is inmiddels zo ver dat ze ook eventueel willen overgaan tot sloop, om vervolgens nieuwbouw te realiseren. "Maar dat mag ook niet", verzucht Ten Have. "Het is een Rijksmonument." Ook het knalroze schilderen van een monument mag niet. "Misschien krijgen we een bekeuring", zegt Ten Have. "Het zij zo. Dat merken we dan wel weer. Het belangrijkste is dat er beweging komt."||https://nos.nl/collectie/13902/artikel/2442215-monumentale-boerderij-groningen-knalroze-geschilderd-een-noodkreet
2022-08-27||Buurtbewoners worden gek van Fast & Furious-fans die films komen nadoen|| Piepende banden en ronkende motoren mogen populair zijn bij het publiek van Fast & Furious, inwoners van een buurt in Los Angeles worden er gek van. Sinds hun straten als locatie werden gebruikt in de filmreeks, worden ze geplaagd door filmfans die er de donuts, burnouts en straatraces uit de film willen nadoen. Omdat er voor het tiende deel Fast X dit weekend weer gefilmd werd in Angelino Heights, protesteerden enkele honderden omwonenden tegen het verheerlijken van gevaarlijk rijgedrag. "Je durft niet eens de straat over te steken." "De kinderen kunnen niet meer in de voortuin spelen omdat we bang zijn dat er iemand uit de bocht vliegt", zegt een buurtbewoner. "We worden meerdere keren in de nacht wakker van het lawaai. De kinderen zijn dan doodsbang." Ook nabestaanden van slachtoffers betoogden tegen de filmopnames op straat: De sporen van dat gedrag zijn nog te zien op het asfalt voor Bob's Food Market, dat voor de film dienst deed als het etablissement van hoofdpersoon Dominic (Vin Diesel). Cirkels van rubber verraden waar fans hun kunsten achter het stuur vertoonden. Net als in de films, waarin de hoofdpersonages hun snelle wagens gebruiken om te racen, tegen elkaar of weg van de politie. Voorbeeld van stunts uit de film: Het is een gruwel voor een betoger die met een foto van haar overleden nicht staat, op 23-jarige leeftijd omgekomen bij een straatrace. "Ze had haar hele leven nog voor zich, maar in plaats daarvan moest ik op Moederdag haar lichaam identificeren. Ik moest haar dochter van zes vertellen dat mama niet thuiskomt." Een passant die met zijn auto werd tegengehouden, is niet onder de indruk van het protest. "Er zijn zoveel manieren waarop mensen doodgaan. Het is maar een film." Plagerig voegt hij eraan toe: "Ik ga mijn auto wassen, kan ik donuts draaien." De politie van Los Angeles zag in coronatijd het aantal races stijgen. 300 mensen stierven er vorig jaar bij verkeersongelukken in de stad, een vijfde meer dan het jaar ervoor. Ook werden er 600 mensen gearresteerd, 2000 boetes uitgedeeld en 439 auto's in beslag genomen bij straatraces. Een nieuwe trend is volgens een woordvoerder de "street takeover", waarbij soms duizenden racefans een straat overnemen om te racen of stunten. Zo'n menigte maakte het voor de politie moeilijker om in te grijpen. Sinds begin dit jaar zijn er 667 van gemeld in LA.  Tot spijt van de betogers heeft filmstudio NBCUniversal niet gereageerd op het protest. De demonstranten zeggen niet de films te willen cancellen, maar hopen dat de studio helpt ingrijpen om hun buurt weer veiliger te maken. ||https://nos.nl/artikel/2442213-buurtbewoners-worden-gek-van-fast-furious-fans-die-films-komen-nadoen
2022-08-27||Opleiders profiteren van STAP-subsidie en verhogen kosten cursussen || Cursusaanbieders profiteren flink van het STAP-budget, waarmee Nederlanders voor 1000 euro aan opleidingsbudget kunnen krijgen. Volgens onderzoek van RTL Nieuws proberen sommige opleiders met trucs zo veel mogelijk geld te claimen bij de overheid. Dat betekent dat de subsidiepot sneller leeg raakt en minder mensen een cursus kunnen volgen. Piet Fortuin, voorzitter van vakbond CNV, zag het al een beetje aankomen. "Goed bedoeld, slecht uitgewerkt", zo zegt hij erover in een reactie tegen het ANP. Opleiders verhogen onder meer de kosten voor hun cursussen, zo blijkt uit het onderzoek van RTL Nieuws. Voor het onderzoek werden alle cursussen bekeken die meer dan honderd keer werden aangevraagd. De kosten zijn vergeleken met die van vorig jaar, voordat het STAP-budget er was. Veel opleiders blijken voor zoveel mogelijk opbrengst te gaan als de overheid de cursus betaalt. Zo werden prijzen verhoogd, zijn er geen kortingen meer en worden alle optionele extra's sowieso aangevinkt. "Opleidingsinstanties weten dan dat het gegarandeerd geld is waar de leerling dus niet op hoeft te beknibbelen", zegt Fortuin tegen het persbureau. "En dan gaan bij veel instellingen, húp, de prijzen van de opleidingen omhoog." "Er zit een enorm gat in de regeling", zegt Renée van Schoonhoven, hoogleraar onderwijsrecht aan de Vrije Universiteit, tegen RTL Nieuws over de prijsstijgingen. "Ethisch gezien is het natuurlijk niet goed wat de bedrijven doen, maar het is niet verboden. Dit had je netjes dicht moeten tikken aan de voorkant, door afspraken te maken over bijvoorbeeld een maximale jaarlijkse prijsstijging." Volgens Arjen Edzes, lector regionale arbeidsmarkt aan de Hanzehogeschool Groningen, is het onder meer een probleem dat iemand maar één keer een cursus kan doen met het STAP-budget. "Wat daarna overblijft van die 1000 euro, kan hij niet nog eens een keer ergens anders inzetten", zegt Edzes. "De consument heeft er daardoor helemaal geen belang bij om zo goedkoop mogelijk in te kopen." Hij vindt dan ook dat mensen met het overgebleven geld een tweede cursus moeten kunnen volgen.||https://nos.nl/artikel/2442208-opleiders-profiteren-van-stap-subsidie-en-verhogen-kosten-cursussen
2022-08-27||Goedkope camera kopen? Je vist vrijwel overal achter het net|| Die handzame camera die webshop Coolblue aanraadt? Tijdelijk uitverkocht. Zoeken bij andere grote webshops als Bol.com en Kamera Express levert hetzelfde resultaat op: veel goedkope modellen zijn slecht leverbaar. En ook bij kleine, onafhankelijke fotospeciaalzaken is het tekort merkbaar. Wie nog een digitale camera zoekt om mee te nemen op reis, grijpt in veel gevallen bedrogen mis. Juni en juli zijn de twee maanden waarin (web)winkels traditiegetrouw veel digitale camera's verkopen. Normaal kunnen ze wel aan die vraag voldoen. Maar vorige zomer en deze zomer is dat lastiger, vertelt Michiel Maas, van CameraNU.nl, een van de grootste online verkopers van digitale camera's. "En dit jaar is wel heel heftig." Grootste boosdoener van de schaarste is het chiptekort, dat nog altijd aanhoudt. Daarvoor zijn meerdere verklaringen, maar de covid-pandemie speelt een grote rol. In 2020 waren veel chipfabrikanten gedwongen hun deuren te sluiten vanwege de pandemie. Daarnaast is er door de oorlog in Oekraïne minder of geen export mogelijk van belangrijke stoffen die in chips worden verwerkt. "Maar ook andere materialen zoals rubber zijn door selectieve distributie minder beschikbaar", zegt Liselore Stuut van Bol.com. De toegenomen vraag naar andere elektrische thuisapparatuur zoals laptops speelt eveneens een rol sinds mensen meer thuiswerken. "Bij alle modellen is er schaarste", vertelt Maas. "Maar de goedkopere modellen springen er wel uit met extra tekorten. We hebben vele backorders van klanten staan voor producten die niet op voorraad zijn. Dat hadden we tot twee jaar geleden nooit." Op dit moment werken de chipmakers hard om aan de toegenomen vraag te voldoen, onder meer door capaciteitsuitbreiding. Maar dat tekort is pas in 2023 weer opgelost, verwachten onder meer de grote chipmakers TSMC en Intel. Maas ziet toch dat er nu al verbetering optreedt. "De laatste weken krijgen we mondjesmaat meer systeemcamera's in het midden- en hogere segment op voorraad. Maar voor hoelang we voorraad hebben, is niet bekend. Het blijft spannend komende maanden." "De beschikbare chips worden met name voor het hoge segment gereserveerd", bevestigt ook een woordvoerder van Media Markt. "Compactcamera's maken daar geen deel van uit en worden momenteel dus minder geproduceerd." Volgens hem is de markt voor compactcamera's al wat langer aan het krimpen en wordt steeds meer gekozen voor alternatieven. Een alternatief voor de (goedkopere) digitale camera is de camera op de mobiele telefoon. Maar ook bij mobiele telefoons is sprake van een chiptekort, waardoor modellen duurder zijn geworden. En een goedkope smartphone maakt doorgaans foto's die minder van kwaliteit zijn dan die van de compactcamera's. Hoewel de kwaliteit niet te vergelijken is, ziet Stuut van Bol.com mede vanwege de tekorten een verschuiving richting andere soorten camera's zoals de instantcamera en de analoge camera. Maas noemt dat geen volwaardig alternatief, maar ziet tegelijkertijd dat wegwerpcamera's en analoge fotografie "booming" zijn. Maar wie deze zomer nog op vakantie wil en een wegwerpcamera wil meenemen, moet tijdig bestellen. Ook hier zijn flinke tekorten, of worden hoge prijzen gevraagd. Het laatste alternatief is de tweedehandsmarkt. Hoewel op Marktplaats de modellen die nieuw slecht te leveren zijn ook niet veel voorkomen, zijn er nog voldoende aanbiedingen van iets oudere modellen. Het platform zag het aantal zoekopdrachten voor het woord 'compact camera' van 1 januari dit jaar tot en met 23 augustus met ruim 200 procent stijgen ten opzichte van dezelfde periode vorig jaar. Ook de zoekterm 'digitale camera' werd 34 procent meer ingetoetst ten opzichte van het jaar ervoor. Daarnaast steeg de vraagprijs voor digitale camera's op het platform flink. Tussen 1 juni en 1 augustus nam de prijs voor aangeboden camera's met 100 procent toe. Voor welke prijs de camera's uiteindelijk weggingen, is onbekend, maar het lijkt wel iets te zeggen over de toegenomen vraag.||https://nos.nl/artikel/2442207-goedkope-camera-kopen-je-vist-vrijwel-overal-achter-het-net
2022-08-27||Rusland begint met bouw kerncentrale in Hongarije|| Het Russische kernenergiebedrijf Rosatom gaat in de komende weken beginnen met de bouw van twee nieuwe kernreactoren in Hongarije. Het project was in 2014 al goedgekeurd, maar liep vertraging op door regelgeving. Het Hongaarse nucleaire agentschap heeft het miljardenproject afgelopen donderdag alsnog goedgekeurd. Het miljardenproject wordt als controversieel gezien, omdat Hongarije met Rusland blijft samenwerken ondanks de bloedige oorlog in buurland Oekraïne. Rusland financiert het leeuwendeel van de bouw, met een lening van 10 miljard euro. Hongarije investeert 2,5 miljard. De reactoren breiden de bestaande centrale in Paks uit, een stadje dat ruim honderd kilometer ten zuiden van hoofdstad Boedapest ligt. Die centrale is in de jaren 80 gebouwd met techniek uit de Sovjet-Unie, en voorziet momenteel in circa 40 procent van het Hongaarse elektriciteitsverbruik. De nieuwe reactoren moeten in 2030 klaar voor gebruik zijn. De bouw ervan is bedoeld om het energieaanbod in Hongarije voor de lange termijn veilig te stellen, zegt de Hongaarse buitenlandminister Peter Szijjarto in een bericht op Facebook. "Op deze manier beschermen we Hongaren voor schommelingen in de energieprijzen." Hongarije is lid van de Europese Unie, die de afgelopen maanden verschillende economische sanctiepakketten tegen Rusland heeft ingesteld vanwege de oorlog in Oekraïne. Deze sancties zijn onder meer bedoeld om te voorkomen dat Europese lidstaten de Russische schatkist vullen met geld dat wordt gebruikt om de oorlog te financieren. De Russische kernindustrie valt niet onder de sanctiepakketten, dus er worden geen regels geschonden. Bovendien is de Hongaarse premier Orbán altijd kritisch geweest over de sancties. Dat hangt samen met de nauwe banden tussen Rusland en Hongarije.  In Finland zou de bouw van een vergelijkbaar kerncentraleproject van start gaan, maar die heeft de Finse regering geannuleerd toen Rusland Oekraïne binnenviel.||https://nos.nl/artikel/2442206-rusland-begint-met-bouw-kerncentrale-in-hongarije
2022-08-27||Kijkers redden Teletekst Omroep West || Omroep West blijft doorgaan met Teletekst. De regionale omroep maakte aan het begin van de zomervakantie bekend dat het overwoog te stoppen met de dienst. Dat leidde tot honderden verontwaardigde reacties. Volgens Omroep West zouden in een tijd van online nieuws niet veel gebruikers Teletekst missen. Ook zou het afschaffen de redactie "lucht geven." Dat leidde tot een stroom aan reacties, via de mail, brief of telefoon. "Via de mail ontvingen wij 1053 reacties, telefonisch ging het om enige tientallen gesprekken en ook per brief liet u zich niet onbetuigd", schrijft hoofdredacteur Henk Ruijl van Omroep West in een brief op hun website. Zo kwamen mensen niet alleen voor zichzelf in actie, maar ook voor anderen, schrijft Ruijl. "Ik mocht verhalen ontvangen waarin u bijvoorbeeld beschreef hoe 'uw buurvrouw', 'uw goede bekende' of 'uw vader' Teletekst zou gaan missen. Het ging geregeld om heel schrijnende situaties, waarin Teletekst nog het enige venster van de betrokkene op de wereld is." Ook vanuit de gevangenis werd gereageerd, aldus Ruijl. "Ik zeg dank aan de gedetineerden, die mij uit meerdere instellingen wezen op het Teletekst-gebruik onder deze doelgroep." Internet is in gevangenissen niet toegestaan, dus is Teletekst via de tv een alternatief. Ruijl was verrast door de hoeveelheid reacties. "Juist in deze tijd van online nieuwsvoorziening vervult Teletekst, zo bleek, voor velen van u een belangrijke rol", schrijft hij. "Wij zijn niet in staat om het gebruik van Teletekst (anders dan bij radio, televisie, of website) te meten, maar uit uw reacties blijkt dat wij het bepaald niet voor niets doen." Daarom heeft de regionale omroep besloten niet te stoppen met Teletekst, maar er juist in te investeren. "Als redactie zijn we ervan overtuigd geraakt dat wij ook via Teletekst heel veel mensen nog altijd kunnen bereiken en we gaan dat zo actueel mogelijk doen, beter dan we deden." Jurriën Beerda van ouderenbond ANBO vindt de beslissing van Omroep West een positieve ontwikkeling. "Niet zozeer omdat het altijd slecht is als zaken verdwijnen, maar vooral omdat de omroep aan hun achterban heeft gevraagd wat ze er van vinden vóórdat de stekker eruit werd getrokken." Op 1 april 1980 begon de NOS in Nederland met Teletekst, naar Brits voorbeeld.||https://nos.nl/artikel/2442203-kijkers-redden-teletekst-omroep-west
2022-08-27||Nooit eerder zoveel zonneschijn in Nederlandse zomer|| Er is deze zomer een record aan zonnestraling. Sinds het begin van de metingen ontving Nederland niet eerder zoveel energie van de zon. Volgens het KNMI is daarmee het oude record uit 1976 gebroken. De zomer loopt komende week officieel ten einde, dus voor de hele zomer komen er nog een paar dagen aan zonneschijn bij. Het KNMI signaleert al langer een trend naar steeds meer zon in Nederland. Al sinds de jaren 90 neemt de hoeveelheid zonneschijn in de zomer toe, opgeteld sindsdien zo'n tien procent. In de lente gaat het zelfs om ongeveer vijftien procent. De toename aan zonnestraling leidt tot extra opwarming in Nederland, vooral in de lente en de zomer, vertelt Peter Siegmund van het KNMI. Dit komt boven op de wereldwijde klimaatverandering als gevolg van de uitstoot van broeikasgassen, grotendeels veroorzaakt door de verbranding van fossiele brandstoffen. Het zonnige weer is dit jaar dan ook de belangrijkste oorzaak van de extreme droogte, omdat er meer verdamping plaatsvindt. NOS-weerpresentator Gerrit Hiemstra onderstreept dat de hoeveelheid zonnestraling sterk samenhangt met de hitte, de droogte en de lage waterstanden deze zomer. "Ik vermoed dat dit voorbeelden zijn van het weertype dat we in Nederland in de toekomst mogelijk steeds vaker gaan krijgen, en ook in grote delen van Europa. Het is een blauwdruk van wat we steeds vaker kunnen verwachten." Meerdere Europese steden maken de ergste droogte ooit door, wat is het verband met klimaatverandering?  Voor de toename van zonnestraling zijn volgens het KNMI meerdere oorzaken aan te wijzen. Een klein deel wordt veroorzaakt doordat West-Europa in eerdere jaren de luchtvervuiling effectief heeft aangepakt, waardoor de zon beter het aardoppervlak kan bereiken. Bovendien is er steeds minder bewolking, wat samenhangt met het vaker voorkomen van hogedrukgebieden in Nederland. Maar waarom er meer hogedrukgebieden zijn is niet goed duidelijk, zegt Siegmund. "Onze klimaatmodellen tonen dit niet aan. Het kan daarom om natuurlijke variaties gaan. Als dat het geval is, is het ook goed mogelijk dat de trend naar meer zonneschijn weer omslaat. Een andere mogelijkheid is dat de klimaatmodellen op dit punt niet kloppen." Ook hittegolven in Nederland zitten niet goed in de klimaatmodellen, bleek eerder al. Wel is duidelijk dat de snelle opwarming van Zuid-Europa hierbij een belangrijke rol speelt: als er er zuidenwind is, komt die warmere lucht naar Nederland. Volgens Siegmund is al langer bekend dat Europa twee keer zo snel opwarmt als het mondiale gemiddelde. "Daar komt bij dat de warmste dagen ook nog eens twee keer zo snel opwarmen", zegt hij. "Dat betekent dus samen vier keer zo snel als de wereldgemiddelde opwarming." Het is iets wat veel mensen zich volgens Siegmund onvoldoende realiseren. "Bij het Klimaatakkoord van Parijs gaat het om een mondiale opwarming van 1,5 of 2 graden. Maar dat is een gemiddelde. De extremen gaan veel harder omhoog." Van alle continenten warmt Europa het snelst op. Dit komt vooral omdat een relatief groot deel van het continent noordelijk gelegen is op aarde, en grenst aan het Noordpoolgebied. Bekend is dat de opwarming daar veel sneller gaat dan in de rest van de wereld. Copernicus, het aardobservatieprogramma van de Europese Unie, biedt ook andere oorzaken voor de relatief snelle opwarming van Europa, zoals veranderingen in de luchtcirculatie. Ook zogenoemde terugkoppelingen in het klimaatsysteem spelen een rol, zoals het effect van minder vocht in de bodem bij een toename van de temperatuur in de zomer. Volgens Copernicus is het echter moeilijk om alle oorzaken samen te vatten, "omdat ze deels misschien niet volledig worden begrepen of alleen van toepassing zijn op een deel van de regio of alleen veranderingen verklaren voor een specifiek seizoen".||https://nos.nl/artikel/2442202-nooit-eerder-zoveel-zonneschijn-in-nederlandse-zomer
2022-08-27||Advies rechter: nabestaanden 9/11 geen recht op bevroren Afghaanse banktegoeden || Amerikaanse nabestaanden van de terroristische aanslagen op 11 september 2001 hebben geen recht op de Afghaanse banktegoeden die in de VS bevroren zijn. Het geld behoort toe aan de Afghaanse Bank (DAB), en die valt buiten de Amerikaanse jurisdictie, zo concludeert de rechter. De rechter noemt haar redenering een advies, en geen definitief oordeel. Ze heeft de zaak doorverwezen naar een hoger rechtsorgaan, dat het advies kan bekrachtigen. De VS heeft circa 7 miljard dollar aan Afghaanse banktegoeden bevroren. President Biden besloot daartoe toen de Taliban de macht overnam in Afghanistan, in augustus vorig jaar. Daarop eisten vier groepen nabestaanden toekenning van dat geld.  Die eis baseerden de nabestaanden op een rechtszaak die zij in 2012 wonnen, tegen onder meer de Taliban, Osama bin Laden en Al-Qaida voor de economische schade die zij na de aanslagen leden. Een rechter oordeelde toen dat de nabestaanden recht hebben op een schadevergoeding, eveneens ter waarde van zo'n 7 miljard dollar. Volgens de rechter hebben de nabestaanden recht op "niets minder dan" compensatie, maar beperkt de wetgeving wat de Amerikaanse justitie aan compensatie kan autoriseren. Daar komt bij dat het toekennen van het geld effectief zou betekenen dat de VS de Taliban erkent als regering van Afghanistan. Dat is iets waar alleen president Biden over kan beslissen. Zo'n 80 familieleden van de circa 3000 slachtoffers van 9/11 noemen de claim van de groep eisers "wettelijk verdacht en moreel onjuist". Dat schreven ze eerder deze maand in een open brief aan Biden. "Slachtoffers van terrorisme, inclusief die van 9/11, hebben recht op hun dag in de rechtbank. Maar ze hebben geen recht op geld dat wettelijk toebehoort aan het Afghaanse volk", zo staat in de brief. De ondertekenaars vinden dat Afghanen het geld harder nodig hebben dan zij.||https://nos.nl/artikel/2442197-advies-rechter-nabestaanden-9-11-geen-recht-op-bevroren-afghaanse-banktegoeden
2022-08-27||Vluchtelingenwerk en gemeenten: noodkreet inspectie Ter Apel erg laat|| Vluchtelingenwerk Nederland snapt niet waarom de hygiënenoodkreet van de Inspectie Gezondheidszorg en Jeugd (IGJ) nu pas komt. "Dat had van mij al heel veel eerder gemogen", zegt bestuursvoorzitter Frank Candel in het NOS Radio 1 Journaal. Candel noemt de noodkreet "niet verrassend". "Het is al weken zo, misschien wel maanden", aldus Candel. "Ik ben er met enige regelmaat en het is daar ook gewoon vies, vuil en onverantwoord." Volgens hem is de IGJ eerder in Ter Apel geweest en hij snapt dan ook niet waarom er nu pas wordt ingegrepen. Een woordvoerder van de Inspectie Gezondheidszorg en Jeugd bevestigt dat inspecteurs eerder in het aanmeldcentrum zijn geweest. Desgevraagd zegt Theo Weterings, portefeuillehouder Asiel bij de Vereniging van Nederlandse Gemeenten, op NPO Radio 1 dat hij dit standpunt van Vluchtelingenwerk "heel goed kan begrijpen". "Die situatie was zeker al weken slecht", zegt Weterings. "Dat is ook vanuit de Veiligheidsregio Groningen en ook door de gemeente Westerwolde meerdere malen aangegeven. " Gisteravond werden honderden asielzoekers uit het aanmeldcentrum in Ter Apel geëvacueerd en naar andere locaties gebracht. Dat gebeurde nadat de Inspectie alarm had geslagen over de gezondheidssituatie. De mensen zijn verplaatst naar plekken in Utrecht, Stadskanaal, Zuidbroek, Almere en Groningen, zegt het Centraal Orgaan opvang asielzoekers (COA). Volgens Candel is het nu rustig in Ter Apel. "Er is nu maar een beperkt aantal mensen, omdat de meesten gisteren in bussen blijkbaar opeens wel een plek konden vinden." Het verplaatsen van de honderden asielzoekers gisteravond was volgens hem voor iedereen in Ter Apel "een volstrekte verrassing." Weterings zegt dat de gemeenten op dit moment 6000 mensen opvangen in de crisisnoodopvang. "Op verzoek van ook Groningen en de collega's daar hebben een aantal gemeenten de afgelopen week nog meer locaties ingericht." Er is met het kabinet afgesproken om de plekken de crisisnoodopvang te verdubbelen. Over het kabinetsplan zegt Candel dat er een paar dingen de goede kant op gaan, maar dat er wat hem betreft "onvoldoende verantwoordelijkheid genomen wordt voor deze mensen". Wel is hij blij dat er is afgesproken dat het voorterrein van het aanmeldcentrum leeg wordt gemaakt. Staatssecretaris Van der Burg zegt dat dit uiterlijk op 10 september leeg moet zijn, liefst eerder. Verslaggever Simone Tukker zegt in het NOS Radio 1 Journaal dat bijna iedereen die buiten moest slapen is geëvacueerd. Rond 23.00 uur werden honderden mensen opgehaald en circa 250 mensen bleven achter. "Zij hebben buiten de nacht doorgebracht. Dat is niet omdat er voor hen geen plek was in de noodopvang, maar omdat zij er zelf voor kozen om te blijven. Ze zijn bang dat hun asielaanvraag mogelijk vertraging oploopt als zij niet in Ter Apel zijn." Volgens Tukker verschilde de situatie gisteravond voor de evacuatie niet zo veel met die van de avond ervoor. "Wat vooral nu heeft meegespeeld, is dat de problemen zich echt begonnen op te stapelen. Vooral de afgelopen weken zagen we de situatie erg snel verslechteren. Daar komt bij dat het gisteravond ook nog eens begon te regenen. Je moet je voorstellen dat heel veel mensen die buiten verblijven, dat al dagenlang doen." Binnen is het niet veel beter dan buiten, zegt Tukker op basis van verhalen van asielzoekers en het COA. "Ook binnen barst de opvang uit zijn voegen." Gisteren werd duidelijk dat er sinds dinsdag zo'n vijftig alleenstaande minderjarige asielzoekers in het kantoor van de de Immigratie- en Naturalisatiedienst verblijven. Er is voor hen op dit moment nergens anders plek. De situatie in Ter Apel is schrijnend, zegt het Rode Kruis:||https://nos.nl/collectie/13898/artikel/2442193-vluchtelingenwerk-en-gemeenten-noodkreet-inspectie-ter-apel-erg-laat
2022-08-27||'Mexicaanse studenten pas dagen na ontvoering vermoord door leger'|| Van de 43 studenten die in 2014 verdwenen bij een beruchte kidnapping in Mexico, waren er zeker zes nog enkele dagen later in leven. Volgens onderzoekers tipten anonieme getuigen destijds dat de jongemannen nog leefden, maar dat ze later op bevel van een kolonel zijn vermoord. Daarmee wordt er voor het eerst een concreet verband gelegd tussen het leger en de verdwijning, zoals nabestaanden al jaren zeggen.  In Mexico gingen honderden mensen de straat op: De studenten werden acht jaar geleden bij de stad Iguala tegengehouden toen ze gezamenlijk onderweg waren naar een herdenking. De hoofdaanklager concludeerde destijds al snel dat ze waren ontvoerd door een drugsbende die meende met rivalen te maken te hebben. Hun lichamen werden verbrand op een vuilstortplaats. Van slechts drie slachtoffers werden resten teruggevonden. Nabestaanden hadden meteen grote twijfels bij dat verhaal en zeiden dat plaatselijke, regionale en nationale autoriteiten betrokken waren geweest bij de verdwijning. De linkse studenten zouden als subversief zijn gezien en daarom uit de weg zijn geruimd. De zaak wordt inmiddels opnieuw onderzocht. Vorige week werd al de betrokken hoofdaanklager opgepakt omdat hij de zaak in de doofpot zou hebben willen stoppen. Ook zijn er arrestatiebevelen uitgevaardigd voor 20 militairen, 5 ambtenaren, 44 politieagenten en 14 bendeleden. Op een persconferentie over de voortgang van het onderzoek onthulde de onderminister van Binnenlandse Zaken nieuwe details over het lot van de ontvoerden. Een anonieme beller waarschuwde indertijd het alarmnummer dat zes studenten al dagenlang werden vastgehouden in een loods. In een rapport over de zaak wordt de betrokkenheid van de kolonel genoemd, de bevelhebber van een legerbasis in de stad waar de 43 verdwenen. "Op 30 september meldde de kolonel dat zij alles zullen opruimen en zich al bemoeid hebben met de zes studenten die nog in leven waren." Het is niet duidelijk of er een aanhoudingsbevel is voor deze kolonel, José Rodriguez Pérez. Defensie heeft nog niet gereageerd op de beschuldigingen. De families van de studenten voelen zich eindelijk gehoord. Zij zeggen al jaren dat het leger op zijn minst heeft weggekeken bij de moorden en meewerkte aan de doofpot. Nu blijkt de betrokkenheid veel verder te zijn gegaan. "Het was echt een verrassing. Eindelijk geven zij ook toe dat de staat er vanaf het begin af aan bij betrokken was." Ouders van de vermisten hielden gisteravond, in de stromende regen, een herdenkingstocht voor de groep studenten, zoals ze elke maand deden sinds 2014. Ze droegen borden met foto's van de vermisten en protestborden dat de staat verantwoordelijk is voor hun verdwijning. De nabestaanden hopen dat er op de militaire basis kan worden gezocht naar de vermisten. "Moeders en vader verdienen onomstotelijk bewijs van wat er met hun kinderen is gebeurd."||https://nos.nl/artikel/2442192-mexicaanse-studenten-pas-dagen-na-ontvoering-vermoord-door-leger
2022-08-27||'Chauffeur die inreed op terras Brussel boos door nieuw circulatieplan'|| De man die gisteren met grote vaart inreed op terrassen in Brussel zou gefrustreerd zijn geweest vanwege het nieuwe circulatieplan in de Belgische hoofdstad. "Zijn stoppen sloegen door", meldt de krant Het Laatste Nieuws op basis van niet nader beschreven bronnen. De chauffeur reed kort voor 13.00 uur met grote snelheid door een winkelstraat in het centrum van Brussel. Daarbij raakte hij meerdere terrassen. Zes mensen raakten lichtgewond. De politie heeft nog niet gereageerd op het verhaal in de krant. Gistermiddag zei een woordvoerder dat er nog geen verklaring was voor het rijgedrag van de chauffeur. "De feiten doen natuurlijk denken aan aanslagen, zoals ze gebeurd zijn in het buitenland, maar dat is niet de enige piste", verklaarde een politiewoordvoerder. Volgens haar kon er ook sprake zijn van een verkeersongeluk of een ander motief. "We moeten verder het onderzoek afwachten vooraleer daar verder uitsluitsel over gegeven kan worden." Doordat een getuige een deel van het kenteken had onthouden, kon de politie via bewakingscamera's de vluchtroute van de verdachte herleiden. Hij werd enkele uren na het incident bij het huis van een zus in Antwerpen gearresteerd. Hij is inmiddels verhoord. Kort na het incident was het busje al enkele straten verderop teruggevonden. Volgens Belgische media gaat het om een 28-jarige man van Turkse afkomst. Hij is een bekende van de politie, maar waarom is niet medegedeeld. Hij zou niet bekendstaan als geradicaliseerd of terreurverdachte. Het Laatste Nieuws meldt vanmorgen dat de man gistermiddag bij zijn werk als koerier was vastgelopen in de Brusselse binnenstad. Op de plek van het incident belemmeren een drukke winkelstraat, verkeerspaaltjes en grote bloembakken het verkeer. De man zou daarom "bruusk rechtsomkeer" hebben gemaakt en vol gas zijn teruggereden. "Ik zag een voertuig in volle snelheid op ons afkomen. Alles wat hij kon raken, nam hij gewoon mee", zegt een ooggetuige in de Belgische media. "Hij kwam recht op ons af en we hebben moeten springen voor ons leven. Het was verschrikkelijk. Mensen waren in paniek en begonnen te schreeuwen." Op camerabeeld uit de straat is te zien hoe terrasgasten aan de dood ontsnapten: Om autogebruik in het centrum van de stad te ontmoedigen is het sinds deze maand onmogelijk gemaakt dwars door de binnenstad te rijden. Automobilisten moeten via de rondweg rijden als ze in een andere zone van het centrum moeten zijn. Het nieuwe circulatieplan leidde vorige week al tot lange files en veel kritiek. Weggebruikers waren nog niet gewend aan hun nieuwe routes en kampten met straten en pleinen die ineens ontoegankelijk waren of eenrichtingsverkeer waren gemaakt. Eén chauffeur raakte gewond toen hij een verkeerspaal over het hoofd zag die uit de grond oprees. Wethouder Dhondt van Verkeer zei eerder dat er pas over een half jaar kan worden geëvalueerd of het verkeersplan optimaal werkt, "als het nieuwe verkeersschema is gestabiliseerd". Hij wees erop dat er stewards en agenten worden ingezet om automobilisten hun weg te helpen vinden.||https://nos.nl/artikel/2442183-chauffeur-die-inreed-op-terras-brussel-boos-door-nieuw-circulatieplan
2022-08-27||Wekdienst 27/8: Nieuwe kardinalen in Rome • Utrecht gaat 'plandelen'|| Goedemorgen! In het Vaticaan krijgen 20 bisschoppen de hogere rang van kardinaal en in Utrecht gaan inwoners massaal de strijd aan met zwerfafval. Eerst het weer: vaak is het zonnig, maar soms zijn er ook wolkenvelden. Regen valt er vandaag opnieuw niet. Vanwege een noordenwind is het minder warm vergeleken met de voorgaande dagen. Het wordt 21 tot 24 graden. De komende dagen verandert het weerbeeld nauwelijks. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Honderden asielzoekers zijn gisteravond van het aanmeldcentrum in Ter Apel naar andere locaties in Nederland gebracht. Het gaat om plekken in Utrecht, Stadskanaal, Zuidbroek, Almere en Groningen, zegt het Centraal Orgaan opvang asielzoekers. Naar schatting 400 mensen zijn weggebracht. Dat gebeurde nadat de Inspectie Gezondheidszorg en Jeugd alarm had geslagen over de gezondheidssituatie in het overvolle Ter Apel, waar de afgelopen nachten steeds honderden asielzoekers buiten moesten slapen. Volgens de inspectie is er een totaal gebrek aan hygiëne op het terrein en was "onmiddellijk ingrijpen" daarom noodzakelijk. In de Flevoland is gisteren een nieuw windpark geopend. Het wordt het grootste windpark van Nederland genoemd en moet rond de 300.000 huishoudens van groene stroom voorzien. De 83 windturbines in Zeewolde zijn in handen van ruim 200 boeren en andere omwonenden. Regina de Groot is een van hen: "We hebben dit met elkaar gedaan, dat is gewoon geweldig. Met zoveel boeren hebben we de neuzen dezelfde kant op gekregen. Daarnaast geeft het een aanvulling op je inkomsten. Dat is ook fijn", zegt ze tegen Omroep Flevoland.  Fijne zaterdag!||https://nos.nl/artikel/2442181-wekdienst-27-8-nieuwe-kardinalen-in-rome-utrecht-gaat-plandelen
2022-08-27||'Vrijlating in zicht voor tot levenslang veroordeelde moordenaar Appie A.'|| De tot levenslang veroordeelde supermarktmoordenaar Appie A. komt naar verwachting vrij. A. werd midden jaren 90 veroordeeld voor het doodschieten van twee medewerkers van de Albert Heijn in Oosterbeek bij een overval in mei 1990. Een derde vakkenvuller die werd neergeschoten, werd blijvend invalide. Het nieuws over de waarschijnlijke vrijlating komt uit de podcast Appie van het AD en De Gelderlander. Nabestaanden van de slachtoffers zeggen daarin dat ze van het ministerie van Justitie en Veiligheid te horen hebben gekregen dat A. wordt voorbereid op een terugkeer in de samenleving. Hij zou daarom zijn overgeplaatst naar een tbs-kliniek, in voorbereiding op proefverlof. Volgens podcastmaker Marc Adriani zijn de nabestaanden helemaal niet blij met de mogelijke gratie en doen ze daarom voor het eerst in 32 jaar hun verhaal. Ze hopen de vrijlating daarmee te voorkomen. Tot voor kort was levenslang ook echt levenslang, maar sinds 2017 krijgen levenslanggestraften na 25 jaar cel een herbeoordeling. De minister bepaalt daarna of iemand in aanmerking komt voor gratie. A. heeft die beoordeling volgens de podcast al gehad en op basis daarvan zou minister Weerwind voor Rechtsbescherming hebben besloten dat A. zich mag voorbereiden op vrijlating. A. wist gedurende enkele jaren na de overval uit handen van de politie te blijven. Hij vluchtte naar Chili, waar hij in 1993 werd vastgezet. In het najaar van 1994 werd hij naar Nederland uitgewezen en kwam hij geblinddoekt aan op Schiphol. Een half jaar later kreeg hij levenslang. Meer weten over levenslang gestraften? Zoals het verschil tussen Nederland en andere landen en waarom levenslang onder druk van Europa binnenkort misschien geen levenslang meer is? Bekijk dan deze video van NOS op 3:||https://nos.nl/artikel/2442179-vrijlating-in-zicht-voor-tot-levenslang-veroordeelde-moordenaar-appie-a
2022-08-27||Rusland houdt op kernwapenconferentie VN slotverklaring tegen|| Na bijna vier weken is een conferentie over het VN-verdrag tegen kernwapens geëindigd zonder slotverklaring. Rusland sprak een veto uit tegen het document. De top in New York ging over het Non-Proliferatieverdrag, waarin landen ruim vijftig jaar geleden onder meer afspraken om het bezit van atoomwapens te beperken en kernenergie alleen te gebruiken voor vreedzame doeleinden. 191 landen, waaronder Nederland, hebben het verdrag ondertekend. India, Israël, Pakistan, Noord-Korea en Zuid-Sudan zijn geen partij bij het verdrag. Rusland zegt dat meerdere landen het niet eens zijn over de tekst in het verdrag: De conferentie van dit jaar werd overschaduwd door de Russische invasie in Oekraïne. Rusland heeft niet alleen verhulde nucleaire dreigementen geuit tegen het Westen, er is ook vrees voor een kernramp bij de door Russische militairen ingenomen Zaporizja-kerncentrale. De top, die op 1 augustus begon, werd gisteren afgesloten zonder resultaat. De voorzitter van de conferentie, de Argentijn Zlauvinen, zei niet op welke inhoudelijke details het precies was misgegaan, maar sprak wel zijn diepe teleurstelling uit. Zlauvinen zei dat hij had gehoopt op een "vooruitstrevend resultaat" op een moment in de geschiedenis "waar onze wereld steeds meer wordt geteisterd door conflicten en door het groeiende vooruitzicht op een ondenkbaar geachte kernoorlog". De Russische afgevaardigde zei na de top dat hij eveneens teleurgesteld is dat de deelnemers geen consensus hadden bereikt. Volgens hem waren er vijf punten waarmee Rusland niet akkoord kon gaan, zonder daarbij details te geven.||https://nos.nl/artikel/2442178-rusland-houdt-op-kernwapenconferentie-vn-slotverklaring-tegen
2022-08-27||Vier Nederlanders vast voor uitgaansgeweld Kreta|| Op het Griekse eiland Kreta zijn vier Nederlanders opgepakt vanwege geweld in het uitgaansleven. Drie landgenoten raakten gewond. Het incident was in de nacht van woensdag op donderdag in de badplaats Chersonissos, meldt de nieuwssite Cretalive. De vier jongeren, van 19 en 18 jaar, zouden om onbekende reden een andere Nederlander hebben aangevallen in het uitgaansgebied. Toen twee anderen te hulp schoten, kregen ook zij klappen. Een van de slachtoffers, een 27-jarige man, is met onbekende verwondingen naar een ziekenhuis gebracht. De vier verdachten zitten vast totdat de openbaar aanklager besluit of ze worden vervolgd. Het is het tweede geweldincident met Nederlanders in een week tijd in Chersonissos. Vorige week werden ook vier jongeren opgepakt nadat drie landgenoten door hen zouden zijn aangevallen.||https://nos.nl/artikel/2442177-vier-nederlanders-vast-voor-uitgaansgeweld-kreta
2022-08-27||Zeven arrestaties na schietpartij in Sittard|| In Sittard zijn zeven mensen opgepakt na een schietincident. Een van de arrestanten is volgens de politie de schutter, de bewoner van een pand in de wijk Ophoven. Niemand raakte gewond bij de schietpartij. Omwonenden hoorden aan het begin van de avond meerdere knallen en seinden de politie in. Uit onderzoek bleek dat de bewoner van het pand had geschoten na een conflict, meldt de politie. Drie mannen en een vrouw waren in twee auto's weggevlucht en werden elders in de stad opgepakt. Hun rol bij het schietincident wordt onderzocht. Ook twee omstanders werden aangehouden: zij belemmerden agenten bij hun werk. De politie doet buurtonderzoek. Meerdere woningen zijn doorzocht.||https://nos.nl/artikel/2442176-zeven-arrestaties-na-schietpartij-in-sittard
