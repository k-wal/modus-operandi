2022-08-14||Franse politie arresteert man (25) die met hoofd van vader rondliep|| In de buurt van de Franse stad Lyon is een 25-jarige man opgepakt die met het hoofd van zijn vader over een parkeerplaats rondliep. De politie heeft de verdachte ter plaatse ingerekend. Omstreeks 02.00 uur afgelopen nacht meldden agenten uit de gemeente Saint-Priest aan de nationale politie dat op een parkeerplaats een lichaam was aangetroffen. Toen agenten van de nationale politie als versterking ter plaatse kwamen, troffen zij niet ver van het lichaam de 25-jarige man aan, schrijven Franse media. Hij liep rond met een keukenmes in zijn ene hand en het hoofd in de andere. Volgens Franse media heeft de twintiger zijn 60-jarige vader met het keukenmes om het leven gebracht. De man met de Marokkaanse nationaliteit verzette zich tegen zijn aanhouding en haalde met het mes uit naar de agenten, maar die wisten hem te overmeesteren. Bij zijn aanhouding riep hij "Allahoe akbar", Arabisch voor "God is groot". De verdachte is een bekende van de politie vanwege familieruzies en overmatig drank- en drugsgebruik. Volgens Franse media is er ook in dit geval vermoedelijk sprake geweest van een familieconflict en was er geen sprake van radicalisering. De burgemeester van Saint-Priest schrijft op Facebook dat hij geschokt is over dit "afschuwelijke familiedrama".||https://nos.nl/artikel/2440621-franse-politie-arresteert-man-25-die-met-hoofd-van-vader-rondliep
2022-08-14||Vechtpartij bij aanmeldcentrum Ter Apel, weer moeten mensen buiten slapen|| Voor het aanmeldcentrum voor asielzoekers in Ter Apel is zondagmiddag een vechtpartij geweest. Bij de hekken zijn twee groepen slaags geraakt. De politie kwam tussenbeide, maar heeft niemand gearresteerd. Wie er betrokken was bij de ongeregeldheden is onduidelijk. De politie verwijst voor commentaar naar het Centraal Orgaan opvang asielzoekers, maar een woordvoerder van het COA naar de politie, omdat het incident "buiten onze locatie plaatsvond". Ook vorig weekend was er een vechtpartij voor de hekken van het asielzoekerscentrum. Komende nacht slapen er weer mensen buiten het overvolle aanmeldcentrum. Het COA schat dat het ditmaal gaat om zo'n 150 mensen. Er zijn voor hen onvoldoende bedden beschikbaar. Het is al maandenlang onrustig in Ter Apel. In de nacht van zaterdag op zondag hebben enkele honderden mensen buiten geslapen. De oorzaak van de vechtpartij vandaag wordt nog onderzocht door de politie. Een fotograaf van persbureau ANP heeft gezien dat een groep van ruim honderd asielzoekers de confrontatie zocht met tien andere mensen. Die zouden spullen van hen hebben gestolen. De politie hield een betrokkene staande, maar heeft diegene dus niet aangehouden. Staatssecretaris Eric van der Burg (Asiel) noemt het opstootje tegenover het ANP "een nare situatie". Hij zegt in nauw contact te staan met het COA en de politie om ervoor te zorgen dat "vrouwen en kinderen veilig kunnen overnachten" en "er geen vrouwen en kinderen buiten slapen". De staatssecretaris heeft nog altijd geen oplossing voor de aanhoudende problemen bij Ter Apel. In deze video wordt uitgelegd waarom het al maanden chaos is bij het aanmeldcentrum:||https://nos.nl/artikel/2440618-vechtpartij-bij-aanmeldcentrum-ter-apel-weer-moeten-mensen-buiten-slapen
2022-08-14||Katten in Duitse plaats Walldorf mogen na maanden 'lockdown' weer op stap|| In de Duitse plaats Walldorf mogen katten morgen voor het eerst in maanden weer zelfstandig op pad. In het voorjaar bepaalden de autoriteiten van de stad in de deelstaat Baden-Württemberg dat de dieren niet meer los buiten mochten rondlopen. Aan de 'kattenlockdown' komt om middernacht een einde. De maatregel werd ingesteld om de kuifleeuwerik - een beschermde vogelsoort - rustig te kunnen laten broeden. De leeuweriken maken hun nestjes op de grond (bijvoorbeeld bij struiken) en zijn daarmee een makkelijk te vangen prooi voor katten. De huisdieren mochten daarom alleen nog aangelijnd met de baas op stap. Katten die er toch in hun eentje vandoor gingen, moesten door hun baasje worden gemeld via een speciaal telefoonnummer. Die baasjes waren overigens ook verantwoordelijk als hun huisdier buiten een beschermde vogel verwondde of doodde. De boete kon oplopen tot 50.000 euro per kat. Eén baasje kreeg een boete van 500 euro opgelegd, meldt de Frankfurter Allgemeine Zeitung. Zijn kat werd jagend gezien in de buurt van het broedgebied van de leeuweriken. In Walldorf zouden nog maar drie kuifleeuwerik-paartjes leven. Of de dieren daadwerkelijk zijn beschermd door de kattenlockdown, is niet duidelijk. Maar vandaag maakten de autoriteiten bekend dat de regel twee weken eerder dan gepland vervalt. De jonge leeuweriken zijn nu dermate volgroeid dat de katten geen bedreiging meer voor ze vormen, redeneren de autoriteiten. Op de maatregel was overigens veel kritiek: veel kattenliefhebbers stelden dat het binnenhouden van de huisdieren slecht voor ze was.||https://nos.nl/artikel/2440602-katten-in-duitse-plaats-walldorf-mogen-na-maanden-lockdown-weer-op-stap
2022-08-14||Natuurorganisaties niet van plan ruimte te geven in stikstofoverleg|| Natuurorganisaties zijn niet van plan het kabinet vandaag ook maar enige ruimte te geven in het stikstofoverleg dat zij hebben, onder leiding van Johan Remkes. Eerder deze maand zat onder andere LTO bij Remkes aan tafel en die boerenorganisatie eist flinke aanpassingen van de stikstofplannen. Maar als het aan de belangrijkste natuurorganisatie op het gebied van stikstof - Mobilisation for the Environment - ligt, komen die aanpassingen er niet. "We moeten gewoon door de zure appel heen bijten", zegt MOB-voorzitter Johan Vollenbroek. "Het veebestand moet gewoon drastisch omlaag, een heel aantal boeren moeten stoppen en de boeren die blijven moeten op duurzaam overgaan. Een alternatief is er niet." Ook Greenpeace, Wereld Natuur Fonds, Natuur en Milieu en Natuurmonumenten zeiden eerder tegen Nieuwsuur dat er aan de doelen niet te schaven valt. "We komen om mee te denken over de transitie, maar we zitten niet aan tafel om water bij de wijn te doen", zei Greenpeace-directeur Andy Palmen. MOB heeft het uiteraard niet zelf voor het zeggen; het kabinet moet uiteindelijk de knopen doorhakken. Maar MOB en een aantal andere natuurorganisaties hebben wel een belangrijk drukmiddel: rechtszaken. De afgelopen jaren voerden ze er honderden en heel vaak kregen ze van de rechter gelijk. Juist door die rechtszaken moeten er nu knopen worden doorgehakt en moet het kabinet pijnlijke keuzes maken. Alleen als er de komende decennia minder stikstof wordt uitgestoten kan de natuur herstellen en ontstaat er weer stikstofruimte voor bijvoorbeeld woningbouw. De plannen van het kabinet zijn ambitieus: de helft minder stikstofuitstoot in 2030. 74 procent van de stikstofgevoelige natuurgebieden moet dan zo weinig stikstof over zich heen krijgen dat het gebied kan herstellen, is vastgelegd in de wet. Natuurorganisaties zouden graag nog meer ambitie zien, maar ze zijn gematigd enthousiast over de plannen die er nu liggen. Alleen: vertrouwen dat die plannen ook echt worden doorgevoerd is er niet. Vollenbroek: "Eerst zien, dan geloven. Dus voorlopig blijven we gewoon doorgaan met procederen. Eerst moet de ammoniak- en stikstofoxide-uitstoot van industrie, transport en landbouw echt omlaag en pas daarna stoppen we met procederen. En heffen we onszelf op." De boerenorganisaties lieten begin deze maand juist aan Remkes weten dat ze een afzwakking van de plannen verwachten. De stikstofuitstoot kan volgens hen omlaag, maar niet met 50 procent. De plannen zouden ook pas later moeten worden doorgevoerd en van het gedwongen uitkopen van boerenbedrijven mag al helemaal geen sprake zijn. Remkes en het kabinet moeten bewegen tussen twee partijen die geen ruimte willen geven. De boeren niet, maar de natuurorganisaties ook zeker niet. "Er is geen ruimte, nee", zegt Vollenbroek fel. "De stikstofwet die door de Kamer is gegaan is al een gigantisch compromis. Het gaat al te langzaam. Je gaat niet, als je een verdrag hebt gesloten, dat verdrag openbreken en weer onderhandelen, terwijl de natuur op apegapen ligt." Bekijk ook deze tijdlijn van de stikstofcrisis:||https://nos.nl/artikel/2440593-natuurorganisaties-niet-van-plan-ruimte-te-geven-in-stikstofoverleg
2022-08-14||Gewonde (35) bij schietpartij in drukbezocht Vroesenpark in Rotterdam|| Bij een schietpartij in het Vroesenpark in Rotterdam is een 35-jarige man vanmiddag gewond geraakt. Het slachtoffer uit Maassluis werd bij bewustzijn naar het ziekenhuis afgevoerd, meldt de politie. De man werd door meerdere kogels geraakt. Aan het schietincident ging een ruzie vooraf, meldden ooggetuigen aan de politie. Het was op dat moment erg druk in het park, waar op mooie dagen veel mensen komen om te recreëren en te barbecuen. Rond 17.00 uur kreeg de politie een melding binnen van een schietpartij in het park in de wijk Blijdorp. Agenten zetten een deel van het park af en hebben later een 40-jarige Rotterdammer aangehouden. De politie probeert te reconstrueren wat er precies is gebeurd en verhoort meerdere getuigen.||https://nos.nl/artikel/2440587-gewonde-35-bij-schietpartij-in-drukbezocht-vroesenpark-in-rotterdam
2022-08-14||Tientallen gewonden bij vuurwerkramp in Armeense hoofdstad|| In de hoofdstad van Armenië is een vuurwerkopslag bij een winkelcentrum geëxplodeerd. Tientallen gewonden zijn volgens lokale media opgenomen in het ziekenhuis. Zeker een persoon is om het leven gekomen. Een onbekend aantal omstanders is bedolven geraakt onder brokstukken als gevolg van de reeks ontploffingen van vuurwerk. De brandweer in Jerevan zoekt naar overlevenden en heeft zo'n tien mensen onder het puin vandaan gehaald. Na zware knallen werden omstanders opgeslokt door een dikke rookwolk, zo is te zien in deze video: De explosie was volgens Armeense media het gevolg van een brand in het gebouw waar vuurwerk lag opgeslagen. De oorzaak van die brand wordt nog onderzocht. De eigenaar van het pand had juist enkele dagen geleden een boete gehad omdat de veiligheid niet op orde was, melden de lokale autoriteiten op Facebook. Ze zeggen niet wat er precies mis was. Nieuwssites melden dat twintig lichtgewonden het ziekenhuis hebben verlaten. Een vijfjarig kind is behandeld op de intensive care en daarna overgebracht naar een verpleegafdeling. Op vier plekken probeert de brandweer de brand in het winkelcentrum te doven. Het pand waarin het vuurwerk lag opgeslagen lijkt helemaal verwoest te zijn.||https://nos.nl/artikel/2440584-tientallen-gewonden-bij-vuurwerkramp-in-armeense-hoofdstad
2022-08-14||Dode en zwaargewonde bij ongeluk met waterscooter bij Spaarndam|| Bij een ongeluk met een waterscooter bij het Noord-Hollandse Spaarndam is vanmiddag iemand om het leven gekomen. Een tweede persoon raakte zwaargewond. Het ongeluk gebeurde op het Zijkanaal C, een zijtak van het Noordzeekanaal. De twee slachtoffers zaten samen op één waterscooter. De bestuurder is om het leven gekomen. Degene die achterop zat is met zware verwondingen naar het ziekenhuis gebracht, meldt NH Nieuws. Hoe het ongeluk heeft kunnen gebeuren, wordt onderzocht. De politie kan nog niets zeggen over de identiteit van de slachtoffers. De families zijn vanmiddag ingelicht over het ongeluk. Zij worden opgevangen door de politie.||https://nos.nl/artikel/2440574-dode-en-zwaargewonde-bij-ongeluk-met-waterscooter-bij-spaarndam
2022-08-14||Politie Gelderland: ga niet meer met metaaldetector langs rivieren zoeken|| De politie Gelderland roept mensen op om niet meer met een metaaldetector langs de rivieren te gaan zoeken. Vanwege de lage waterstanden zijn op verschillende plekken mensen aan het speuren geslagen, maar dit is niet altijd zonder gevaar, zegt de politie. De politie rukte dit weekend al zes keer uit voor aangetroffen munitie en explosieven. Volgens een woordvoerder waren het meldingen van vondsten die bij de Waal werden gedaan. "Bij alle keren dat we naar de melding toe zijn gegaan, ging het om munitie of explosieven uit de Tweede Wereldoorlog", zegt de woordvoerder. Hij kon nog niet zeggen wat er met de vondsten is gedaan, of dat ze bijvoorbeeld zijn afgevoerd door de Explosieven Opruimingsdienst Defensie. Op sociale media leidt de oproep tot verbaasde reacties. "Dat suggereert dat het veiliger is als die munitie daar blijft rondslingeren", zegt iemand. De woordvoerder is het ermee eens dat het veiliger is om explosieven en munitie op te ruimen. "Maar dit moet gewoon door specialisten worden gedaan", zegt hij. "Als je met een metaaldetector in het rond gaat zwaaien, dan wil je niet iets raken wat op scherp staat. Daarbij zijn de vondsten ook gedaan op plekken die niet altijd even goed begaanbaar zijn." Het zoeken met een metaaldetector brengt niet alleen risico's met zich mee, op sommige plekken is het ook verboden. "Het verschilt per gemeente, maar zeker in gemeenten waar tijdens de Tweede Wereldoorlog veel is gevochten, geldt vaak zo'n verbod", zegt de woordvoerder. Amateurspeurder Wil Kuijpers zegt tegen Omroep Gelderland dat mensen ondanks zo'n verbod soms toch gaan zoeken. "In de omgeving van Arnhem en Nijmegen is er een plaatselijk verbod om met metaaldetectoren te zoeken. Dat heeft te maken met al dat oorlogsspul dat in de grond zit", legt hij uit. "Er zijn helaas altijd wel mensen die toch gaan zoeken." Het zoeken kan dan gevaarlijk zijn, zegt hij. "Een handgranaat of brisantgranaat herken je wel, maar er zijn ook projectielen die er uitzien als kogels en zo'n mooie bronzen kop hebben."||https://nos.nl/artikel/2440562-politie-gelderland-ga-niet-meer-met-metaaldetector-langs-rivieren-zoeken
2022-08-14||Parkeerplekken vol, opnieuw grote drukte aan de Nederlandse kust|| Het is opnieuw enorm druk aan de Nederlandse kust. In Scheveningen, Zandvoort en Noordwijk zijn alle parkeerplekken vol, meldt persbureau ANP. In Noordwijk was het al om 10.30 uur niet meer mogelijk te parkeren. "Vandaag opnieuw veel vroege vogels op de Noordwijkse stranden", meldde de gemeente. In Zandvoort en Scheveningen waren de parkeerplekken rond 14.30 uur vol. De gemeenten roepen op om alleen nog met de fiets of het openbaar vervoer naar het strand te komen. Er waren vandaag niet alleen al vroeg mensen op het strand, ook op de Ermelosche heide (die al paars kleurt) waren er bij zonsopgang al wandelaars: Op Schiphol was het vandaag een "piekdag" met 59.000 vertrekkende reizigers. De luchthaven deelde water en stroopwafels uit aan wachtende reizigers. De terminals en de tenten buiten worden - als reizigers daar in de rij moeten staan - gekoeld. Gisteren konden reizigers het grootste deel van de dag binnen wachten. Toch werden er ook ijsjes en water uitgedeeld. Ook waren er een aantal evenementen vandaag, die ondanks de hitte wel doorgingen. Een van die evenementen, het bloemencorso in Leersum, zag er wel iets anders uit dan andere jaren, is te zien in onderstaande video: Volgens een woordvoerder van de Reddingsbrigade Nederland waren er vandaag ondanks de drukte geen calamiteiten. Wel is de dienst druk met preventief werk en "klein leed", zoals kleine verwondingen en zoekgeraakte kinderen. Tijdens patrouilles worden mensen gewaarschuwd niet te ver de zee in te gaan, want vanwege de oostenwind is er een sterkere stroming richting zee. Ook zijn er door de aflandige wind veel kwallen. Ook directeur Bernard Korte van het Nederlands Instituut Veiligheid Zwemlocaties roept zwemmers op voorzichtig te zijn als ze in zee of ander open water verkoeling zoeken. "Mensen overschatten zichzelf vaak. Meestal hebben ze een lange tijd niet gezwommen en plonzen dan op een warme dag onvoorbereid het water in. Ze denken: ik zwem wel even naar het midden van het meer, of naar die leuke duikvlonder." Hij roept de politiek op om meer aandacht te hebben voor de ongeveer vijf verdrinkingsdoden in open water per week in de hete zomermaanden. "Als er bijvoorbeeld elke week vijf doden per week zijn te betreuren door branden, staat het hele land op zijn kop. Ik blijf me verbazen dat er vanuit Den Haag zo laconiek wordt gereageerd op verdrinkingen." In 2021 kwamen tachtig inwoners van Nederland om het leven door verdrinking, meldde het Centraal Bureau voor Statistiek eind vorige maand. "Het cijfer van tachtig tot honderd verdrinkingen per jaar is stabiel sinds de jaren 90", zegt directeur Korte. "Het is tijd dat we dit patroon doorbreken. Een halvering is haalbaar."||https://nos.nl/artikel/2440554-parkeerplekken-vol-opnieuw-grote-drukte-aan-de-nederlandse-kust
2022-08-14||Opvangcentra moeten vaker nee verkopen aan jonge dak- en thuislozen|| Opvangcentra kunnen jonge dakloze mensen niet altijd helpen, omdat er te weinig plek is. Dat is niet alleen zo in de grote steden in de Randstad: van Groningen tot Twente en van Flevoland tot aan Noord-Brabant is er sprake van een toenemend aantal mensen dat zich meldt. Dat blijkt uit cijfers die NOS Stories heeft opgevraagd bij tientallen opvangcentra in het hele land. "Wij merken dat meer mensen een beroep doen op de opvang dan dat er plekken zijn", zegt Rina Beers van brancheorganisatie Valente. En ook bij Kwintes, een organisatie met meerdere opvangplekken over het hele land, zien ze dat er niet altijd plek is. Een locatie uit Brabant geeft aan standaard wachtlijsten te hebben tot zes weken. In Almere zien ze een flinke toename. Daar werden ze voorgaande jaren twee tot drie keer per week gebeld of ze plek hadden voor een jongere, maar dat is verdrievoudigd. NOS Stories sprak met de broers Jerémy en Roëll, die vorig jaar thuisloos raakten: Mogelijk speelt corona een rol bij de toename. "Mensen verbleven meer thuis, wat de kans op escalerende situaties deed groeien waardoor jongeren sneller uit huis zijn gezet. Daarnaast lijkt het aannemelijk dat de jongeren minder makkelijk tijdelijk bij iemand konden slapen vanwege besmettingsgevaar en weinig ruimte in tijden van de lockdowns", zegt een woordvoerder van een opvangcentrum in de regio Twente. Jongeren vanaf 18 jaar moeten zelf een beroep doen op hulp. "De jeugdzorg moet ervoor zorgen dat minderjarigen veilig opgroeien. Maar als je 18 bent en zelf aan de bel moet trekken, maakt het dat een stuk lastiger. Veel jongeren weten niet waar ze terechtkunnen", zegt Beers van opvangorganisatie Valente. Het Leger des Heils onderschrijft dat. "Jongeren zouden veel intensiever geholpen en begeleid moeten worden", zegt een woordvoerder. "Je komt sneller in de problemen wanneer je jong bent en geen kennis hebt over waar je heen kunt. Schulden opbouwen en te maken krijgen met verslavingen staan dan om de hoek en je leven op rit de krijgen wordt dan al helemaal lastig." Er is ook vraag naar speciale opvangcentra voor jongeren. Zo zegt een woordvoerder van de gemeente Hoorn dat een reguliere nachtopvang niet altijd de juiste plek voor hen is. "We willen zo min mogelijk jongvolwassenen onderbrengen in de nachtopvang, veel cliënten daar gebruiken middelen. En jongvolwassenen zijn kwetsbaar en niet altijd bestand tegen groepsdruk." "Wij wilden in eerste instantie ook niet naar een opvang", zegt de 18-jarige Roëll. Hij vluchtte met zijn tweelingbroer toen ze 17 waren het huis uit, omdat het er niet veilig was. De broers waren bang voor waar ze terecht zouden komen en verzwegen daarom lang wat er thuis speelde. "We hielden het voor onszelf, we dachten in grotere problemen te komen als we weg zouden gaan." Inmiddels hebben ze samen een kamer in een crisisopvang. "Het is hier nu ook niet altijd even fijn, maar achteraf gezien zijn we blij dat we niet meer bij onze ouders leven."||https://nos.nl/artikel/2440543-opvangcentra-moeten-vaker-nee-verkopen-aan-jonge-dak-en-thuislozen
2022-08-14||'Schuld van mensen' dat Noorse autoriteiten walrus Freya hebben gedood|| De Noorse autoriteiten hebben vanmorgen de rondzwervende walrus Freya gedood. Volgens de overheidsdienst voor visserij was de walrus een te groot gevaar geworden voor mensen. Freya werd al eerder gezien in Nederland, Schotland en Zweden. De walrus in de haven van Oslo trok de afgelopen weken veel bekijks. Die dienst had al gezegd dat het dier zou worden afgemaakt als mensen niet genoeg afstand zouden houden. Het zou gestresst kunnen raken en daardoor mensen kunnen aanvallen. Ondanks herhaaldelijke waarschuwingen was afgelopen week op foto's te zien dat omstanders, onder wie ook kinderen, op minder dan een meter afstand stonden van Freya:  "Het is eigenlijk de schuld van mensen dat deze keuze is gemaakt", zegt Sophie Brasseur, onderzoeker bij Wageningen Marine Research. Het moet een moeilijke afweging zijn geweest voor de Noorse autoriteiten, denkt ze. Maar de kans op een dodelijk incident was volgens Brasseur inderdaad reëel. "Walrussen zijn voor mensen levensgevaarlijk." De afgelopen weken werden meerdere opties besproken om de ruim 600 kilo wegende walrus weg te krijgen uit de haven van Oslo. Volgens de overheidsdienst was het verplaatsen van het dier geen optie, omdat dat een zeer complexe operatie zou zijn waarbij "het dierenwelzijn niet gewaarborgd kon worden". In deze video van vorige maand is te zien dat de politie mensen wegstuurt die te dicht bij Freya kwamen: "We snappen dat de beslissing reacties oproept, maar ik ben er zeker van dat dit het juiste besluit is", zegt de directeur van de dienst Frank Bakke-Jensen. "We hebben veel respect voor dierenwelzijn, maar mensenlevens en de veiligheid van mensen hebben voorrang." Of het afmaken van Freya de juiste beslissing was, vindt deskundige Brasseur lastig in te schatten. Ze heeft geen volledig beeld van de situatie en kan daarom niet zeggen of de Noorse autoriteiten meer hadden kunnen doen om de walrus te beschermen tegen belangstellenden. "Ik neem aan dat er een professionele afweging is gemaakt. Maar ik vind het heel erg jammer voor Freya." Brasseur hoopt dat de dood van de walrus landen rondom de Noordzee, zoals Nederland, aan het denken zet. Als gevolg van de opwarming van de aarde kunnen er in de nabije toekomst vaker walrussen en andere grote zeezoogdieren komen. "Gaan we ze allemaal doodschieten?" De dieren leven normaal veel noordelijker in ijskoud water, maar kunnen ook in de Waddenzee overleven. Volgens deskundigen had Freya mogelijk "een verkeerde afslag genomen". Nadat Freya vorig jaar onder meer op Terschelling en in de marinehaven van Den Helder werd gezien, trok ze naar Noorwegen. Daar kwam ze onder meer in het nieuws omdat ze op kleine bootjes klom, die vervolgens zonken. Het dier was onder meer te herkennen aan verwondingen aan haar voorpoten. Nadat Freya was gedood is haar kadaver meegenomen voor verder onderzoek.||https://nos.nl/artikel/2440537-schuld-van-mensen-dat-noorse-autoriteiten-walrus-freya-hebben-gedood
2022-08-14||Grootste technofeest ter wereld in Zürich trekt 850.000 bezoekers || De Zurich Street Parade, het grootste technofeest ter wereld, heeft zaterdag 850.000 bezoekers getrokken, meldt de organisatie. Het was de 29e keer dat het evenement werd gehouden. De afgelopen twee jaar kon het niet doorgaan vanwege de coronapandemie. De parade bestaat uit twee onderdelen: een parade van wagens met daarop dj's en een aantal vaste podia langs de route van de parade. Onder anderen de Nederlandse dj Reinier Zonneveld trad op. Dit jaar waren er acht podia en reden 26 wagens rond. Het festival verliep relatief rustig. In totaal werden 36 mensen aangehouden voor onder meer diefstal, vechtpartijen en drugsbezit. De politie benadrukt dat dat aantal nog wel kan oplopen. Ook kwam tijdens het festival een 27-jarige man om het leven die in het water sprong en verdronk. Volgens persbureau DPA gaat het om een bezoeker van het festival, maar lokale media zijn minder stellig en zeggen dat de politie hier geen mededelingen over doet. Hoewel er eerder grotere technofeesten zijn geweest, is de Zurich Street Parade op dit moment het grootste technofeest ter wereld. Eerder was de Love Parade in Duitsland groter. Daar kwamen op het hoogtepunt in 2008 1,6 miljoen mensen op af. Tijdens de editie van 2010 in Duisburg kwamen 21 feestgangers om het leven door gedrang in een tunnel. Onder de doden was ook een Nederlander. Het evenement werd daarna nooit meer georganiseerd. Dit jaar werd wel weer voor het eerst een soortgelijk evenement georganiseerd in Berlijn onder de naam Rave the Planet, maar dat was een stuk kleiner dan de parade in Zürich.||https://nos.nl/artikel/2440532-grootste-technofeest-ter-wereld-in-zurich-trekt-850-000-bezoekers
2022-08-14||Iraanse staatsmedia juichen om aanslag Rushdie, maar ook zorgen over atoomakkoord|| Daags na de aanslag op schrijver Salman Rushdie stonden de conservatieve regeringsgezinde Iraanse kranten vol met lof voor de verdachte. Toch is een officiële reactie van de Iraanse overheid uitgebleven. Ook zijn er zorgen over het slagen van de onderhandelingen voor een atoomakkoord. Op de nieuwssite Asr Iran werd gisteren een vaak herhaald citaat van de Iraanse ayatollah Khomeini aangehaald die zei dat de "pijl" die vanuit Iran op Rushdie is afgeschoten "op een dag het doel zal raken". De kop van de krant Vatan Emrooz was simpelweg "Mes in de nek van Salman Rushdie". Het dagblad Khorasan kopte "Satan op weg naar de hel". De Iraanse krant Kayhan ging zelfs zo ver om te schrijven "Duizend bravo's voor de dappere en plichtsgetrouwe persoon die de afvallige en kwaadaardige Salman Rushdie aanviel in New York" om eraan toe te voegen dat "de hand moet worden gekust van de man die de nek van Gods vijand stak". Kayhan is gelieerd aan de regering van Iran. Rushdie werd beroemd met zijn boek De Duivelsverzen. Er werd een fatwa tegen hem afgekondigd door Khomeini omdat het boek godslasterlijk zou zijn. In veel landen gingen moslims de straat op en Rushdie moest onderduiken. Bekijk hieronder hoe het ook alweer zat met de fatwa tegen Rushdie. Iran is al langer met de Verenigde Staten in gesprek over een atoomakkoord. De onderhandelingen tussen Iran en de VS werden eerder deze maand in Wenen hervat onder voorzitterschap van de Europese Unie. De Amerikaanse hoofdonderhandelaar zei toen dat de Amerikaanse verwachtingen over een akkoord met Iran gematigd waren. Er staat bij de onderhandelingen veel op het spel voor Iran, dat gebukt gaat onder westerse sancties. Er is met name onenigheid over de status van de Revolutionaire Garde van Iran, het elitekorps van het leger dat politiek en economisch een zeer belangrijke rol speelt. De Verenigde Staten beschouwen de Revolutionaire Garde als terroristische organisatie. Die kwalificatie zint Iran niet, maar volgens de VS valt een discussie over de plek van de Revolutionaire Garde op de terrorismelijst buiten de reikwijdte van de atoomgesprekken; die gaan over het terugschroeven van het niveau van verrijkt uranium en de Iraanse belofte geen kernwapen te maken, in ruil voor verlichting van de economische sancties. Mohammad Marandi, de adviseur van het Iraanse onderhandelingsteam, zei op Twitter na de aanslag op Rushdie "zeker geen traan te laten voor een schrijver die meedogenloos haat en minachting tegen moslims en de islam heeft verspreid". Maar in dezelfde tweet suggereerde Marandi dat de aanslag op Rushdie een Amerikaans complot is om de kans op een akkoord te saboteren. Hadi Matar, de 24-jarige verdachte van de aanslag op Rushdie, is gisteren aan de rechter voorgeleid en aangeklaagd voor poging tot doodslag en geweldpleging. Hij hield vol onschuldig te zijn. De in de VS geboren Matar bleek na analyse van zijn sociale media-accounts onder meer sympathie te hebben voor de Iraanse Revolutionaire Garde. Van een officiële band met die tak van het Iraanse leger is geen bewijs gevonden. Rushdie is van de beademing afgehaald en aanspreekbaar. Rushdie werd vrijdag aangevallen in de Amerikaanse staat New York toen hij een lezing wilde geven. Een man sprong op het podium en stak tien keer op hem in. De schrijver liep leverschade op en zal waarschijnlijk een oog moeten missen. De aanvaller is meteen na het incident opgepakt. Matar is gisteren aan de rechter voorgeleid en aangeklaagd voor poging tot doodslag en geweldpleging. Hij hield vol onschuldig te zijn. De rechter zette hem vast zonder de mogelijkheid op borgtocht vrij te komen.||https://nos.nl/artikel/2440529-iraanse-staatsmedia-juichen-om-aanslag-rushdie-maar-ook-zorgen-over-atoomakkoord
2022-08-14||FC Utrecht baalt van rellen na wedstrijd tegen SC Cambuur: 'Absolute schande'|| Het bestuur van FC Utrecht is woedend over de supportersrellen die gisteren uitbraken na de thuiswedstrijd tegen SC Cambuur. Een beveiliger van FC Utrecht raakte daarbij gewond. Ook werd de ME bekogeld met stenen. FC Utrecht speelde gisteren de eerste thuiswedstrijd van het seizoen, maar de ploeg van de nieuwe trainer Henk Fraser kwam tegen Cambuur niet verder dan 0-0. Het is volgens RTV Utrecht voor het eerst sinds 2016 dat het FC Utrecht niet is gelukt de eerste wedstrijd van het seizoen op eigen veld te winnen. Na de wedstrijd braken rellen uit, waarbij de ME buiten het stadion ingreep. "Een absolute schande, het gedrag van een aantal mensen na afloop van de wedstrijd", aldus algemeen directeur Thijs van Es. "Ik noem het bewust geen supporters, want dit heeft in niets met support of onze club te maken." Ook burgemeester Dijksma spreekt schande van de rellen. De politie is een onderzoek gestart naar de relschoppers. Een 27-jarige man is opgepakt, meer aanhoudingen worden niet uitgesloten, meldt de politie. FC Utrecht laat weten al het beeldmateriaal beschikbaar te stellen aan het Openbaar Ministerie. Volgens Van Es zijn enkele relschoppers goed te zien op beeld. "We zijn geschokt en gaan samen optrekken met het Openbaar Ministerie om deze relschoppers hard te straffen."||https://nos.nl/artikel/2440527-fc-utrecht-baalt-van-rellen-na-wedstrijd-tegen-sc-cambuur-absolute-schande
2022-08-14||Tientallen slachtoffers bij kerkbrand in Egyptische stad Gizeh|| In de Egyptische stad Gizeh zijn bij een brand in een koptische kerk minstens 41 kerkgangers omgekomen, onder wie tien kinderen. Er is onduidelijkheid over het aantal gewonden: sommige bronnen spreken van zestien, anderen melden tientallen. Volgens de autoriteiten ontstond er 's ochtends kortsluiting in de Abu Sifinkerk, die ligt in een noordelijke wijk van de stad. Vermoedelijk honderden kerkgangers woonden een dienst bij toen de brand uitbrak. In het pand ontstond veel rookontwikkeling, wat leidde tot grote paniek. Ooggetuigen zeggen tegen internationale persbureaus dat mensen probeerden te ontkomen door bijvoorbeeld van het dak te springen. In het bovenste deel van het pand zat een kinderdagverblijf. Volgens het ministerie van Volksgezondheid zijn er meerdere kerkgangers omgekomen doordat zij rook inademden. Anderen werden onder de voet gelopen. President Al-Sissi spreekt op Facebook van een tragisch ongeluk. Hij maakte bekend dat de nabestaanden kunnen rekenen op financiële steun. Rond 15.00 uur was de brand volgens de autoriteiten onder controle. Het Openbaar Ministerie heeft een onderzoek ingesteld, meldt Al Jazeera. De brand is een van de dodelijkste in Egypte in de aflopen jaren. Egypte heeft de grootste christelijke minderheid van alle landen in het Midden-Oosten, met naar schatting 10 tot 15 miljoen gelovigen. Ooggetuigen spreken van een kinderdagverblijf in het gebouw waar de kerk gevestigd was: ||https://nos.nl/artikel/2440525-tientallen-slachtoffers-bij-kerkbrand-in-egyptische-stad-gizeh
2022-08-14||Weer vogelgriep vastgesteld in Lunteren, 'situatie is zorgelijk'|| Bij een legpluimveebedrijf in Lunteren is vogelgriep vastgesteld, meldt het ministerie van Landbouw, Natuur en Voedselkwaliteit. De ongeveer vijfduizend kippen van het bedrijf worden geruimd om verspreiding te voorkomen. Vogels op zeven andere pluimveebedrijven die in een straal van 1 kilometer van het andere bedrijf liggen worden preventief geruimd. In een straal van 10 kilometer rondom het bedrijf waar de besmetting werd geconstateerd liggen ruim 200 andere pluimveebedrijven. In het hele gebied geldt een vervoersverbod. In Lunteren werd al meerdere keren vogelgriep vastgesteld in maart, april en mei. Ook op omliggende bedrijven in de Gelderse Vallei was al vaker sprake van het virus. Volgens landbouwminister Staghouwer is de huidige situatie zorgelijk. "Zeker met een besmetting in een pluimveerijk gebied zoals de Gelderse Vallei heeft dit voor velen een enorme impact." De minister zegt dat "we er rekening mee moeten houden dat vogelgriep ook de rest van het jaar aanwezig is in Nederland". Het is het eerste geval bij een bedrijf sinds 2 augustus. Toen werd het virus vastgesteld bij een bedrijf in Dalfsen en werden meer dan 90.000 scharrelkippen geruimd. Komen we ooit nog van de vogelgriep af? Kenners zijn somber, zie je in deze video: Sinds 26 oktober 2021 gold een landelijke ophokplicht voor pluimveebedrijven. Die geldt sinds eind juni niet meer, maar nog altijd is er een ophokplicht in veel regio's. Ook in het gebied waarin Lunteren ligt was die nog van kracht. Dat betekent dat al het pluimvee binnen moeten blijven. Voor hobbyhouders geldt een afschermplicht. Zij moeten hun vogels beschermen tegen uitwerpselen van wilde vogels door ze bijvoorbeeld in een volière te houden. De zogenoemde hoogpathogene vogelgriep van het type H5N8 is sinds 2016 in Nederland. Met hoogpathogeen wordt bedoeld dat het virus leidt tot ernstige ziekte bij dieren. Zo kunnen zij ademhalingsproblemen krijgen en doodgaan. Bij mensen komt vogelgriep nauwelijks voor. Het virus was in de voorgaande jaren tijdens het voorjaar het land uit, maar dit jaar is dat niet zo.||https://nos.nl/artikel/2440515-weer-vogelgriep-vastgesteld-in-lunteren-situatie-is-zorgelijk
2022-08-14||Ravage na plofkraken in Amsterdam en Schiedam|| In Amsterdam en Schiedam zijn vannacht plofkraken geweest. Na de plofkraak in Amsterdam zijn enige tijd twintig woningen ontruimd, maar de bewoners mogen inmiddels weer naar huis. Het is voor Amsterdam de tiende explosie in vier weken tijd, en de zesde ontploffing in de maand augustus. Daarbij werden meerdere deuren, ramen en geldautomaten opgeblazen. Panden werden door de knallen flink beschadigd. Het past volgens AT5 binnen een trend die de politie begin augustus al signaleerde, namelijk dat het aantal explosies in de stad het afgelopen half jaar was toegenomen. Door de politie werd vannacht onderzocht of er nog een explosief in het pand is: Beide plofkraken gebeurden vannacht rond 05.00 uur. Omwonenden en buurtbewoners in Amsterdam Nieuw-West spreken tegenover AT5 van minstens drie keiharde knallen, die tot ver in Osdorp te horen waren. De ravage is flink. Rond 08.15 uur ontruimde de politie twintig omliggende woningen, meldt NH Nieuws. Rond 10.15 uur was het gebied door de Explosieven Opruimingsdienst Defensie (EOD veilig verklaard en konden de bewoners weer terug naar huis. Wel moeten een aantal bewoners het nog doen zonder stroom. Een gebiedsbouwkundige is op weg om het gebouw te checken. De politie doet onderzoek. Er raakte niemand gewond. Volgens de politie zagen getuigen twee personen op een scooter wegrijden. In de omgeving is naar hen gezocht, maar ze zijn niet meer gevonden. De politie roept getuigen of mensen die beelden van de plofkraak hebben, op zich te melden. De plofkraak in Schiedam vond plaats naast een supermarkt in een winkelcentrum. Omwonenden zeggen tegen de regionale omroep Rijnmond dat ze rond 05.30 uur een grote klap hoorden. Volgens ooggetuigen is de schade aan het pand groot. Ook voor deze plofkraak is nog niemand aangehouden. Meerdere getuigen zeggen tegen de politie dat ze twee personen op een scooter zagen wegrijden. Ook in deze zaak zijn getuigen en camerabeelden welkom, aldus de politie.||https://nos.nl/artikel/2440512-ravage-na-plofkraken-in-amsterdam-en-schiedam
2022-08-14||Leger en politie naar grenssteden Mexico na golf van geweld|| De Mexicaanse regering heeft zaterdag militairen en extra politieagenten naar grenssteden in het noorden van het land gestuurd na aanhoudend geweld. Volgens autoriteiten zijn meerdere bendes in de deelprovincie Baja California met elkaar in conflict. In de nacht van vrijdag op zaterdag werden tientallen auto's in brand gestoken en wegblokkades opgeworpen. Zeventien mensen werden zaterdag aangehouden. Uit angst voor het geweld bleven in de stad Tijuana zaterdag winkels gesloten en reden veel bussen niet meer, meldt de BBC. Volgens de burgemeester van de stad zijn zo'n 350 extra militairen en agenten naar het gebied gestuurd en zijn in de staat 3000 soldaten en 2000 extra politieagenten ingezet. Al jarenlang worden Mexicaanse steden geteisterd door criminele bendes. Moorden en ontvoeringen komen aan de lopende band voor en ook deze week was een zeer gewelddadige week. Volgens de Mexicaanse regering komt dat voornamelijk door het Jaliscokartel-Nieuwe Generatie, een van de grootste bendes in het land. Ook bij de arrestaties van zaterdag in Baja California zaten leden van de bende. In Ciudad Juarez werden donderdag negen mensen gedood, onder wie vier werknemers van een radiostation. Dinsdag werden in de staten Jalisco and Guanajuato winkels en auto's in brand gestoken na pogingen om een kartelleider te arresteren.||https://nos.nl/artikel/2440507-leger-en-politie-naar-grenssteden-mexico-na-golf-van-geweld
2022-08-14||Auto rijdt in op benefietavond voor fatale brand VS|| In de Amerikaanse staat Pennsylvania zijn twee personen omgekomen en zeventien mensen gewond geraakt toen een auto inreed op een groep mensen bij een bar. In de bar werd een benefietavond gehouden voor nabestaanden van een brand waarbij eerder deze maand tien mensen omkwamen. Eén persoon kwam om het leven toen de chauffeur inreed op de groep buiten een bar, meerdere bezoekers raakten zwaargewond. De tweede dode werd gevonden nadat agenten kort daarop een melding kregen dat er in de buurt een vrouw werd aangevallen. Daar werd ook de verdachte aangehouden. De politie gaat ervan uit dat de chauffeur opzettelijk op de menigte is ingereden en daarna de vrouw aanviel. Een politiewoordvoerder spreekt van een gruwelijke daad. Er is nog niets bekendgemaakt over de identiteit van de verdachte of een mogelijk motief. In het stadje Nescopeck kwamen begin deze maand tien personen uit eenzelfde familie om het leven bij een brand. Het vuur, dat door nog onbekende oorzaak was uitgebroken op de veranda, verraste de groep tijdens een slaapfeestje. Onder de doden waren drie kinderen van 5, 6 en 7. Afgelopen vrijdag werden de eerste slachtoffers begraven, vandaag en morgen volgen de overige. Drie personen overleefden de brand, die het getroffen huis totaal verwoestte. De politie wilde nog niet speculeren of er een verband is tussen de brand en de aanval op de benefietavond. Volgens een woordvoerder zijn er nog een hoop aspecten aan de zaak die moeten worden onderzocht. ||https://nos.nl/artikel/2440493-auto-rijdt-in-op-benefietavond-voor-fatale-brand-vs
2022-08-14||Verdachte aangehouden na schoten op luchthaven Canberra|| De politie van de Australische hoofdstad Canberra heeft een verdachte aangehouden nadat een schutter het vuur had geopend op de luchthaven van de stad. Agenten hebben een wapen in beslag genomen. Er zijn geen meldingen van slachtoffers. Op een video is te zien hoe de politie een man op de luchthaven vasthoudt terwijl reizigers toekijken:  De politie kreeg rond 13.30 uur lokale tijd meldingen van schoten in het hoofdgebouw van de luchthaven. Op basis van camerabeelden gaat de politie ervan uit dat de aangehouden persoon alleen handelde. Een ooggetuige vertelt aan The Sydney Morning Herald wat ze zag. "We waren bij de douane en hoorden de eerste schoten. Ik draaide me om en er stond een man met een klein pistool met zijn gezicht naar de bagage-afgifte, "zei ze. "Iemand riep: 'Ga liggen', waarop we zijn weggerend." Het is nog niet bekend waarom de dader het vuur opende. Ook over zijn identiteit heeft de politie nog niets meegedeeld. De politie zegt in een verklaring dat de hoofdterminal van Canberra Airport uit voorzorg is ontruimd en de situatie op de luchthaven onder controle is. Het incident heeft geleid tot vertragingen en annuleringen van vluchten.||https://nos.nl/artikel/2440492-verdachte-aangehouden-na-schoten-op-luchthaven-canberra
2022-08-14||Wekdienst 14/8: Laatste hete dag • Ajax speelt eerste thuiswedstrijd|| Goedemorgen! Het wordt vandaag weer erg warm en Ajax speelt thuis tegen FC Groningen de tweede wedstrijd van het nieuwe seizoen in de eredivisie.  Eerst het weer: vandaag wordt het voorlopig voor het laatst een tropisch warm met maxima tussen 30 en 33 graden, in het zuiden is lokaal 34 graden mogelijk. Daarbij schijnt de zon flink. Vanavond kan in het noordoosten een enkele bui ontstaan. De komende dagen neemt de kans op een bui verder toe, maar daarbij blijft het wel zomers warm. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Auteur Salman Rushdie is een dag nadat hij is neergestoken van de beademing af en is aanspreekbaar. Dat bevestigt zijn literair agent aan het Amerikaanse persbureau AP. Rushdie werd vrijdag aangevallen in de Amerikaanse staat New York toen hij een lezing wilde geven. Een man sprong op het podium en stak op hem in. De schrijver liep leverschade op en zal waarschijnlijk een oog moeten missen. De aanvaller is meteen na het incident opgepakt. De 24-jarige Hadi Matar is aangeklaagd voor poging tot doodslag en geweldpleging. Uit analyses van zijn sociale media blijkt dat de verdachte sympathie heeft voor het sjiitisch extremisme. Liefhebbers die zich niet lieten tegenhouden door het warme weer fietsten gisteren al een stukje van het Vuelta-parcours in Utrecht, Den Bosch en Breda. Over een week zijn de profs aan de beurt. Fijne dag!||https://nos.nl/artikel/2440491-wekdienst-14-8-laatste-hete-dag-ajax-speelt-eerste-thuiswedstrijd
2022-08-14||Gewonden in Jeruzalem bij aanslag op bus, verdachte aangehouden|| In Jeruzalem zijn vannacht zeven mensen gewond geraakt toen een bus werd beschoten. Twee slachtoffers liggen in kritieke toestand in het ziekenhuis. Een zwangere vrouw die werd geraakt zou in levensgevaar verkeren. Na een urenlange klopjacht van de politie gaf de verdachte van de aanslag zichzelf aan. De man is volgens Israëlische media een 26-jarige Palestijn. Hij zou een taxi naar het politiebureau hebben genomen en het pistool bij zich hebben gehad dat is gebruikt. Een door de politie vrijgegeven foto toont een pistool op de vloer van een auto. Volgens The Times of Israel stond de schutter te wachten op de halte bij het graf van koning David. Toen de bus stopte om mensen in te laten stappen, opende de man het vuur. Daarna vluchtte hij. De buschauffeur vertelde aan de krant wat hij zag. "De bus zat vol toen ik stopte bij de halte. Daarna hoorde ik schoten. Mensen begonnen meteen te schreeuwen." Hulpdiensten doorzoeken de bus en de omgeving na de aanval:  De 35-jarige zwangere vrouw die werd neergeschoten en in levensgevaar zou verkeren werd geraakt terwijl ze in een nabijgelegen auto zat, melden media. Artsen omschrijven haar buikletsel als "complex". Het Shaare Zedek-ziekenhuis in Jeruzalem heeft gezegd dat de vrouw een spoedbevalling heeft ondergaan. De pasgeborene verkeert in een ernstige maar stabiele toestand. Onder de gewonden zijn naar verluidt ook vier toeristen uit een Amerikaans orthodox-joods gezin. De ouders, zoon en dochter wachtten op een taxi bij de bushalte toen ze werden neergeschoten. Vorige week zijn bij gewelddadigheden tussen het Israëlische leger en de extremistische beweging Islamitische Jihad in de Palestijnse enclave volgens de Palestijnen in totaal 45 mensen gedood, onder wie 15 kinderen. Ook zijn er ruim 300 gewonden, tegenover zo'n 30 gewonden in Israël. Een wapenstilstand maakte een einde aan dat geweld.||https://nos.nl/artikel/2440490-gewonden-in-jeruzalem-bij-aanslag-op-bus-verdachte-aangehouden
2022-08-14||Neergestoken schrijver Salman Rushdie van beademing af en aanspreekbaar|| Auteur Salman Rushdie is een dag nadat hij is neergestoken van de beademing af en is aanspreekbaar. Dat bevestigt zijn literair agent aan het Amerikaanse persbureau AP. De bevestiging kwam na een bericht van collega-schrijver Aatish Taseer op Twitter dat Rushdie alweer "praat (en grapjes maakt)". Zijn agent gaf echter geen details over de toestand van de gewonde schrijver. Rushdie werd vrijdag aangevallen in de Amerikaanse staat New York toen hij een lezing wilde geven. Een man sprong op het podium en stak tien keer op hem in.  De schrijver liep leverschade op en zal waarschijnlijk een oog moeten missen. De aanvaller is meteen na het incident opgepakt.  De 24-jarige Hadi Matar is gisteren aan de rechter voorgeleid en aangeklaagd voor poging tot doodslag en geweldpleging. Hij hield vol onschuldig te zijn. De rechter zette hem vast zonder de mogelijkheid op borgtocht vrij te komen. Matar, wiens ouders uit Libanon komen, is in de VS geboren. Hij woonde lange tijd in Californië, maar verhuisde recentelijk naar New Jersey. Uit analyses van zijn sociale media blijkt dat de verdachte sympathie heeft voor het sjiitisch extremisme. Ook liet hij zich positief uit over de Iraanse Revolutionaire Garde. Van een officiële band met die tak van het Iraanse leger is geen bewijs gevonden. Sinds Rushdie in 1988 De Duivelsverzen publiceerde ligt hij onder vuur van extremistische moslims, omdat het boek godslasterlijk zou zijn. Nadat de Iraanse ayatollah Khomeini een fatwa tegen hem had uitgesproken die hem vogelvrij verklaarde, moest Rushdie jarenlang onderduiken. De afgelopen jaren had de schrijver zijn beveiliging afgeschaald. Bij het evenement in New York waren twee agenten aanwezig. Bezoekers van het literaire evenement zeiden achteraf verbaasd te zijn dat er niet een betere veiligheidscontrole was.||https://nos.nl/artikel/2440489-neergestoken-schrijver-salman-rushdie-van-beademing-af-en-aanspreekbaar
2022-08-14||Tientallen doden in Sudan door overstromingen na zware regenval|| In Sudan zijn door zware regenval en overstromingen die daarop volgden, ruim 50 mensen omgekomen. Duizenden huizen raakten onder water. De provincies Noord- en Zuid-Kordofan en de Nijl-provincie zijn het zwaarst getroffen en telden tientallen doden. De westelijke regio van Darfur, die vijf provincies heeft, meldde 16 doden. Het regenseizoen in Sudan begint meestal in juni en duurt tot en met september, met pieken in augustus en september. Dit jaar is de regenval bovengemiddeld. De VN heeft zijn zorgen geuit en zegt dat sinds mei naar schatting 38.000 mensen zijn getroffen door hevige regenval in het Oost-Afrikaanse land. Sudan kampt al een aantal jaar met overstromingen en zware regenval. Vorig jaar kwamen daarbij meer dan 80 mensen om het leven en kwamen tienduizenden huizen in het hele land onder water te staan. In 2020 hebben de Sudanese autoriteiten het hele land uitgeroepen tot natuurrampgebied en hebben ze een noodtoestand van drie maanden opgelegd. Bij die overstromingen kwamen zeker 100 mensen om het leven en stonden 100.000 huizen onder water.||https://nos.nl/artikel/2440488-tientallen-doden-in-sudan-door-overstromingen-na-zware-regenval
