2022-08-13||Al 25 jaar kijken South Park-makers hoe ver ze kunnen gaan|| Of het nu gaat om religie, politiek, celebrity's, activisme of actualiteit: alles en iedereen krijgt ervanlangs in het Amerikaanse tv-programma South Park, dat dit weekend precies 25 jaar bestaat. "De makers spelen in het extreme met politiek incorrectheid of taboes", zegt fan Leander van Nieuwpoort. De prijswinnende satirische animatieshow werd op 13 augustus 1997 voor het eerst uitgezonden op tv in de VS. De titel van de eerste aflevering, Cartman gets an anal probe (Cartman krijgt een anaalsonde), geeft een idee hoe grafisch en puberaal de grappen zijn, met name in de eerdere seizoenen. Maar onder die platheid zit volgens liefhebbers een extra laag waarin de samenleving een spiegel wordt voorgehouden. Dankzij de minimalistische animaties duurt de productie van een aflevering ongeveer een week. Dat tempo verklaart volgens de 31-jarige Van Nieuwpoort waarom de show volgens hem na ruim 300 afleveringen nog zo relevant is. "Als je nieuwe afleveringen van bijvoorbeeld The Simpsons of Family Guy kijkt, die veel langer duren om te maken, dan zitten daar grappen in over dingen die een half jaar geleden zijn gebeurd. Dat is een groot verschil met South Park, dat gelijk aan de slag kan met recente gebeurtenissen." In kwarteeuw tijd won de controversiële serie vier Emmy Awards. Maar naast lovende recensies was er ook veel ophef en kritiek. Religieuze organisaties, van scientology tot islam, schoten de persiflages vol grove bewoordingen soms in het verkeerde keelgat. De afleveringen waarin de profeet Mohammed te zien waren, of waarin dat aanvankelijk de bedoeling was, leidden tot bedreigingen aan het adres van de makers. "Sommige mensen zeggen: 'Wow! Ik kan niet geloven dat ze zoiets belangrijks belachelijk maken.' En dat is precies waarom we ergens grappen over maken", zegt mede-bedenker Trey Parker tegen persbureau AP. Hij en Matt Stone vormen het brein achter de serie. De manier waarop het tweetal doorgaans met kritiek omgaat, is door er nog een satirische grap bovenop te doen. Een voorbeeld daarvan is de reactie in 2019 op het verwijderen van referenties aan South Park op Chinese sociale media na een aflevering over zelfcensuur door westerse bedrijven. Hier een fragment uit de aflevering die in China in de ban werd gedaan: "Wij houden ook meer van geld dan van vrijheid en democratie. Lang leve de Grote Communistische Partij van China! Alles oké zo, China?", stond in de verklaring van Parker en Stone. Ook heeft het duo eens de campagne "#CancelSouthPark' in het leven geroepen, als persiflage op de zogenoemde cancelcultuur. Van Nieuwpoort: "Matt en Trey willen kijken hoever ze kunnen gaan. Voor sommige mensen zijn ze echt te ver gegaan. Ik kan erom lachen, maar ik kan me voorstellen dat anderen zich er niet prettig bij voelen." "Ik kijk het vanaf dat het in Nederland op tv kwam, op Net 5. Toen nam ik het nog op met een videoband", zegt Maarten Lemmens lachend. De 37-jarige uit Hoek van Holland is de oprichter en beheerder van een Nederlandse South Park-fanwebsite. "Het is supergrappig en nog steeds actueel. Zo werd vorig jaar de hele coronapandemie belachelijk gemaakt." Een verschil met eerdere seizoenen is dat de afleveringen sinds enkele jaren vaker voortborduren op elkaar. "Vroeger waren het meer losstaande afleveringen", zegt Lemmens. "Ik vind het wel iets minder geworden, maar ik kijk nog steeds als er nieuwe afleveringen zijn. Het pakt volgens Lemmens niet altijd even goed uit dat er nu een meer doorlopende verhaallijn is. Dat is het risico als een plotwending daadwerkelijk gevolgen heeft, vult van Van Nieuwpoort aan. Op die manier gaat een verhaallijn namelijk ook door als die niet zo sterk is. De Kijkwijzer heeft onlangs de leeftijdsclassificatie aangepast voor South Park. Na klachten over onder meer het taalgebruik geldt vanaf seizoen 20 het advies: kijken vanaf 12 jaar. Voor eerdere seizoenen was dat nog 6 jaar en ouder. Liefhebber Lemmens begrijpt wel dat de leeftijd is verhoogd. "Het is geen show voor kinderen, meer voor volwassenen. Eigenlijk voor net-niet volwassenen, want de humor doet het erg goed bij 16-jarigen."||https://nos.nl/artikel/2440472-al-25-jaar-kijken-south-park-makers-hoe-ver-ze-kunnen-gaan
2022-08-13||Man komt onder eigen rollende auto terecht in Wittem, raakt zwaargewond|| Bij het Limburgse dorp Wittem is een man onder zijn eigen rollende auto terechtgekomen en levensgevaarlijk gewond geraakt. De traumahelikopter werd opgeroepen, maar het slachtoffer is per ambulance naar het ziekenhuis gebracht, schrijft 1Limburg. De brandweer haalde hem eronder vandaan. Het ongeluk gebeurde aan het begin van de avond bij een tankstation langs de N278. De politie onderzoekt hoe het kon gebeuren. Volgens persbureau ANP viel de man uit zijn rijdende auto en kwam daarna onder het voertuig terecht. ||https://nos.nl/artikel/2440456-man-komt-onder-eigen-rollende-auto-terecht-in-wittem-raakt-zwaargewond
2022-08-13||Komende week regen op komst, maar de droogte neemt er amper door af|| Vanaf vandaag is er sprake van een landelijke hittegolf, met vijf dagen achtereen boven de 25 graden, waarvan drie boven de 30. De brandende zon is voor veel mensen een signaal om verkoeling te zoeken aan zee, in het park of aan een plas. Intussen snakken de Nederlandse bodems naar verlichting uit de lucht. Die lijkt zich komende week een beetje aan te dienen. Een lagedrukgebied zakt af naar West-Europa en brengt waarschijnlijk buien met zich mee. Toch is het maar de vraag wat die regenval daadwerkelijk kan betekenen voor de droogte waar het land mee kampt. Morgen is het zeker nog tropisch warm. Die hitte voelt zwaarder aan dan eerder in de week, doordat de luchtvochtigheid toeneemt. Dat is ook een aankondiging van buien en zelfs onweer dat maandag tot en met donderdag mogelijk is. Het KNMI voorziet 60 tot 90 procent kans op code geel vanwege onweersbuien. Hoe groot is het neerslagtekort in Nederland? Waar die buien vallen en hoeveel neerslag ze met zich meebrengen is nu nog lastig te voorspellen, omdat zulke buien zich plotseling ontwikkelen. Duidelijk is wel dat er geen langere periode van geleidelijke regenval aan zit te komen. En dat is juist wat nodig is om droge bodems weer voldoende vochtig te krijgen. Vergelijk het met een spons. Een spons die maandenlang ongebruikt op een aanrecht ligt, neemt veel minder goed water op dan een spons die dagelijks gebruikt wordt. Als er in korte tijd veel regen valt, zoals bij een onweersbui, wordt de meeste regen niet opgenomen in de grond. Het water stroomt grotendeels weg, en dat kan leiden tot wateroverlast. Bovendien valt de regen naar verwachting lokaal. Als het al zorgt voor een afname van de droogte, dan is dat hooguit plaatselijk. Bekijk in onderstaande video het verschil in wateropname tussen vochtige en droge grond: Intussen worden de concrete gevolgen van de aanhoudende droogte steeds zichtbaarder. Dijken langs de Maas in Brabant hebben te maken met uitdroging van de grasbedekking, die ervoor moet zorgen dat de ondergelegen kleilagen bijeengehouden worden. Mogelijk ontstaan er later scheuren in de klei. Verschillende experts waarschuwen ervoor dat woningen die op rivierklei zijn gebouwd te maken kunnen krijgen met verzakkingen. "De kleilagen drogen uit en krimpen door de lage stand van de rivieren waardoor het grondwater ook laag staat", zegt bodemdeskundige Gilles Erkens van instituut Deltares. "Je kunt het merken aan deuren die klemmen en ramen die niet meer goed opengaan. In ernstige gevallen ontstaan daarna scheuren", zegt Erkens. Die scheuren doen zich voor doordat de bodem onder het huis op ongelijkmatige wijze verzakt. Dat kan bijvoorbeeld als een huis een uitbouw heeft die op een andere fundering staat. Maar ook een deel van een huis dat in de buurt staat bij een grote boom kan sneller verzakken dan de rest van het huis. Bomen onttrekken extra vocht uit de bodem. Er zijn nu nog geen meldingen van verzakkingen, maar de omstandigheden zijn er ideaal voor, denkt Erkens. Inmiddels staat het grondwater bijna even laag als in 2018, toen honderden huizen werden getroffen door verzakkingen. Veel valt er niet aan te doen: "Je kunt de kleilagen nathouden door ze te besproeien, sommige mensen dekken de grond af met folie zodat er minder water verdampt", aldus Erkens. "Maar het hangt van de situatie af of de klei het vocht ook goed kan opnemen."||https://nos.nl/artikel/2440443-komende-week-regen-op-komst-maar-de-droogte-neemt-er-amper-door-af
2022-08-13||Omstreden onderzoek Amnesty over Oekraïens leger wordt opnieuw bekeken|| Na felle kritiek op een onderzoek van Amnesty International over het handelen van het Oekraïense leger, wordt nader bekeken hoe dit tot stand is gekomen. Amnesty concludeerde begin deze maand dat het Oekraïense leger eigen burgers in gevaar brengt door legerbases te bouwen in woonwijken en bij scholen en ziekenhuizen. Er werd vernietigend op gereageerd. Zo zei een emeritus hoogleraar militair recht aan de Universiteit van Amsterdam dat het onderzoek "vol gaten zit". Het hoofd van Amnesty International in Oekraïne, Oksana Pokaltsjoek, vond de conclusie eenzijdig en "een instrument van Russische propaganda". Uit onvrede stapte ze op. Nationale Amnesty-afdelingen, waaronder die in Oekraïne, kunnen nu input geven. De mensenrechtenorganisatie spreekt over een "diepgaande, uitgebreide review" van het onderzoeksproces. "Externe reviewers zullen beslissingen en werkmethoden van Amnesty onderzoeken die leidden tot de publicatie van het persbericht", schrijft Amnesty International in een verklaring. Het uitgebreide persbericht met de bekritiseerde conclusies kwam begin augustus naar buiten. Wie de reviewers zijn, is nog niet bekend. De mensenrechtenorganisatie belooft snel consequenties te zullen trekken op basis van de bevindingen.||https://nos.nl/artikel/2440440-omstreden-onderzoek-amnesty-over-oekraiens-leger-wordt-opnieuw-bekeken
2022-08-13||Verdachte van aanval op Rushdie aangeklaagd voor poging tot doodslag|| De man die wordt verdacht van het neersteken van schrijver Salman Rushdie is aangeklaagd voor poging tot doodslag en geweldpleging. Dat heeft het Openbaar Ministerie in Chautauqua - waar de auteur gisteren werd neergestoken - bekendgemaakt. Hij zit momenteel vast en kan niet op borgtocht vrijkomen. De aanklacht betekent dat hem ten laste wordt gelegd dat hij Rushdie bewust wilde doden. Maar er kan niet worden bewezen dat er sprake was van voorbedachten rade. De autoriteiten maakten vrij kort na het steekincident de naam van de verdachte bekend. Het gaat om de 24-jarige Hadi Matar uit de staat New Jersey. Lokale media melden dat Matars ouders als migranten vanuit Libanon naar de Verenigde Staten kwamen. Zij zijn afkomstig uit een dorp in het zuiden van het land, waar volgens persbureau AP veel inwoners op de hand zijn van de door Iran gesteunde beweging Hezbollah en Irans hoogst leider, ayatollah Khamenei. Matar zelf werd geboren in Californië. Uit analyses van zijn profielen op sociale media is gebleken dat hij sympathiseerde met de Iraanse Revolutionaire Garde, het elitekorps van het leger dat politiek en economisch een zeer belangrijke rol in dat land speelt. Ook zijn er aanwijzingen dat hij was aangetrokken tot het sjiitisch extremisme. Matar werd direct na het steekincident in New York gearresteerd. De politie kon in eerste instantie niets zeggen over zijn motief, al staat er al sinds eind jaren 80 een prijs op het hoofd van Rushdie. De schrijver zat jaren ondergedoken nadat Iran had opgeroepen hem te doden, vanwege het verschijnen van zijn boek The Satanic Verses. De toenmalige Iraanse leider Khomeini riep een fatwa over Rushdie uit omdat het boek - in het Nederlands vertaald als De Duivelsverzen - anti-islamitisch zou zijn en de spot zou drijven met de profeet Mohammed. De Iraanse overheid heeft niet officieel gereageerd op de aanslag op Rushdie. Bekijk hieronder hoe het ook alweer zat met de fatwa tegen Rushdie: In de Iraanse krant Kayhan verscheen wel een commentaar: "Duizend bravo's voor de dappere en plichtsgetrouwe persoon die de afvallige en slechte Salman Rushdie aanviel in New York." De hoofdredacteur van de krant wordt aangewezen door Khamenei. De auteur ligt nog altijd in het ziekenhuis aan de beademing. Volgens internationale persbureaus is heeft hij leverschade en zijn zenuwen in zijn oog en arm zwaar beschadigd. Een oog dat is getroffen moet waarschijnlijk worden verwijderd. Dit zijn beelden van net na de aanval op Rushdie en het overbrengen van de schrijver naar een ziekenhuis:||https://nos.nl/artikel/2440432-verdachte-van-aanval-op-rushdie-aangeklaagd-voor-poging-tot-doodslag
2022-08-13||Op zoek naar perfecte Statenlid, BBB bezig met megaklus|| "We zoeken naar mensen die passen bij het BBB-familiegevoel en authentiek zijn". Zo vat partijvoorzitter Erik Stegink van de BoerBurgerbeweging de criteria samen bij het selecteren van kandidaten voor de Provinciale Statenverkiezingen van maart volgend jaar. De partij is bezig met grote klus: het samenstellen van kandidatenlijsten voor alle provincies. Vandaag sloot partijleider Caroline van der Plas in Zeeland een toer langs de provincies voorlopig af; in september volgt nog een bijeenkomst in Flevoland. De Tweede Kamerfractie (met Van der Plas als enige lid) wil zien wat voor vlees ze in de kuip heeft. Zo ging dat vanmiddag: Het vinden van nieuwe kandidaten is iets wat voor gevestigde partijen, met tal van lokale afdelingen, leden en netwerken al lastig kan zijn. Voor een nieuwe partij is het een nog grotere uitdaging. BBB heeft het tij mee, mede door het stikstofprotest dat aansluit bij de boodschap van de partij en door het mediagenieke Kamerlid Van der Plas. Nu BBB goed scoort in de peilingen is er ook een kans dat de partij veel kandidaten nodig zal blijken te hebben in de Provinciale Staten. BBB zet er vol op in om in alle provincies te zijn vertegenwoordigd. "Daar staat veel te gebeuren op stikstofgebied", benadrukt Van der Plas, die erop wijst dat de Staten ook de Eerste Kamer kiezen. Als BBB daarin komt, denkt ze dat het kabinet er niet omheen kan om ook met haar partij te onderhandelen. Van der Plas is niet bang dat ze volgend jaar maart verrast wordt door de vraag: "Wat hebben we nu op de lijst staan?" BBB is vorig jaar oktober al begonnen met het zoeken van kandidaten en er is al een schifting geweest. De partij heeft mensen afgewezen en er zijn ook kandidaten die zichzelf hebben teruggetrokken. Van der Plas sluit niet uit dat er tussen nu en maart alsnog mensen afvallen. Ze benadrukt dat de kandidaten verschillende achtergronden hebben en niet alleen uit de agrarische hoek komen, maar bijvoorbeeld ook uit de zorg, het onderwijs en de financiële wereld. Ook zitten er voormalige wethouders en gemeenteraadsleden bij. Bestuurslid en lid van de selectiecommissie Jaspers erkent wel dat de meeste kandidaten geen politieke ervaring hebben. "Dat is spannend, maar iedereen is ergens moeten beginnen", zegt hij. De aspirant-Statenleden hebben cursussen gehad en discussiëren dan per regio met elkaar over wie er op de lijst zou moeten en hoe hoog. Daardoor hebben ze volgens de partijtop al een onderlinge band gekregen. Maar het bestuur houdt zeggenschap over de laatste screening, voor de definitieve lijsten aan de leden worden voorgelegd. BBB hoopt zo de teams stevig te maken en tegelijk grote uitglijders te voorkomen. Eerste Kamerlid Henk Otten was bij de vorige Statenverkiezingen betrokken bij het werven van kandidaten voor Forum voor Democratie. Hij noemt dat misschien wel de zwaarste klus uit zijn werkzame leven: "Je moet mensen vinden en selecteren, maar ze ook binnenhalen en opleiden. Mensen die problemen kunnen geven moet je juist vermijden. Een nieuwe snelgroeiende partij trekt ook veel opportunisten en baantjesjagers aan." Forum werd bij de vorige Statenverkiezingen de grootste, maar veel Statenleden en Eerste Kamerleden splitsten zich daarna weer af, evenals Otten zelf die verderging als de Fractie-Otten. Hij vertelt dat ze destijds bij Forum alle kandidaten bij de trainingen een video lieten zien over hoe het misging bij de LPF en Trots op Nederland, om zo duidelijk te maken wat ze wilden voorkomen. De huidige wervingscampagne van BBB speelt zich af tegen een sterk gepolariseerde discussie over de toekomst van boeren in Nederland. Van der Plas zegt geen mensen op de lijsten te willen die de wet hebben overtreden bij protestacties. Maar ze wil leden van de boerenbelangenvereniging Farmers Defence Force niet uitsluiten, "want dat is geen verboden organisatie." BBB denkt inmiddels voor bijna alle provincies goede mensen te hebben gevonden. De partij wil per provincie minimaal 25 kandidaten op de lijst.||https://nos.nl/artikel/2440421-op-zoek-naar-perfecte-statenlid-bbb-bezig-met-megaklus
2022-08-13||'13 Chinese gevechtsvliegtuigen passeren middellijn Straat van Taiwan'|| Dertien Chinese gevechtsvliegtuigen zijn de middellijn van de Straat van Taiwan gepasseerd, zegt het Taiwanese ministerie van Defensie. Die lijn wordt gezien als de officieuze grens tussen Taiwan en China. China had maandag al aangekondigd dat de militaire oefeningen rond Taiwan zouden doorgaan, na eerdere verklaringen dat ze voorlopig juist afgelopen zouden zijn. Op basis van wat Taiwan zegt, lijken ze dus inderdaad verder te gaan. Donderdag zei de Taiwanese president Tsai dat de geweldsdreiging van China "onverminderd" was, ook al leek het alsof de militaire oefeningen rond het eiland afnamen. Nooit eerder heeft China op zo'n grote schaal legeroefeningen gedaan rondom Taiwan als de laatste weken. Met die oefeningen begon het land na het bezoek van Nancy Pelosi, voorzitter van het Amerikaanse Huis van Afgevaardigden, aan Taiwan, begin deze maand. China beschouwt Taiwan als een afvallige provincie. Gisteren zei een topadviseur van de Amerikaanse president Biden dat China "overdreven heeft gereageerd" op Pelosi's bezoek. Daarop sprak Taiwans ministerie van Buitenlandse Zaken "oprechte dankbaarheid" uit richting de Verenigde Staten, voor het ondernemen van "concrete acties" om veiligheid en vrede in de Straat van Taiwan en de regio te bewaren. China's "niet-uitgelokte militaire en economische intimidatie" hebben in de woorden van Taiwan de "eenheid en veerkracht van het wereldwijde democratische kamp" verder versterkt. Waar draait het conflict rond Taiwan om? Een korte uitleg:||https://nos.nl/artikel/2440414-13-chinese-gevechtsvliegtuigen-passeren-middellijn-straat-van-taiwan
2022-08-13||Vannacht sliepen weer enkele honderden asielzoekers in Ter Apel buiten|| Bij het aanmeldcentrum in Ter Apel moesten afgelopen nacht enkele honderden mensen buiten slapen. Volgens het Centraal Orgaan opvang asielzoekers (COA) was er geen zicht op doorstroom vanuit Ter Apel, zowel bij de reguliere als crisisnoodopvang. "De situatie is zeer zorgelijk." Doordat de doorstroom klem zit moesten tussen de 200 en 250 mensen op het grasveld slapen, schat het COA. Volgens de woordvoerder was er ook geen zicht op opvang. Eerder heeft het COA nog hotelkamers kunnen boeken, maar dat was voor gisteravond ook niet meer mogelijk. "Wel doen we ons best om kwetsbaren onderdak te bieden." Zo zag het er eerder op de avond uit bij het aanmeldcentrum: In de nacht van vrijdag op zaterdag hebben er ook ongeveer veertig mensen buiten geslapen. Volgens het COA deden ze dit vrijwillig en niet omdat er geen plek meer was. "Niet iedereen maakt gebruik van de mogelijkheid om mee te gaan naar de crisisnachtnoodopvang of om op stoelen in het aanmeldcentrum te slapen. Sommige mensen voelen zich minder slecht als ze buiten blijven slapen", zegt een woordvoerder bij RTV Noord. Overigens waren er ook vannacht binnen nog stoelen beschikbaar. Maar Vluchtelingenwerk stelt de instanties verantwoordelijk. "Door een gebrek aan capaciteit bij de vreemdelingenpolitie lukt het niet om asielzoekers op hun dag van aankomst te registreren en asiel aan te laten vragen", zegt een woordvoerder. Asielzoekers kunnen op een bus stappen naar een crisisopvang en later terugkeren. "Sommigen zijn in een paar weken wel meer dan 20 keer naar de volgende crisisopvanglocatie verhuisd. Dat asielzoekers op een gegeven moment niet meer in de volgende bus durven te stappen, zien wij niet als een eigen keuze", stelt Vluchtelingenwerk. Bij het aanmeldcentrum is het al maandenlang overvol. Er is daardoor geregeld geen opvangplek voor mensen die hun aanmeldprocedure moeten doorlopen. Al eerder sliepen veel mensen gedwongen buiten op het grasveld bij het aanmeldcentrum omdat er te weinig bedden waren. In de nacht van 16 op 17 juli waren dat tussen de 250 en 300 asielzoekers. Waarom is het totale chaos in Ter Apel? NOS op 3 legt het uit in deze video: Vluchtelingenwerk wil dat gemeentes snel actie ondernemen. "We roepen alle burgemeesters nogmaals op hun verantwoordelijkheid te nemen en zo snel mogelijk extra opvangplekken aan te wijzen", zegt een woordvoerder. Het kabinet wil zelf panden als asielzoekerscentra aan kunnen merken, als gemeentes dat weigeren. Eric van der Burg (Asiel) en minister Hugo de Jonge (Volkshuisvesting en Ruimtelijke Ordening) lieten dat vorige week aan de Tweede Kamer weten. Vluchtenlingenwerk wil dat de bewindslieden dit middel zo snel mogelijk gaan inzetten. Ook wil de organisatie dat de staatssecretaris haast maakt met een wetsvoorstel dat gemeenten verantwoordelijk maakt voor het vinden van opvangplekken. "Nederland is humanitair en wettelijk verplicht deze mensen een fatsoenlijke opvangplek te bieden".||https://nos.nl/artikel/2440409-vannacht-sliepen-weer-enkele-honderden-asielzoekers-in-ter-apel-buiten
2022-08-13||Charkov door raketten getroffen, Russen claimen verovering Pisky || De gouverneur van Charkov heeft op de nationale televisie gezegd dat de regio Charkov is beschoten door Russische raketten. Twee van die raketten troffen de stad Charkov. Drie mensen, onder wie een jongen van 13, raakten gewond. Ook in Zaporizja gaan de beschietingen door. De Oekraïense autoriteiten waarschuwen inwoners om niet de straat op te gaan, omdat Russische troepen in de richting van de door hen ingenomen kerncentrale zouden schieten. Rusland beschuldigt op zijn beurt juist de Oekraïense troepen van het beschieten van de elektriciteitscentrale. Internationaal is er grote bezorgdheid over de gevechten rond de kerncentrale. Het Internationaal Atoomagentschap (IAEA) probeert al weken toegang te krijgen tot de centrale. Het Russische persbureau Interfax meldt verder dat Russische troepen het dorp Pisky, een voorstad van Donetsk, hebben veroverd, maar Oekraïne heeft dat niet bevestigd.||https://nos.nl/artikel/2440408-charkov-door-raketten-getroffen-russen-claimen-verovering-pisky
2022-08-13||Taliban breken protest van vrouwen hardhandig op|| De Taliban hebben een vreedzame betoging van vrouwen in Kabul op hardhandige wijze opgebroken. Tientallen vrouwen waren in de hoofdstad samengekomen om te demonstreren voor hun rechten. Talibanstrijders dreven de betogers uiteen door in de lucht te schieten, ook werden meerdere demonstranten geslagen. De protestactie kwam twee dagen voordat het precies een jaar geleden is dat de Taliban opnieuw aan de macht kwamen. Op 15 augustus nam de extremistische groepering Kabul in, waarna vrouwenrechten steeds verder werden ingeperkt. De vrouwen droegen vandaag een banner bij zich met de tekst '15 augustus is een zwarte dag'. Het was de eerste protestactie van vrouwen in maanden. Volgens Amnesty International worden vrouwen die vreedzaam tegen de onderdrukking demonstreren bedreigd, gearresteerd, vastgehouden en gemarteld. In deze video is te zien hoe de Taliban in de lucht schieten en de vrouwen vervolgens wegrennen:  Toen de Taliban de macht overnamen beloofden zij aanvankelijk om een minder streng regime te voeren dan tussen 1996 tot 2001, toen de groepering voor het eerst aan het bewind was. Maar van die beloftes is niets terechtgekomen. Zo mogen vrouwen geen baan bij de overheid meer hebben en is het voor meisjes verboden om naar de middelbare school te gaan. De Verenigde Naties hebben het regime sterk veroordeeld. Volgens een rapporteur van de VN zijn vrouwen in het land de facto onzichtbaar gemaakt. In mei droeg de groepering vrouwen bovendien op om buiten hun gezicht te bedekken. Veel demonstranten hielden zich daar vandaag niet aan, zij droegen geen gezichtsbedekking.||https://nos.nl/artikel/2440402-taliban-breken-protest-van-vrouwen-hardhandig-op
2022-08-13||Twee vrouwen gewond door vallend glas uit reuzenrad Zandvoort, vier aanhoudingen|| Twee vrouwen zijn gisteravond in Zandvoort lichtgewond geraakt toen zij werden geraakt door glas dat uit een reuzenrad viel. Vanwege het incident zijn vier mannen aangehouden. Volgens de politie was het glas afkomstig van inzittenden uit één van de gondels van het reuzenrad. Het is niet duidelijk of het gaat om een drinkglas of bijvoorbeeld een fles, en of het glas opzettelijk naar beneden is gegooid of dat het een ongeluk was. Nadat de 33-jarige vrouwen uit Amsterdam en Haarlem waren geraakt, probeerde één van hen foto's van de mannen te maken. De verdachten pakten daarop haar telefoon met geweld af. Vervolgens sloegen ze op de vlucht. De afgepakte telefoon werd later op straat gevonden, meldt NH Nieuws. Dankzij verklaringen van getuigen hield de politie later op de avond drie Amsterdammers (17, 19 en 24) en een Hoofddorper (19) aan. Zij zijn meegenomen naar het bureau waar ze worden verhoord. Onderzocht wordt of er sprake is van openlijke geweldpleging. De vrouwen raakten beiden gewond aan een arm en zijn in het ziekenhuis behandeld. De politie is nog op zoek naar getuigen, in het bijzonder een getuige die heeft gezien hoe het glas uit de gondel is gevallen.||https://nos.nl/artikel/2440401-twee-vrouwen-gewond-door-vallend-glas-uit-reuzenrad-zandvoort-vier-aanhoudingen
2022-08-13||Officieel een landelijke hittegolf: de warmte in beeld|| Sinds vandaag is er officieel sprake van een landelijke hittegolf. Dat betekent drukke stranden, veel schuilen in de schaduw, maar ook overlast door de droogte. Het is de dertigste landelijke hittegolf sinds het begin van de metingen in 1901. Het warme weer houdt voorlopig nog aan. Morgen wordt het opnieuw ruim 30 graden in De Bilt, meldt Weerplaza. De hitte in beeld:||https://nos.nl/artikel/2440399-officieel-een-landelijke-hittegolf-de-warmte-in-beeld
2022-08-13||'Achilleshiel van maatschappij', zes oorzaken van personeelstekort|| De berichten over tekorten aan personeel vliegen je om de oren: van de overheid en de kinderopvang, tot PostNL en NS, in allerlei sectoren piept en kraakt het. En dat is problematisch, zegt arbeidsmarkt-hoogleraar Ton Wilthagen: "We hebben een aantal heel grote opgaven liggen: de woningmarkt, energietransitie, zorg, onderwijs, noem maar op. Je gaat geen van die problemen oplossen zonder mensen. De arbeidsmarkt is de achilleshiel van de maatschappij." Hoe is de arbeidsmarkt dan zo in de problemen gekomen? Zes mogelijke verklaringen voor de arbeidskrapte. De krapte is iets waar deskundigen al jarenlang voor waarschuwen. Een van de grote oorzaken is vergrijzing, en dat die eraan zit te komen weten demografen al jaren. Vergrijzing betekent dat er meer mensen met pensioen gaan dan er op de arbeidsmarkt bij komen. Sectoren met hoge vergrijzing zijn op dit moment onder meer de overheid, onderwijs en transport. De babyboomers, de grote golf mensen die geboren werden in de eerste tien jaar na de Tweede Wereldoorlog, zijn met pensioen aan het gaan. Maar: ook zonder de babyboomers zou er nu vergrijzing zijn, mensen krijgen immers al decennia minder kinderen. Volgens berekeningen van demografisch onderzoeksinstituut NIDI zal het omslagpunt van vergrijzing pas over een jaar of dertig plaatsvinden. Onderstaande afbeelding laat de bevolkingssamenstelling in 2022 en de prognose voor 2032 zien: Ook een bekende oorzaak: Nederland is kampioen deeltijdwerken. Deeltijders werken minder dan 36 uur per week. Vergelijk je Nederland met andere landen, dan valt een aantal dingen op. Allereerst heeft Nederland een heel hoge arbeidsdeelname van mannen én vrouwen (zie afbeelding 1 hieronder). Veel mensen werken dus. Maar kijk je naar hoeveel mensen - met name vrouwen - in deeltijd werken, dan is Nederland ook daar koploper in (afbeelding 2). Kort samengevat: in Nederland werken veel mensen een beetje. In dat opzicht is de arbeidsdeelname Europees gezien laag. Dit gaat overigens over betaald werk. In afbeelding 3 is te zien dat vrouwen veel meer uren per week onbetaald werk doen dan mannen. Onder onbetaald werk valt bijvoorbeeld huishoudelijk werk, zorg voor de kinderen en mantelzorg. Nog iets waar Nederland in uitblinkt: het aantal flexwerkers. Flexwerkers zijn werknemers zonder vast contract, zoals uitzendkrachten, oproepkrachten en werkenden met tijdelijke contracten. Afbeelding 1 hieronder toont de ontwikkeling van het aantal flexwerkers (zonder zzp'ers). In Nederland zijn vier op de tien werkenden een flexwerker (zzp'ers meegerekend). Tel je daar deeltijders met een vast contract bij op, dan zijn volgens Europese definities in Nederland zes op de tien werkenden 'atypisch'. Wilthagen: "Atypisch is dus typisch in Nederland." Flex hóeft volgens Wilthagen geen effect te hebben op arbeidskrapte, maar in Nederland heeft het dat wel, omdat het hier niet goed geregeld is. "Als flexkracht krijg je minder betaald, minder scholing en heb je minder goede pensioenopbouw." Afbeelding 2 toont het verschil in gemiddeld inkomen tussen vast, flex en zzp'er. Flexwerkers worden volgens Wilthagen nog steeds als tweederangs werknemers behandeld, en dat is niet goed voor de betrokkenheid. "In tijden van crisis worden ze makkelijk ontslagen, in tijden van krapte zoals nu, vertrekken ze zelf. De meeste flexwerkers zijn vrouwen, migranten of praktisch opgeleide mensen, en die zijn al kwetsbaarder. " De coronacrisis leidde ertoe dat de arbeidsmarkt nog verder werd verstoord. Allereerst zorgde (en zorgt) corona voor een hoger ziekteverzuim dan voor 2020, zie de grafiek hieronder. Door die uitval kwam er meer druk te liggen op andere werknemers, met hogere werkdruk en langdurige uitval door bijvoorbeeld burn-outs tot gevolg. Ook long covid speelt een rol. Onlangs bleek uit onderzoek dat een op de acht Nederlanders drie tot vijf maanden na de besmetting in het eerste coronajaar nog klachten had. Een andere bijkomstigheid van corona: een rap toegenomen vraag. Wilthagen: "In corona lag veel stil, werd er weinig geconsumeerd en door grote groepen mensen veel gespaard. Na corona wilde iedereen weer van alles doen en alles inhalen. Het aanbod kan dit niet bijbenen." De arbeidsproductiviteit groeit niet meer zoals vroeger. Arbeidsproductiviteit verhogen betekent dat je met dezelfde mensen meer werk doet. Zie afbeelding 1 hieronder: productiviteit groeit minder hard, en daalt sommige jaren zelfs. Waardoor dit gebeurt, is volgens Wilthagen een beetje een raadsel: "Mogelijke oorzaken zijn dat we al op een hoog niveau zitten en daardoor moeilijk doorgroeien, en daarbij nog niet zo bedreven zijn in het toepassen van nieuwe technologie zoals robots." Doordat we een diensteneconomie hebben, is het daarbij volgens Wilthagen minder makkelijk om de arbeidsproductiviteit te verhogen. "In de zorg en zakelijke dienstverlening kan niet alles geautomatiseerd worden." De overheid erkent dit probleem. Op de website staat: "Nederland heeft van de top 10-landen met de hoogste productiviteit de zwakste productiviteitsgroei gehad in de periode 2009-2021 (...). Economen en beleidsmakers worstelen al enige tijd met dit vraagstuk." In afbeelding 2 is te zien dat andere landen in de top-10 wel hun productiviteit meer hebben verhoogd. Het laatste punt is meer een vraag dan een verklaring: zitten de mensen wel op de juiste plek? Het kan zijn dat er mensen werkzaam zijn in sectoren waar momenteel minder vraag naar is. "Je zou kunnen kijken hoe je die mensen naar banen beweegt waar ze heel hard nodig zijn, zoals voor de energietransitie of de woningbouw", zegt Wilthagen. "Maar dat is moeilijk. Veel Nederlanders voelen zich comfortabel, met een goed salaris en goede arbeidsvoorwaarden. Die willen niet van baan wisselen." De impopulariteit van sommige krappe sectoren helpt hier niet bij. Wilthagen: "De berichten over keihard werken voor weinig geld in bijvoorbeeld de zorg en het onderwijs vliegen je om de oren. Dat maakt het voor mensen niet aantrekkelijk om voor dat werk te kiezen, terwijl dat juist de sectoren zijn waar mensen het hardst nodig zijn."||https://nos.nl/artikel/2440392-achilleshiel-van-maatschappij-zes-oorzaken-van-personeelstekort
2022-08-13||Drukte op station Eindhoven Centraal vanwege werkzaamheden|| Bij station Eindhoven Centraal is het al de hele middag erg druk. Vanwege werkzaamheden rijden er geen treinen tussen Boxtel en Eindhoven Centraal. Voor de vervangende bussen staat in de hitte een lange wachtrij: Gestrande reizigers klagen op Twitter dat ze lang in de hitte moeten wachten op een bus. Volgens de NS is er een tekort aan vervangende bussen en chauffeurs. De drukte hield aan het eind van de middag nog steeds aan. Vanwege de warmte roept de spoorvervoerder mensen op om hun reis uit te stellen als dat mogelijk is. Op het spoor tussen Eindhoven en Boxtel worden komende dagen nieuwe wissels gelegd door ProRail. Daarom rijden er komende tijd geen treinen tussen Eindhoven en Tilburg en tussen Eindhoven en Den Bosch, meldt Omroep Brabant. De werkzaamheden duren nog tot 26 augustus.||https://nos.nl/artikel/2440389-drukte-op-station-eindhoven-centraal-vanwege-werkzaamheden
2022-08-13||Na 33 jaar bedreigingen kwam de aanval op Rushdie toch onverwacht|| De gisteren neergestoken schrijver Salman Rushdie wordt al ruim dertig jaar bedreigd. Toch kwam de aanslag gisteren als een verrassing voor zijn Nederlandse uitgever Mizzi van der Pluijm van Uitgeverij Pluim. "Ik had dit eigenlijk na 33 jaar niet zien aankomen", zegt ze. Na de publicatie van De Duivelsverzen in 1988 moest de in India geboren Brit tien jaar onderduiken omdat de Iraanse leider ayatollah Khomeini een prijs van 3 miljoen dollar op zijn hoofd had gezet. In Rushdies roman speelt de profeet Mohammed een rol. "Het boek is een grote koortsdroom", zei Van der Pluijm in het NOS Radio 1 Journaal. "In die koortsdroom komen ook beelden van de profeet Mohammed voorbij en dat is wat ophef heeft veroorzaakt." De uitgeverij gaat De Duivelsverzen en andere werken van de auteur herdrukken. De laatste jaren kon Rushdie zich weer wat vrijer bewegen. In 2002 verhuisde hij naar New York, waar hij alleen over straat kon gaan. Alleen bij lezingen stond hij nog onder bewaking. Daarom was de schrik en verbazing over de aanslag bij Van der Pluijm heel groot. "Niet dat de fatwa was opgeheven, die kan ook niet worden opgeheven. Maar de dreiging is jaren geleden veel en veel groter geweest." Schrijver Adriaan van Dis heeft Rushdie een aantal keren ontmoet. Bekijk hieronder zijn reactie. Toch heeft die dreiging hem volgens Van der Pluijm nooit weerhouden van het schrijven. "Hij heeft ook echt het idee: als je dat doet hebben ze gewonnen. Dus je mag nooit ophouden met je fantasie te gebruiken, met schrijven, met je uitspreken, daar is ie altijd mee doorgegaan." Vanuit de literaire wereld en de politiek is geschokt gereageerd op het neersteken van Rushdie. De Britse premier Johnson en de Franse president Macron hebben hun medeleven getoond. "Zijn strijd is onze strijd; het is universeel. Nu meer dan ooit staan we aan zijn zijde", aldus Macron. Volgens de Nederlandse auteur Abdelkader Benali kwam Rushdies pleidooi voor literatuur voort uit het geloof dat beschaving de barbarij uiteindelijk overwint met speelsheid, cultuur en intelligentie. "Maar het lichaam is kwetsbaar. Al die jaren was hij een wandelende wond." Thrillerauteur Stephen King vraagt zich af "wat voor klootzak steekt er eigenlijk een schrijver neer?" Ook Nederlandse politici reageren geschrokken. Premier Rutte veroordeelt de aanslag: Rushdie is neergestoken "terwijl hij gebruikmaakte van zijn recht op vrijheid van meningsuiting". Minister Yesilgöz van Justitie leeft naar eigen zeggen met Rushdie en zijn familie mee. "Wat een klap voor hen en de rest van de vrije wereld", schrijft ze op Twitter. Lilian Marijnissen (SP) noemt de aanslag "werkelijk afschuwelijk en barbaars" en Jesse Klaver (GroenLinks) spreekt van een laffe daad. Minister Hoekstra van Buitenlandse Zaken spreekt van een "vreselijk laffe aanval". En niet alleen op Rushdie "maar ook op de literaire vrijheid en de vrijheid van meningsuiting". De Britse televisiekok Nigella Lawson, een goede vriendin van Rushdie, zegt dat ze radeloos is. "Alsjeblieft, laat hem alsjeblieft oké zijn". Na de aanval op Rushdie is ook het aantal bedreigingen aan het adres van Geert Wilders toegenomen. Wilders, die al jarenlang zwaar beveiligd wordt, zegt in een tweet dat hij sinds de aanslag op Rushdie het aantal bedreigingen "niet meer kan tellen". Een Pakistaan die zich uitgaf als iemand van de politieke partij Pakistan Muslim League heeft een prijs van 20 miljoen dollar op zijn hoofd gezet. Twitter heeft het account van deze persoon offline gehaald.  Over de aanslag op Rushdie schrijft Wilders op Twitter: "Fanatici kunnen altijd toeslaan, maar ze mogen nooit winnen."  Bekijk hieronder hoe het ook alweer zat met de fatwa tegen Rushdie.||https://nos.nl/artikel/2440388-na-33-jaar-bedreigingen-kwam-de-aanval-op-rushdie-toch-onverwacht
2022-08-13||Afgelopen etmaal meerdere lichamen van zwemmers geborgen|| Afgelopen etmaal zijn er op verschillende plaatsen lichamen van zwemmers geborgen. Onder meer in de Waal en in water in de Kennemerduinen werden drenkelingen gevonden. Gisteravond laat werd het lichaam in de Waal gevonden. Het ging om een 44-jarige man uit Duitsland, die sinds die middag vermist was. Omroep Gelderland meldt dat de Duitser met een groep ging zwemmen bij een strandje bij Dodewaard. Toen de man rond 15.00 uur niet meer boven water kwam, werd alarm geslagen. Er werd een massale zoekactie gestart, met onder meer een politiehelikopter en brandweerboot. Hij werd enkele honderden meters van de plaats waar hij het water in ging gevonden. Vermoedelijk is hij meegezogen door het water. De politie en Rijkswaterstaat waarschuwen om niet in de Waal te gaan zwemmen: "Het is een verraderlijke rivier, met een sterke stroming." Ook bij 't Wed in de Kennemerduinen, een natuurgebied in Overveen, is een dode gevonden. Dat was een zwemmer die sinds gisteravond was vermist. De man, een Pool, was in Nederland op vakantie en is vermoedelijk verdronken. De man is met een luchtbedje het water op gegaan en niet teruggekeerd, meldt NH Nieuws. Tot slot kwam in het Haringvliet bij Hellevoetsluis een zwemmer om het leven. Dit was een man van middelbare leeftijd die volgens de Veiligheidsregio Rotterdam-Rijnmond tijdens het zwemmen onder water is geraakt. Reanimatiepogingen mochten niet meer baten.||https://nos.nl/artikel/2440380-afgelopen-etmaal-meerdere-lichamen-van-zwemmers-geborgen
2022-08-13||Voor de vijfde dag op rij warmer dan 25 graden, hittegolf een feit|| In De Bilt is vanochtend voor de vijfde dag op rij een temperatuur van 25 graden gemeten. Omdat het ook al drie keer meer dan 30 graden is geweest, is er officieel sprake van een hittegolf. Het is de dertigste landelijke hittegolf sinds het begin van de metingen in 1901. Gisteren was er regionaal al sprake van een hittegolf. Het weerstation Hupsel (in de Achterhoek) had met 30,1 graden de primeur. Daarna volgden nog meer plekken. Hittegolven komen landinwaarts veel vaker voor dan in de kustgebieden. In 2020 was de laatste landelijke hittegolf, die dertien dagen aanhield. Negen dagen daarvan waren tropische dagen met ruim 30 graden. De langste hittegolf in De Bilt duurde achttien dagen en werd gemeten van 29 juli tot en met 15 augustus 1975. Het warme weer houdt voorlopig nog aan. Morgen wordt het opnieuw ruim 30 graden in De Bilt, meldt Weerplaza. De dagen daarna neemt de buienkans toe, maar blijft de temperatuur wel nog boven 25 graden uitkomen. Weerplaza verwacht aan het eind van volgende week een middagtemperatuur van rond de 23 graden. Waarom is de temperatuur in De Bilt bepalend? We legden het eerder uit in deze video:||https://nos.nl/artikel/2440379-voor-de-vijfde-dag-op-rij-warmer-dan-25-graden-hittegolf-een-feit
2022-08-13||Explosie bij Leidseplein in Amsterdam, tweede in korte tijd|| Op het Kleine-Gartmanplantsoen in Amsterdam, vlak bij het Leidseplein, is vannacht voor een horecapand een explosief afgegaan. Door de explosie is een raam van het gebouw vernield. Eerder deze week vond ook al een explosie plaats bij het plantsoen. De explosie was iets na 04.00 uur. Volgens de politie zijn er dan nog medewerkers van de horecagelegenheid in het pand als zij een harde knal horen. De knal was ook goed te horen in de omgeving. "Het klonk precies hetzelfde als een paar dagen terug", liet een buurtbewoner weten aan AT5. "Ik kon het alleen horen, niet zien vanuit mijn huis." Er raakte niemand gewond. Na de explosie zette de politie de omgeving af. Ook werd een explosievenverkenner opgeroepen voor een eerste onderzoek en om te kijken of de situatie inmiddels veilig was, meldt NH Nieuws. Volgens de politie hebben ook het uitgaanspubliek en verschillende politie-eenheden op straat de knal gehoord en gevoeld. Mede vanwege het warme weer was het, ondanks het tijdstip, relatief druk op straat. "We hebben al best wat getuigen gesproken", aldus een woordvoerder van de politie. Volgens getuigen kwam de verdachte met een andere persoon vanaf de Stadhouderskade aanlopen. Vervolgens liep de verdachte alleen in de richting van de horecazaak en liet daar een explosief achter. Daarna rende hij weg. De politie roept mensen op om zich te melden als ze informatie hebben over de explosie, de verdachte en de persoon die bij hem was. Verder zoekt de politie camerabeelden van de explosie. De vorige explosie, in de nacht van zondag op maandag, vond plaats bij een café op het Kleine-Gartmanplantsoen. Toen raakte de voordeur van het café zwaar beschadigd. Volgens een woordvoerder van de politie lag de explosief dit keer verderop. "De explosie was buiten op straat, ter hoogte van een andere horecagelegenheid", zegt de woordvoerder. De oorzaak van de ontploffing is nog niet duidelijk. Ook is het nog niet bekend of de twee explosies iets met elkaar te maken hebben.||https://nos.nl/artikel/2440377-explosie-bij-leidseplein-in-amsterdam-tweede-in-korte-tijd
2022-08-13||Eerste Kamer wil meer zeggenschap bij coronamaatregelen|| De Eerste Kamer heeft kritiek op het ontwerp voor een nieuwe coronawet van het kabinet. Het wetsvoorstel is nog niet ingediend bij de Tweede Kamer en ligt voor advies bij de Raad van State, maar een meerderheid van de senaat heeft nu al een kritische brief gestuurd aan minister Kuipers van Volksgezondheid. Partij voor de Dieren-senator Nicolaï bevestigt een bericht uit Trouw dat hij de brief heeft opgesteld en een van de ondertekenaars is. Tijdens de coronapandemie werkte het kabinet steeds met tijdelijke wetten, die de basis vormden voor allerlei maatregelen. Die wetten zijn inmiddels van de baan; de Eerste Kamer stemde in mei tegen een vijfde verlenging. Kuipers komt binnenkort dus met een wet voor een meer definitieve grondslag voor coronabeperkingen, zoals een mondkapjesplicht of afstand houden. Een meerderheid van de senaat schrijft nu aan Kuipers dat de Eerste Kamer moet kunnen meepraten over het in werking stellen van zulke maatregelen. In het ontwerp dat nu bij de Raad van State ligt, is daarvan geen sprake. De ondertekenaars van de brief schrijven dat ze zich afvragen of "betekenisvolle zeggenschap van de Eerste Kamer voldoende is geregeld". De brief aan de minister is ondertekend door alle oppositiefracties in de senaat, behalve de SGP. Samen hebben die fracties een meerderheid van 41 van de 75 zetels. De nieuwe wet van Kuipers kan alleen doorgaan als daarvoor steun is in beide Kamers.||https://nos.nl/artikel/2440376-eerste-kamer-wil-meer-zeggenschap-bij-coronamaatregelen
2022-08-13||'Staat en Koninklijk Huis profiteerden van dwangbordelen Nederlands-Indië'|| Het Koninklijk Huis en de Nederlandse staat hebben geprofiteerd van de opbrengsten uit Japanse dwangbordelen in Nederlands-Indië. Dat schrijft Follow The Money (FTM) op basis van eigen onderzoek. Het onderzoeksjournalistieke platform schat dat het omgerekend naar de huidige tijd gaat om 156,5 miljoen euro. Tussen 1942 en 1945 werden 70.000 vrouwen, ook wel 'troostmeisjes' genoemd, tijdens de Japanse bezetting van Nederlands-Indië onder dwang aan het werk gezet in bordelen. Japan gebruikte het geld om de oorlog te financieren. Het geld werd dagelijks gestort bij twee oorlogsbanken in Nederlands-Indië: de Bank of Taiwan en de Yokohama Specie Bank. De Nederlandsche Handel-Maatschappij (NHM) heeft volgens FTM van het stoppen van die banken geprofiteerd. Het onderzoeksplatform zegt dat het "met een conservatieve schatting" (alleen de stortingen van de laatste drie maanden voordat Japan capituleerde) gaat het om 25,76 miljoen gulden. Geïndexeerd over de periode 1945-2021 komt dat neer op ruim 156,5 miljoen euro". De Nederlandse staat en het Koninklijk Huis waren grootaandeelhouders van de NHM. Koning Willem I bezat 4000 aandelen. Die gingen vervolgens naar prinses Wilhelmina, koningin Juliana, prins Bernhard en de prinsessen Beatrix, Irene, Margriet en Christina. Het dividend per aandeel is destijds bij uitzondering onbelast uitgekeerd. De Rijksvoorlichtingsdienst laat aan de NOS weten niet te kunnen verifiëren wat er met het bordeelgeld is gebeurd.||https://nos.nl/artikel/2440372-staat-en-koninklijk-huis-profiteerden-van-dwangbordelen-nederlands-indie
2022-08-13||Waardoor internationaal treinreizen nog veel te wensen overlaat|| Wie weleens een treinreis door Europa heeft gemaakt, weet dat het boeken daarvan een behoorlijke puzzel kan zijn. Reisinformatie is gefragmenteerd, ticketprijzen zijn vaak onduidelijk en overstappen is soms omslachtig.  Neem een reis vanuit Nederland naar Barcelona. De website van NS International geeft meerdere opties, waaronder eentje met een overstap in Parijs inclusief een stukje met de metro. En als je je keuze hebt gemaakt, is boeken via NS International geen optie. "Kies a.u.b. een andere verbinding", staat er vermeld. Boeken via de Spaanse spoorwegmaatschappij Renfe levert ook geen resultaat. Alleen via de Franse SNCF zijn tickets voor de route uiteindelijk te vinden. Een van de problemen is dat er een samengevoegd ticketsysteem ontbreekt dat alle reismogelijkheden van A naar B laat zien. Ook de bezitter van een Interrailpas moet op veel trajecten alsnog een reservering doen of een toeslag betalen. Europese bestuurders zijn op de hoogte van de problemen. In een rapport van de Gemeenschap van Europese Spoorweg- en Infrastructuurondernemingen (CER) stond eind vorig jaar dat "het boekingsproces van een internationale treinreis nog veel te wensen overlaat". Hoe komt het dat een treinreis boeken tussen verschillende landen anno 2022 nog zo omslachtig is? Daar zijn verschillende oorzaken voor, leert navraag bij experts. De belangrijkste: de marktposities die spoorwegmaatschappijen hebben. "Neem de Deutsche Bahn in Duitsland, TrenItalia in Italië en de NS in Nederland", zegt oud-Europarlementariër Wim van de Camp, die in 2021 de Nederlandse ambassadeur was voor het Europees Jaar van de spoorwegen. "Dat zijn allemaal voormalige staatsbedrijven die een monopolie hebben binnen de nationale grenzen." Vanwege deze marktposities hebben de maatschappijen er geen belang bij om hun nationale spoorwegsystemen open te breken, legt Van de Camp uit. "Ook al wil de Europese Unie dat wel heel graag, zodat grensoverschrijdend treinverkeer beter mogelijk gemaakt kan worden. Maar dat lukt nog onvoldoende." Dat is dan ook de oorzaak dat een reis van Amsterdam naar Barcelona niet via de Spaanse maatschappij Renfe te vinden is, en wel via de Franse SNCF. "De Franse treinen rijden in Spanje op bepaalde trajecten, en die concurreren dus met Renfe op prijs en kwaliteit", zegt Helmut Brall. Hij is de oprichter van treinreiswinkel.nl, dat onder de Engelse naam HappyRail het grootste reisbureau voor treinreizen in Europa is. "Daarom zie je de Franse routes niet altijd terug op de Spaanse spoorwegsite." Daar komt bij dat spoorwegmaatschappijen niet al hun data over routes, reisbestemmingen en tarieven vrijgeven, aldus Brall en Van de Camp. En de informatie die wél beschikbaar is, is onvolledig. "Soms is er bijvoorbeeld wel een verbinding zichtbaar, maar geen prijs", zegt Brall. Daarom zijn er particuliere boekingssites die verschillende treintrajecten aan elkaar koppelen, zoals treinreiswinkel.nl. Ook de boekingssites Omio en Trainline hebben functies ontwikkeld die treinritten met elkaar verbinden. Toch is dat ook niet alles, aldus Brall. "Want vaak is het wel zo dat je van ons verschillende tickets ontvangt die de reis moeten afdekken." NOS op 3 ging met de trein naar Berlijn, en zocht uit wat de voor- en nadelen zijn van het spoor ten opzichte van het vliegtuig:  Dat de markt zo gefragmenteerd is, merkte ook IT'er Michel Brinkhuis toen hij een treinreis wilde boeken. "Het vinden van treinkaartjes ging nog wel", zegt hij. "Maar een plek om prijzen op verschillende reisdagen met elkaar te vergelijken, zoals met vliegtickets op allerlei manieren kan, is er eigenlijk nog niet." Daarom besloot hij een zoekmachine te bouwen die deze prijsvergelijkingen wel mogelijk maakt: locomocheap.nl. Op dit moment laat de site vooral de trajecten van NS International zien, zegt Brinkhuis. "Het liefst bouw ik dit nog uit met prijzen van andere maatschappijen, omdat ik heb gezien dat het op sommige dagen goedkoper is om via die maatschappijen tickets te boeken." Dat particulieren nu eigen initiatieven ontplooien, ziet ook de Europese Commissie. Het dagelijks bestuur van de EU erkent dan ook de problemen waar internationale treinreizigers tegenaan lopen. Daarom liggen er plannen om de monopolistische nationale spoorwegmarkten verder open te breken. In een actieplan dat eind vorig jaar op tafel werd gelegd, staat onder meer dat het voor reizigers makkelijker moet worden om treintickets te vergelijken en te kopen. Dat moet "in één enkele transactie" kunnen, zo is het idee. Voorwaarde daarvoor is dat de uitwisseling van gegevens tussen spoorwegmaatschappijen verbeterd wordt. Wanneer dit voor elkaar zal zijn, valt uit het document van de Commissie niet op te maken. Maar plannen van de CER laten zien dat de ambitie is om in 2025 een Europees gestandaardiseerd boekingsplatform te hebben waar reizigers terechtkunnen.||https://nos.nl/artikel/2440371-waardoor-internationaal-treinreizen-nog-veel-te-wensen-overlaat
2022-08-13||Dode en tientallen gewonden door windvlagen op festival op Spaans strand|| Op een muziekfestival op een strand in de Spaanse plaats Cullera is een mannelijke bezoeker van 22 om het leven gekomen en zijn tientallen mensen gewond geraakt. Door sterke windvlagen waren delen van het decor en podia losgekomen.  Rond 04.00 uur zorgden sterke windvlagen ervoor dat onder meer een groot bord bij de ingang en delen van verschillende podia naar beneden kwamen. Zeker veertig mensen raakten gewond, drie van hen zijn er volgens de hulpdiensten slecht aan toe. De windvlagen op het strand bereikten volgens meteorologen snelheden tot 80 kilometer per uur: Het meerdaagse Medusa Festival wordt jaarlijks gehouden op het strand van Cullera, zo'n 40 kilometer ten zuiden van Valencia. De organisatie van het dancefestival verwachtte dit jaar zo'n 320.000 bezoekers. Na het incident is het festivalterrein ontruimd.  De organisatie had het evenement in eerste instantie stilgelegd, maar heeft nu op Facebook laten weten definitief af te zien van de resterende festivaldagen. De Nederlandse dj Afrojack zou vanavond optreden.||https://nos.nl/artikel/2440368-dode-en-tientallen-gewonden-door-windvlagen-op-festival-op-spaans-strand
2022-08-13||Brand in Cubaanse olieopslag geblust, vier dodelijke slachtoffers gevonden || Een week na de explosie in een brandstofdepot in het noorden van Cuba heeft de brandweer het vuur geblust. Wel wordt er rekening mee gehouden dat er nieuwe brandhaarden ontstaan. Er zijn tot nu toe vier dodelijke slachtoffers aangetroffen. Naar veertien vermisten wordt nog gezocht op het terrein. De brand in de opslag in de kustplaats Matanzas, 100 kilometer ten oosten van de hoofdstad Havana, brak vorige week vrijdag uit door een blikseminslag. Ondanks de inzet van blushelikopters, -boten en -vliegtuigen en specialistische teams uit Mexico en Venezuela kon niet worden voorkomen dat het vuur oversloeg naar andere tanks. In totaal raakten vier van de acht tanks beschadigd. Ongeveer 130 mensen zijn na de brand in het ziekenhuis opgenomen. Gisteren werden daar nog 22 mensen behandeld. Bij het blussen van de brand zijn zeker twee brandweerlieden omgekomen. De tanks bevatten Cubaanse ruwe olie en geïmporteerde zware stookolie, die voornamelijk wordt gebruikt om elektriciteit op te wekken. Door de brand zijn belangrijke energiereserves van het land verteerd. Een nabijgelegen stroomcentrale moest ook worden stilgelegd omdat er een tekort aan koelwater ontstond door de brand. De stroomvoorziening op het eiland was ook voor de brand al gebrekkig. De regering had eerder gewaarschuwd dat het land deze zomer te maken zou krijgen met geplande stroomuitval vanwege het elektriciteitstekort.||https://nos.nl/artikel/2440365-brand-in-cubaanse-olieopslag-geblust-vier-dodelijke-slachtoffers-gevonden
2022-08-13||'Chemisch afval in Poolse rivier waarin duizenden dode vissen werden gevonden'|| In de rivier de Oder zijn volgens de Poolse premier Morawiecki waarschijnlijk "grote hoeveelheden" chemisch afval gedumpt. In de rivier, die stroomt in Tsjechië, Polen en Duitsland, zijn de afgelopen tijd duizenden dode vissen aangetroffen. Nog altijd wordt gezocht naar de exacte oorzaak van de massale vissterfte. Eind juli werden in het zuidwesten van Polen voor het eerst grote aantallen dode vissen aangetroffen in de rivier. Later werden ook dode vissen gevonden in het Duitse deel van de rivier. Volgens de Poolse autoriteiten werd tot en met donderdag 10 ton dode vissen uit de Oder gehaald. Voor de opruimwerkzaamheden werden ook militairen ingezet. "Grote hoeveelheden chemisch afval zijn waarschijnlijk in de Oder gedumpt en de daders waren zich volledig bewust van de risico's en consequenties", zei Morawiecki gisteren. Polen is op zoek naar de daders, die volgens de premier "streng zullen worden gestraft". Ook de Duitse autoriteiten doen onderzoek naar de oorzaak van de vissterfte. Er wordt onder meer onderzocht of er kwik in het water zit. De minister van Milieu van de Duitse deelstaat Brandenburg zegt dat er op dit moment nog geen eenduidige oorzaak te noemen is. Wel had het water een sterk verhoogd zoutgehalte, blijkt uit eerste onderzoeken. De komende week moet meer duidelijk worden over de aanwezigheid van zware metalen in het water. Zowel in Polen en Duitsland wordt gesproken over een dreigende milieuramp. Gevreesd wordt dat het nog jaren duurt voordat de rivier is hersteld.||https://nos.nl/artikel/2440364-chemisch-afval-in-poolse-rivier-waarin-duizenden-dode-vissen-werden-gevonden
2022-08-13||Wekdienst 13/8: Kamerleden naar Suriname en Caribisch gebied • Wilde cheeta's in India|| Goedemorgen! Een delegatie van de Tweede Kamer begint aan een meerdaagse reis naar Suriname, Curaçao en Bonaire, en wilde cheeta's zijn na decennialange afwezigheid terug in India.  Eerst het weer: het is vandaag wederom zonnig, een zwakke tot matige oostenwind voert warme lucht aan. De temperatuur stijgt snel en bereikt uiteindelijk 30 tot 33 graden. Ook bij zee is het warm met daarbij 's middags een matige noordoostenwind. De dag wordt afgesloten met een warme zomeravond. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De Brits-Indiase schrijver Salman Rushdie ligt aan de beademing en zal door de steekaanval van gisteren waarschijnlijk één oog verliezen. Ook zijn lever en de zenuwen in zijn arm zijn beschadigd. Dat heeft zijn manager bekendgemaakt. In een verklaring staat dat het "nieuws niet goed is". Rushdie werd gistermiddag aangevallen tijdens een lezing in de staat New York. Hij werd onder meer in zijn nek en buik gestoken. De politie maakte gisteravond bekend dat hij nog steeds wordt geopereerd. Een arts die bij de lezing in de plaats Chautauqua aanwezig was kon eerste hulp verlenen. Rushdie is daarna met een helikopter naar het ziekenhuis gebracht. De arts zei tegen Amerikaanse media dat Rushdies toestand ernstig is, maar dat er wel kans is op herstel. Ook is de identiteit bekendgemaakt van de verdachte die na de aanval is opgepakt. Het gaat om de 24-jarige Hadi Matar uit de plaats Fairview in de staat New Jersey. In de haven van Rotterdam is gisteravond het grootste containerschip ter wereld aangekomen, de Ever Alot. Er passen 24.004 containers op, 12 meer dan op de vorige recordhouder. De Ever Alot is sinds dit jaar in gebruik en kan net iets meer containers vervoeren dan andere schepen van dezelfde grootte. Lang zal dat record niet blijven staan, want ook de MSC Tessa zal later dit jaar de eerste reis maken en dat schip heeft een capaciteit van 24.116 containers van 20 voet. En er zijn al schepen in aanbouw die nóg meer vracht kunnen meenemen. Bekijk hier beelden van de aankomst van de Ever Alot: Fijne zaterdag!||https://nos.nl/artikel/2440360-wekdienst-13-8-kamerleden-naar-suriname-en-caribisch-gebied-wilde-cheeta-s-in-india
2022-08-13||Geen EU-toeristenvisa meer voor Russen? 'Het zal weinig effect hebben'|| De roep om geen visa meer te verlenen aan Russische staatsburgers begint in de Europese Unie steeds luider te worden. Hoewel het luchtverkeer aan banden is gelegd, kunnen Russen over land nog vrij reizen naar de 26 landen van de Schengenzone. In ieder geval Estland, Letland, Tsjechië en Finland willen dat aan banden leggen. Het plan wordt eind deze maand besproken door de Europese ministers van Buitenlandse Zaken, liet voorzitter Tsjechië gisteren weten. De EU heeft tot nu toe alleen een visumstop ingevoerd voor Russen die op de Europese sanctielijst zijn geplaatst. Estland zal vanaf donderdag al zelfstandig een visumstop invoeren. "Europa bezoeken is een privilege, geen mensenrecht", zei premier Kallas daarover. De Oekraïense regering heeft opgeroepen álle visa stop te zetten, dus ook die voor mensen die om humanitaire redenen naar de EU willen reizen. "Hun moet het recht om grenzen over te steken worden ontnomen totdat ze hebben geleerd ze te respecteren", aldus minister Koeleba van Buitenlandse Zaken. Binnen de EU richt de discussie zich vooralsnog op het stopzetten van alleen toeristenvisa. Volgens de Estse premier Kallas toont de stevige Russische reactie aan dat een visumstop een effectieve sanctie zal zijn. "Het is vooral de rijke bovenlaag uit Moskou en Sint-Petersburg die naar het buitenland reist. Hun mening is voor het Kremlin belangrijk, dus daarom is de reactie zo hevig." De afgelopen weken nam het aantal mensen dat de Russisch-Finse grens overstak toe, kort nadat Rusland coronabeperkingen had opgeheven. Russische reisorganisaties organiseren reizen naar Helsinki om van daaruit naar een vakantieadres in zonnigere delen van Europa te vliegen. Zij kunnen de Finse grens oversteken met een toeristenvisum van ieder ander Schengenland. Binnen de EU zijn Cyprus en Griekenland populaire bestemmingen voor Russische toeristen, evenals het Hongaarse Balatonmeer, getuige deze borden op vliegveld Hévíz-Balaton: Ruslandkenner Helga Salemon van het The Hague Centre for Strategic Studies denkt niet dat een toeristenvisaban veel effect zal hebben in Rusland zelf, zoals de Estse premier Kallas meent. "Als de oorlog in Oekraïne er niet voor zorgt dat Russen in opstand komen tegen de regering, dan zal deze maatregel daar ook niet voor zorgen." Ze denkt dat de maatregel zelfs een averechts effect kan hebben. "Na de val van de Sovjet-Unie wilden we Russen juist welkom heten in Europa, om hun te laten zien hoe democratie en vrijheid werkt. Door dat terug te draaien, vervreemd je hen juist nog meer van het Westen. En de echte rijken vinden wel een geitenpaadje om binnen te komen of gaan wel naar Dubai of Egypte." Desondanks zal de maatregel wel 'emotionele' waarde hebben, denkt Salemon. "Het doet zeer om Russische toeristen op Europese stranden te zien terwijl in Oekraïne mensen sterven." De Tsjechische minister van Buitenlandse Zaken zegt dat een visumstop ook de invloed van Russische geheime diensten in de EU beperkt, maar dat vindt Ruslandkenner Salemon een vreemd argument. "Dat zal een klein percentage zijn", schat ze. "De meeste spionnen opereren op minder opvallende wijze of reizen op een diplomatiek visum, en dat zal blijven bestaan." Een argument tegen een visumstop is dat ook Russen die het Kremlin niet steunen worden gestraft, alleen op basis van hun nationaliteit. Om die reden is de Duitse bondskanselier Scholz sceptisch over het plan. "Dit is de oorlog van Poetin", zei hij erover. Sancties moeten daarom gericht zijn op Poetin en zijn cirkel, vindt Duitsland. Juist voor Russische oppositiefiguren zijn toeristenvisa een manier om Rusland te ontvluchten. Ook familieleden van hen gebruiken zo'n visum om hen vervolgens te kunnen bezoeken, evenals Russen die korte tijd in EU-landen studeren.||https://nos.nl/artikel/2440356-geen-eu-toeristenvisa-meer-voor-russen-het-zal-weinig-effect-hebben
2022-08-13||Kamerleden naar Suriname en Caraïben voor slavernijverleden|| Moet het kabinet excuses aanbieden voor het Nederlandse slavernijverleden? Die vraag staat centraal bij het werkbezoek van de Tweede Kamer aan Suriname, Curaçao en Bonaire. Een Kamerdelegatie begint vandaag aan een negendaagse reis, bedoeld als voorbereiding op het herdenkingsjaar 2023. Dan is het 150 jaar geleden dat de slavernij in Nederland werd beëindigd. De Kamerleden zullen allerlei gesprekken voeren, onder meer met volksvertegenwoordigers en wetenschappers. In Suriname staat ook een ontmoeting met president Santokhi op het programma. De delegatie wil onder meer onderzoeken hoe het slavernijverleden in Suriname en het Caribisch gebied nog steeds doorwerkt. Woensdag wonen de Kamerleden in Curaçao de herdenking bij van de slavenopstand onder leiding van de vrijheidsstrijder Tula. Hij stond in 1795 op tegen de eigenaar van zijn plantage en werd ter dood veroordeeld. In 1863 schafte Nederland de slavernij in zijn koloniën officieel af, maar tien jaar later waren de tot slaaf gemaakten in feite pas vrij. Vorig jaar adviseerde een commissie de Nederlandse Staat excuses aan te bieden. Het kabinet heeft dat tot nu toe niet gedaan, maar heeft wel beloofd nog dit jaar met een reactie te komen. Verschillende steden hebben al wel excuus gemaakt, net als bijvoorbeeld De Nederlandsche Bank. De delegatie gaat in Suriname ook in gesprek met het Nationaal Comité Herdenking Slavernijverleden. "We zijn heel positief gestemd over hun komst en over het geplande gesprek", vertelt voorzitter Johan Roozer. "We hebben een twaalfpunten-programma opgesteld dat we zullen delen. Zo willen we niet de nadruk leggen op herstelbetalingen. Voor ons is het belangrijk dat indien Nederland kiest voor herstelbetalingen, wij dan zouden kiezen voor onderzoek en duurzame projecten ter versterking van de toekomstige generatie. Hoeveel hangt af van de mate waarin Nederland erkent dat het slavernijverleden doorwerkt in de huidige samenleving. Wij kunnen dat heel concreet aangeven en zullen dat ook doen." Roozer noemt het bezoek een 'hele serieuze aangelegenheid'. Hij benadrukt dat de gevolgen van het slavernijverleden nog altijd zichtbaar zijn. "Voor de toekomstige generatie, voor de nazaten van de tot slaaf gemaakten, moeten we dat omzetten naar acties om welzijn en welvaart onder de nazaten van tot slaaf gemaakten duurzaam te bevorderen." Het is voor het eerst in dertien jaar dat een delegatie uit de Kamer naar Suriname gaat. De relatie tussen Nederland en Suriname was tijdens het presidentschap van Desi Bouterse ernstig bekoeld. Vorig jaar bracht zijn opvolger Santokhi een bezoek aan Nederland. Premier Rutte gaat op zijn beurt in september naar Suriname. De delegatie bestaat uit negen Kamerleden en wordt geleid door Kiki Hagen (D66). Onder de deelnemers zijn ook fractievoorzitters: Klaver (GroenLinks) en Simons (Bij1). Hagen typeert het bezoek als een onderzoeksreis. Die zou kunnen leiden tot aanbevelingen aan het kabinet. De grootste fractie, de VVD, doet niet mee aan de reis. Volgens VVD-Kamerlid Van Strien heeft een negendaagse reis op dit moment onvoldoende meerwaarde. Van Strien laat weten dat hij zich de afgelopen periode op veel verschillende manieren over het slavernijverleden heeft laten informeren en dat hij dat ook blijft doen: "Via gesprekken, werkbezoeken, lezingen en rondetafels spreek ik met nabestaanden van tot slaaf gemaakten en met experts, wetenschappers en denkers." De VVD heeft naar eigen zeggen nog geen definitief standpunt over eventuele excuses. In elk geval D66, ChristenUnie, PvdA, SP, GroenLinks, Partij voor de Dieren, Denk, Volt, Bij1 en de fractie-Den Haan zijn voor het aanbieden van verontschuldigingen. Hagen is als D66'er voor, maar wil als voorzitter van de delegatie niet vooruitlopen op de vraag of er excuus moet komen: "Ik hoop dat deze reis er een belangrijke bijdrage aan levert om goed inzicht te hebben in wat het slavernijverleden nog steeds betekent en dat we vooruit kunnen kijken."||https://nos.nl/artikel/2440352-kamerleden-naar-suriname-en-caraiben-voor-slavernijverleden
2022-08-13||Ook Huis van Afgevaardigden steunt omvangrijk klimaatpakket Biden|| Het Amerikaanse Huis van Afgevaardigden heeft zijn steun uitgesproken voor een groot klimaatplan van president Biden. Een kleine meerderheid stemde voor de 'inflatiedreductiewet', zoals de Democraten het plan noemen. Onderdeel van dat pakket aan maatregelen is onder meer een bedrag om zorgkosten te drukken, maar vooral ook honderden miljarden tegen klimaatverandering. Het door de Democraten gecontroleerde Huis stemde met 220-207 voor het plan. De steun van het Huis is een belangrijke overwinning voor de Democraten en Biden, al is het maatregelenpakket voor het klimaat en sociale zekerheid slechts een schim van het ambitieuze plan dat de partij eerder presenteerde. Dit eerdere Build Back Better-plan omvatte 2000 miljard dollar aan investeringen, maar wist niet eens genoeg Democraten te overtuigen, laat staan Republikeinen. Dit plan dat wel de steun van genoeg Democraten geniet, ziet toe op zo'n 433 miljard dollar aan overheidsuitgaven, waarvan 369 miljard moet gaan naar maatregelen tegen klimaatverandering. Het gaat onder meer om belastingvoordelen voor duurzame energie en vele miljarden aan subsidies voor groene producten als elektrische auto's.  Biden zegt het wetgevingspakket volgende week te ondertekenen. Hij schrijft op Twitter dat het plan Amerikaanse gezinnen onder meer moet helpen aan lagere lasten voor energie- en medicijngebruik. De Senaat, waar de Democraten in tegenstelling tot het Huis van Afgevaardigden geen meerderheid hebben, nam het pakket vorig weekend al nipt aan. De verwachting was al dat het Huis zou volgen, opnieuw met een kleine meerderheid. Hoewel de Democraten zich na lang onderhandelen achter het plan schaarden, blijven de Republikeinen fel tegenstander. Een "overvloed aan liberale gedagdroom dat de belastingen zal verhogen en de levenskosten van gezinnen zal raken", noemen ze het plan. Zo kritisch als de Republikeinen zijn, zo ronkend is de Democratische voorzitter van het Huis van Afgevaardigden Pelosi. "Levensveranderende wetgeving", schreef ze haar partijgenoten voorafgaand aan het debat over het pakket. "Deze wetgeving maakt een ongelofelijk groot verschil aan de keukentafel bij Amerikaanse gezinnen."||https://nos.nl/artikel/2440351-ook-huis-van-afgevaardigden-steunt-omvangrijk-klimaatpakket-biden
2022-08-13||Agenten onwel geworden na vondst bakken met kwik in woning Geleen|| Twee agenten zijn onwel geworden nadat ze in een woning in Geleen bakken met kwik vonden. De chemische stof kan volgens de brandweer gebruikt worden om synthetische drugs te maken. In het huis stond een "behoorlijke hoeveelheid" kwik, meldt een woordvoerder van de brandweer aan persbureau ANP. Andere hulpverleners die in het huis zijn geweest, hebben geen klachten. Uit voorzorg zijn ze wel ontsmet. Er is volgens de brandweer geen gevaar voor de omgeving. De brandweer ging aan het begin van de avond naar de woning omdat er melding was gedaan van stank. Onderzoek van de politie moet nog aantonen of het kwik ook bedoeld was om drugs te maken. De bewoner is aangehouden. De brandweer en een speciale dienst van de politie, de Landelijke Faciliteit Ontmantelen (LFO), gaan onderzoeken hoe het kwik veilig uit de woning gehaald kan worden, meldt L1.||https://nos.nl/artikel/2440350-agenten-onwel-geworden-na-vondst-bakken-met-kwik-in-woning-geleen
2022-08-13||Schrijver Salman Rushdie ligt aan beademing na aanval, verdachte is 24-jarige man|| De Brits-Indiase schrijver Salman Rushdie ligt aan de beademing en zal door de steekaanval van gisteren waarschijnlijk één oog verliezen. Ook zijn lever en de zenuwen in zijn arm zijn beschadigd. Dat heeft zijn manager bekendgemaakt. In een verklaring staat dat het "nieuws niet goed is." Rushdie werd gistermiddag aangevallen tijdens een lezing in de staat New York. Hij werd onder meer in zijn nek en buik gestoken. De politie maakte gisteravond bekend dat hij nog steeds wordt geopereerd: Een arts die bij de lezing in de plaats Chautauqua aanwezig was kon eerste hulp verlenen. Rushdie is daarna met een helikopter naar het ziekenhuis gebracht. De arts zei tegen Amerikaanse media dat Rushdies toestand ernstig is, maar dat er wel kans is op herstel. Ook is de identiteit bekendgemaakt van de verdachte die na de aanval is opgepakt. Het gaat om de 24-jarige Hadi Matar uit de plaats Fairview in de staat New Jersey, vertelde de politie op een persconferentie. Dit zijn beelden van net na de aanval op Rushdie en het overbrengen van de schrijver naar een ziekenhuis: Het motief van de aanvaller is niet bekend. De FBI doet samen met de politie onderzoek. Ze gaan ervan uit dat de dader alleen handelde, maar dat is niet zeker. Het is de bedoeling dat de woning van Hadi Matar op korte termijn wordt doorzocht. Matar had een kaartje voor de lezing. Toen Rushdie werd geïntroduceerd, sprong de verdachte op het podium en stak hij de schrijver. Ook de interviewer raakte gewond. Hij is ook naar het ziekenhuis gebracht en heeft verwondingen aan zijn gezicht. De aanvaller werd overmeesterd door aanwezigen.||https://nos.nl/artikel/2440348-schrijver-salman-rushdie-ligt-aan-beademing-na-aanval-verdachte-is-24-jarige-man
