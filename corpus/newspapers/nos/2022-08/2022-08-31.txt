2022-08-31||VN: Malinees leger en buitenlandse huurlingen doodden 50 burgers in april || De Verenigde Naties beschuldigen buitenlandse huurlingen en Malinese strijdkrachten van een massaslachting in het West-Afrikaanse land. Op 19 april hebben ze minstens vijftig ongewapende burgers gedood in en rond de plaats Hombori, zo staat in een rapport dat is opgesteld door de VN-vredesmissie in Mali. De VN heeft Malinese soldaten meerdere keren beschuldigd van het standrechtelijk executeren van burgers en vermoedelijke militanten in de strijd tegen islamitische opstandelingen die banden hebben met al-Qaida en Islamitische Staat. De laatste tijd neemt het geweld in Mali toe. Sinds er in 2021 na een coup een militaire regering aan de macht kwam, is de verhouding tussen Mali en het Westen verslechterd. Dat heeft ook te maken met de aanwezigheid van Russische huurlingen. Mali doet zaken met de omstreden Russische Wagner Group. De Verenigde Naties benoemen in hun laatste rapport overigens geen nationaliteiten van de buitenlandse huurlingen. Het bloedbad op 19 april vond plaats na een aanslag op een militair konvooi. Enkele honderden Malinezen werden opgepakt en een tijd vastgehouden. Eén Malinese soldaat zou persoonlijk 20 van de 27 burgers hebben geëxecuteerd die in een militair kamp in Hombori werden vastgehouden, aldus de VN. Er is nog geen reactie van de Malinese regering op het rapport. Het leger heeft in andere gevallen wel erkend dat troepen betrokken waren bij executies en misbruik. Weinig soldaten zijn strafrechtelijk vervolgd. De autoriteiten maken VN-onderzoekers het werk regelmatig onmogelijk. Correspondent Saskia Houttuin reisde in april naar Mali en zag hoe groot de invloed van Rusland op het land is:||https://nos.nl/artikel/2442795-vn-malinees-leger-en-buitenlandse-huurlingen-doodden-50-burgers-in-april
2022-08-31||Thaise youtuber gezocht vanwege miljoenenoplichting fans|| De politie in Thailand heeft een arrestatiebevel uitgevaardigd voor een youtuber die haar volgers voor omgerekend zo'n 54 miljoen euro zou hebben opgelicht. Er is een beloning uitgeloofd van ruim 130.000 euro voor de gouden tip die tot haar arrestatie leidt, schrijven Aziatische media. De 30-jarige Suchata Nongsupachak heeft onder haar pseudoniem Nutty 847.000 volgers op YouTube. Ze is bekend geworden met dansvideo's en covers van liedjes. In haar foto's en filmpjes op sociale media gaat ze er prat op luxe horloges, tassen en auto's te hebben verdiend via het bedrijf van een vriend. Die houdt zich bezig met forex-beleggingen, oftewel de online handel in valuta's. Nutty riep haar volgers op ook te investeren in deze onderneming, met 'forse winst' in het vooruitzicht. Een van haar fans maakte omgerekend ruim 400.000 euro over, zegt een advocaat die tientallen slachtoffers vertegenwoordigt. In april maakte de youtuber bekend dat al het geïnvesteerde geld verloren was gegaan als gevolg van een 'handelsfout'. Ze beloofde iedereen terug te betalen. Enkele maanden later maakte ze bekend dat er twee rechtszaken tegen haar waren aangespannen. Ze drukte haar volgers toen op het hart dat ze niets kan terugbetalen als ze in de gevangenis zou belanden. De Thaise autoriteiten gaan ervan uit dat Nongsupachak grootschalige fraude heeft gepleegd. Naar schatting zo'n 6000 volgers zouden zijn opgelicht. Ruim honderd mensen hebben aangifte gedaan. De vrouw heeft haar naam al twee keer veranderd en wordt ook verdacht van oplichting in Singapore, zegt de politie. In die zaak werd voor zo'n 30 miljoen euro vooraf betaalde luxevoorwerpen nooit geleverd. Nongsupachak zou vanuit Thailand gevlucht zijn naar buurland Maleisië.||https://nos.nl/artikel/2442792-thaise-youtuber-gezocht-vanwege-miljoenenoplichting-fans
2022-08-31||Nederlandse commando Simmie gedood door 'groep die op zoek was naar ruzie'|| De groep die afgelopen weekend drie Nederlandse militairen aanviel was al "op zoek naar ruzie". Dat meldt het lokale dagblad The Indianapolis Star op basis van getuigenverslagen van de politie. Na een woordenwisseling ontstond een schietpartij, die de 26-jarige Nederlandse commando Simmie Poetsema uiteindelijk het leven kostte. De schietpartij was zaterdag bij een hotel in de Amerikaanse stad Indianapolis. Wat er precies is gebeurd, bleef lang onduidelijk. Uit de politiedocumenten wordt meer duidelijk wat voorafging aan de dodelijke schietpartij. De Nederlandse militairen liepen in vrije tijd terug van een uitgaansgelegenheid naar hun hotel toen zij de groep van Shamar Duncan, die is aangehouden als verdachte, tegen het lijf liepen. De groep van Duncan zou doelbewust het gezelschap van Poetsema hebben geduwd, meldt de krant op basis van verklaringen van de Nederlanders. Eerder op de avond heeft de groep van Duncan al ruzie gezocht met een andere groep, zo zou een getuige tegen de politie hebben verklaard. Na het duwen ontstond een woordenwisseling, die Poetsema heeft geprobeerd te sussen, stellen getuigen. Uiteindelijk brak er een gevecht uit dat "30 seconden tot enkele minuten" zou hebben geduurd. Getuigen aan de overkant van de straat zagen hoe een van de "ruziezoekers" op de grond werd geslagen. De twee groepen gingen daarop uit elkaar. Duncan en zijn vrienden reden weg in hun pick-uptruck, maakten een U-bocht en koersten met knipperende lichten richting het hotel van de commando's. De getuigen hoorden daarop schoten, waarna de pick-uptruck wegreed. Naast Poetsema raakten de twee collega-commando's gewond, maar zij zijn buiten levensgevaar. Een van hen is in zijn dij geschoten. Door de getuigen, maar ook bewakingsbeelden en een video van een omstander, kon Duncan worden geïdentificeerd en opgepakt. Hij wordt verdacht van moord. Volgens een getuige zou Duncan de schoten hebben gelost, vanaf de achterbank van de auto. In een eerste verklaring zou hij hebben gezegd dat zijn groep dronken was toen ze in een ruzie belandden. Over het verdere verloop weigert hij uitleg te geven, aldus The Indianapolis Star. De bestuurder van de pick-uptruck zou na het schieten boos op Duncan zijn geworden. Daarop zou Duncan hebben gezegd dat hij "helemaal gek werd". Een andere inzittende zou hebben verklaard dat hij schoten heeft gehoord, maar dat niemand uit de groep die schoten heeft gelost. Minister Ollongren van Defensie heeft met haar Amerikaanse collega gebeld over de dood van Poetsema. Daarin werd medeleven betuigd en steun toegezegd. Drie rechercheurs van de Koninklijke Marechaussee zijn in Indianapolis om onderzoek te doen. Het stoffelijk overschot van Poetsema wordt nog deze week naar Nederland gebracht, evenals de twee gewonde collega's. Op de kazerne van Poetsema is een minuut stilte gehouden om de commando te herdenken. Ook is er een stilteplek ingericht. Defensie zegt dat Poetsema bij zijn korps bekendstond als iemand die vooral anderen wilde helpen. Hij wordt geroemd om zijn inzet in de Afghaanse hoofdstad Kabul, rond de machtsovername door de Taliban. Poetsema wist "op inventieve wijze een nieuwe toegangsweg naar de luchthaven te creëren", waardoor honderden Nederlanders en Afghanen konden worden geëvacueerd. De drie commando's waren in de staat Indiana vanwege een oefening in het kader van urban warfare, het uitvoeren van gevechten in een dichtbebouwde omgeving. Poetsema overleed in het ziekenhuis in het bijzijn van familie en collega's.||https://nos.nl/artikel/2442788-nederlandse-commando-simmie-gedood-door-groep-die-op-zoek-was-naar-ruzie
2022-08-31||VVD-Kamerlid De Neef stapt op om 'ijskoude aanpak' Ter Apel|| VVD'er Daan de Neef vertrekt uit de Tweede Kamer vanwege de opstelling van zijn partij in de huidige opvangcrisis. "Ik had gerekend op medemenselijkheid na een week waarin een baby van drie maanden stierf in Ter Apel en Artsen zonder Grenzen sprak van een noodsituatie", schrijft hij in een verklaring op Twitter. Maar volgens De Neef is compassie uitgebleven bij de VVD "en er kwam een ijskoude aanpak voor in de plaats". Vorige week werd het kabinet het eens over maatregelen om de instroom van asielzoekers te beperken, nadat de situatie in het aanmeldcentrum in Ter Apel de afgelopen weken steeds schrijnender was geworden. Veel VVD'ers vinden de maatregelen niet ver genoeg gaan, bleek ook tijdens een partijbijeenkomst gisteravond, maar De Neef gaan ze juist te ver. "Ik kan en wil dit niet verdedigen", schrijft het Kamerlid. Fractievoorzitter Sophie Hermans zegt in een reactie dat VVD'ers die bezig zijn met asiel hun werk wel met compassie doen. "Ik betreur zijn beeld van de zorgvuldige en afgewogen afspraken die vorige week rond asiel zijn gemaakt." In zijn verklaring zegt De Neef dat hij ook moeite heeft met de VVD-standpunten over de bio-industrie en dierenwelzijn. "De VVD is simpelweg niet meer mijn partij." De Neef zegt zijn partijlidmaatschap na 18 jaar op en geeft zijn Kamerzetel op.||https://nos.nl/artikel/2442787-vvd-kamerlid-de-neef-stapt-op-om-ijskoude-aanpak-ter-apel
2022-08-31||Inspecteurs nog onderweg naar kerncentrale Zaporizja, weer beschietingen|| Het inspectieteam van VN-atoomwaakhond IAEA is aangekomen in de Oekraïense stad Zaporizja. De verwachting is dat de experts morgen beginnen aan de controle van het nucleaire complex Zaporizja. Dat is nog ruim 100 kilometer rijden.  Ook afgelopen nacht zijn er beschietingen en explosies gemeld in het dorp vlak naast de kerncentrale, Enerhodar. Opnieuw beweert Rusland dat Oekraïne het dorp onder vuur heeft genomen met artillerie. Kiev ontkent dat en stelt wederom dat het Russische leger de aanval in scène heeft gezet om Oekraïne in een kwaad daglicht te stellen. Deze berichten zijn niet te verifiëren. Aanvankelijk was de planning dat vandaag het IAEA-team de kerncentrale zou betreden om eindelijk duidelijkheid te verschaffen over de situatie na alle zorgelijke berichten. Maar die planning is een dag opgeschoven, maakte chef Rafael Grossi van het VN-atoomagentschap bekend in de stad Zaporizja, die onder Oekraïense controle staat. "De missie zal enkele dagen duren", zei Grossi tegen journalisten. In die periode zal zijn team "een behoorlijk goed beeld krijgen van wat er aan de hand is". Hij reageerde daarmee op een kritische vraag in hoeverre de experts überhaupt een accuraat beeld van de situatie kunnen krijgen, gezien de zeer uitzonderlijke omstandigheden. Op satellietfoto's is te zien dat Rusland tanks en pantservoertuigen heeft staan naast de kernreactoren. Het Oekraïense personeel houdt de centrale onder dwang draaiende. Het is onduidelijk hoe het met hen gaat. Ook is nog onbekend hoe groot de schade is aan het complex. Wel zegt zowel Oekraïne als Rusland dat de reactoren onbeschadigd zijn en dat de veiligheidssystemen intact zijn. Grossi: "Onze missie is een kernongeluk voorkomen." De IAEA gaat het personeel bevragen en onderzoeken of ze nog wel naar behoren hun werk kunnen doen. Ook moet er duidelijkheid komen over het functioneren van de kerncentrale en de veiligheidssituatie en eventuele schade. Het inspectieteam zal niet ophelderen wie er achter de aanvallen zit op het nucleaire complex, benadrukte missieleider Grossi. Ook kan het IAEA geen maatregelen opleggen of ingrijpen als er iets niet in orde is. De waakhond kan wel diplomatieke druk uitoefenen op beide partijen om te voorkomen dat de situatie escaleert. Oekraïne zegt dat het Russische leger de kerncentrale gebruikt als schild om nabijgelegen steden te beschieten. Onder meer in de stad Nikopol wordt melding gemaakt van grote schade en talloze burgerslachtoffers als gevolg van deze beschietingen. Rusland ontkent deze berichten en beweert dat het legermaterieel bij de centrale alleen defensief wordt ingezet.||https://nos.nl/artikel/2442780-inspecteurs-nog-onderweg-naar-kerncentrale-zaporizja-weer-beschietingen
2022-08-31||Poetin wil weer opbouwen wat Gorbatsjov afbrak: 'Nostalgie naar de Sovjet-Unie'|| Het uiteenvallen van de Sovjet-Unie was "de grootste geopolitieke ramp van de twintigste eeuw", zo klinkt het al jaren uit de mond van president Poetin. Het einde van een machtig imperium waarvan de gisteren overleden Gorbatsjov de laatste leider was. Poetin lijkt er, met zijn huidige beleid, op uit de erfenis van Gorbatsjov teniet te doen. Gorbatsjov overleed gisteren op 91-jarige leeftijd na een ziekbed. Vandaag bracht Poetin zijn condoleances over aan de naasten van de laatste Sovjetleider. Poetin noemt hem in neutrale bewoordingen "een politicus en staatsman die grote impact heeft gehad op de loop van de wereldgeschiedenis". De Russen reageren gemengd op zijn overlijden:  De loop van de geschiedenis maakte Gorbatsjov allesbehalve populair bij een groot deel van de Russische bevolking. "Gorbatsjov ligt buitengewoon slecht in Rusland. Hij krijgt de schuld van alles: de economische crisis en hyperinflatie in de jaren 90 en het verlies van de satellietstaten", zegt Ruslandkenner Hubert Smeets. "Hij heeft het Russische rijk ontmanteld." In 1989 verklaarden de Baltische staten zich onafhankelijk. Al snel volgden de landen in de Kaukasus. Ook de landen in Centraal-Azië maakten zich los. Bovendien traden landen als Polen, Hongarije en Bulgarije uit de Russische invloedssfeer. Het verlies van het Russische imperium probeert Poetin nu te repareren, onder meer door Russische bemoeienis in Belarus en de Kaukasus, en met de oorlog in Oekraïne als meest recente poging. "Dat is waar de oorlog in de kern om draait: Oekraïne is geen eigen land, maar het kleine broertje van Rusland waar het naar moet luisteren", zegt Smeets over Poetins perspectief.  Met de oorlog zag Gorbatsjov een deel van zijn werk teruggedraaid worden. "Gorbatsjov zou tegen de hoofdredacteur van het onafhankelijke radiostation De echo van Moskou gezegd hebben ontdaan te zijn door de oorlog", zegt Smeets. Toen Poetin in 2000 aan de macht kwam verdween Gorbatsjov uit het publieke leven. "Sindsdien heeft hij zich ingehouden." "Er is na de val van de Sovjet-Unie geen reflectie geweest over hun imperialisme", zegt Smeets. "Daardoor heeft Poetin ook voet aan de grond weten te krijgen met zijn boodschap." Ook slavist Wabke Waaijer zag dit gebeuren. "De nostalgie voor de Sovjettijd wordt gecultiveerd door Poetin." De val van de Sovjet-Unie in 1991 maakte Gorbatsjov geliefd in het Westen, maar voor Russen volgden zware jaren. "Dit onderschatten we in het Westen. Ze waren vrij, maar er was ook chaos. Er was enorme inflatie, mensen hadden moeite om rond te komen", zegt Waaijer. "Ook was het onveilig: maffiabendes konden hun gang gaan. De oudere generatie ziet het Sovjettijdperk ervoor niet als donkere tijd, maar koestert de romantiek." Die nostalgie is terug te zien in liedjes, films, en de verkoop van producten, zoals Sovjet-ijsjes, en bij evenementen. "Op de dag van de Overwinning keren de communistische hamer en sikkel terug in het straatbeeld en mensen kunnen hun eten halen bij veldkeukens", zegt Waaijer. Terugkeren naar het communistische systeem uit de Sovjet-Unie verlangt Poetin niet. In die tijd werkte hij als agent voor de KGB, de geheime staatsdienst. "Poetin en zijn mede KGB'ers hebben niet de communistische ideologie verdedigd, maar de staat", zegt Smeets. "De staat is altijd belangrijker dan de Communistische Partij." Die staat moet nu weer als wereldmacht op de kaart gezet worden. "Net als het imperium dat sinds de negentiende eeuw bestond, van Minsk in het westen tot Vladivostok in het oosten. Hij wil weer meekomen met de grootmachten in de wereld."||https://nos.nl/artikel/2442779-poetin-wil-weer-opbouwen-wat-gorbatsjov-afbrak-nostalgie-naar-de-sovjet-unie
2022-08-31||Britten herdenken dood van prinses Diana: 'Je zal altijd worden gemist'|| Bij Kensington Palace in Londen zijn Britten vandaag samengekomen om stil te staan bij de dood van prinses Diana, precies 25 jaar geleden. Voor het hek van haar voormalige woning zijn foto's van de prinses opgehangen en bloemen neergelegd. Sommige rouwende Britten waren van ver gekomen. Zo legde 59-jarige Julie Cain bijna 500 kilometer af om Diana vandaag te herdenken in Londen. "We willen haar nalatenschap zo lang mogelijk in stand houden", zegt de Noord-Engelse tegen persbureau AP. "Dus we zijn gekomen om haar te herdenken en over dingen te praten die ze deed. Om mensen te laten weten dat we de prinses nooit zullen vergeten." Ze wordt nog elke dag gemist, zeggen deze Britten aan de poort van het paleis: Ook in Parijs, waar Diana in 1997 om het leven kwam bij een auto-ongeluk, werd de dood van de populaire Britse prinses herdacht. Op de brug boven de tunnel waar het ongeluk gebeurde lieten mensen berichten en bloemen achter. "Alweer 25 jaar geleden", staat er op een van de kaarten die bij de Vlam van Vrijheid was gelegd, een monument bij de pont d'Alma, dat een onofficiële gedenkplek voor Diana is geworden. Ook op sociale media is bij de dood van Diana stilgestaan. Zanger Elton John plaatste een foto van hem en de Britse prinses. "Je zult altijd worden gemist", schreef hij erbij. Diana en Elton John waren jarenlang goed bevriend. De zanger trad ook op tijdens de uitvaart. Prinses Diana kwam een kwart eeuw geleden om het leven door een auto-ongeluk in een tunnel in Parijs. De dood van Diana op 31 augustus 1997 stortte het Verenigd Koninkrijk in diepe rouw. Een terugblik:||https://nos.nl/artikel/2442778-britten-herdenken-dood-van-prinses-diana-je-zal-altijd-worden-gemist
2022-08-31||Parlementaire enquête: 'Gaswinning heel lang sprookje, maar wel met slecht einde'|| Achteraf had directeur Bart van de Leemput van de NAM "een lange lijst" met zaken anders en beter moeten doen. Dat erkende hij in zijn verhoor voor de parlementaire Enquête naar de gaswinning in Groningen. Tegelijk verwees hij ook geregeld naar de aandeelhouders Shell en ExxonMobil, die het uiteindelijk samen met het Rijk voor het zeggen hadden. Tijdens de enquête wordt geprobeerd te ontrafelen wie wanneer en waar verantwoordelijk voor was. Zowel in de politiek als in Groningen is al jarenlang forse kritiek op de publiek-private samenwerking die in de jaren 60 was opgetuigd met oog op de gaswinning. Vooral omdat geregeld onduidelijk is wie waar zeggenschap over had. Tijdens het verhoor benadrukte Van de Leemput dat niet hij bepaalde hoeveel gas er werd gewonnen, maar aandeelhouders Shell en Exxon en de Nederlandse Staat. Wel was de NAM er lang van overtuigd dat het geen zin had om de gasproductie te verlagen. Het Staatstoezicht op de Mijnen (SodM) wilde dat wel in 2013, omdat de bevingen te gevaarlijk werden. Maar, stelde de enquêtecommissie vast, de NAM lobbyde actief in de politiek om veel gas te mogen blijven winnen. Tijdens het verhoor van oud-topman Jan de Jong van het SodM gisteren werd duidelijk dat deze inspectiedienst destijds het gevoel had niet serieus te worden genomen. Het ministerie van Economische Zaken en de NAM hadden volgens De Jong regelmatig contact, achter de rug van het Staatstoezicht om. De Jong zei dat wantrouwen was ontstaan omdat beleid en toezicht tegenover elkaar stonden: Toch waren SodM en de NAM het eind 2012 op een aantal hoofdpunten eens, bijvoorbeeld dat de aardbevingen zwaarder konden worden dan 3,9 op de schaal van Richter. Van de Leemput zegt het SodM "dankbaar" te zijn, dat de NAM hiervoor gewaarschuwd werd en hij noemde Jan de Jong en het SodM "uitstekende toezichthouders". Maar op het cruciale punt van minder gaswinnen konden de partijen elkaar niet vinden. Volgens de NAM zou hetzelfde aantal bevingen toch wel plaatsvinden, ook bij een productiebeperking, maar dan uitgesmeerd over een langere tijd. Op de vraag van de commissie dat daarmee dan wel tijd had kunnen worden 'gekocht' om huizen te kunnen versterken, zei Van de Leemput dat daar niet voor gekozen is. Wat hem betreft had dit alleen 'schijnveiligheid' opgeleverd. Op de vraag of juist door meer gas winnen in plaats van minder, dus ook het risico op zwaardere bevingen in de tijd naar voren werd gehaald, antwoordde hij bevestigend. Er werd in 2013 daadwerkelijk fors meer gas gewonnen en er waren ook veel meer bevingen. Van de Leemput concludeerde dat hij onterecht heeft gedacht dat er sprake was van een "maakbaar probleem". Een probleem dat opgelost kon worden door de schade te herstellen en huizen te versterken. In het verhoor dat volgde, met Stan Dessens, ging het vooral over wie het bij het Groningse gas voor het zeggen had. Dessens vervulde belangrijke functies in het zogenoemde Gasgebouw, de publiek-private samenwerking van het Rijk met 'de olies'. De gesprekken met de oliemaatschappijen Shell en ExxonMobil (de eigenaren van het gas in Groningen) noemde Dessens "spannend en pittig". Tegelijk ging het om een kleine kring van mensen, die jaar in jaar uit samenwerkte, zich geregeld in hetzelfde Friese hotel terugtrok (hotel Lauswolt) en daar besluiten nam. Zo kreeg Dessens zonder sollicitatie een baan via de oud-ceo van Gasterra Gertjan Lankhorst. Op zijn beurt regelde Dessens weer een volgende functie voor Lankhorst, ook zonder sollicitatieprocedure. De commissie besprak ook de hoge gasproductie in 2013, na het SodM-advies om de gaswinning juist snel te laten dalen. Volgens Dessens lag de verantwoordelijkheid daarvoor bij het ministerie van Economische Zaken. Dessens vindt terugkijkend zijn belangrijkste tekortkoming dat hij de gevoelens van onveiligheid in Groningen heeft onderschat. "Het was heel lang een sprookje", zei hij, waarbij het gas Nederland grote voordelen heeft gebracht. "Maar het werd een sprookje met een slecht einde." Boelo en Annemarie zijn de eigenaren van een monumentaal huis in het Groningse Drieborg, dat veel schade heeft. Als statement, omdat ze geen schadevergoeding krijgen, hebben ze het pand roze geverfd:||https://nos.nl/collectie/13902/artikel/2442776-parlementaire-enquete-gaswinning-heel-lang-sprookje-maar-wel-met-slecht-einde
2022-08-31||Pakistan legt rekening overstromingen bij het Westen|| Meer dan duizend doden, 33 miljoen getroffen Pakistanen en een land dat voor een derde onder water staat. Het is het gevolg van een aanhoudende moesson, die sinds juni voor extreem veel regen en overstromingen zorgt. En dat, zeggen de autoriteiten, is mede de schuld van het Westen. De Pakistaanse Klimaatminister Sherry Rehman zegt dat het land zich in de frontlinie van extreme weersomstandigheden begeeft, veroorzaakt door klimaatverandering waar vooral westerse landen aan hebben bijgedragen. "Pakistan heeft zeker een punt, maar moet ook zijn eigen aandeel in deze ramp erkennen", stelt Pieter Pauw, klimaatonderzoeker aan de Technische Universiteit Eindhoven. Of de huidige extreme regenval in Pakistan kan worden toegeschreven aan klimaatverandering, valt nu nog niet met zekerheid te zeggen. Een internationale groep klimaatonderzoekers onder de naam World Weather Attribution (WWA) doet daar nu onderzoek naar. Maar de hevige moessonregen ligt in ieder geval in de lijn der verwachting van het laatste IPCC-rapport van de Verenigde Naties. Daarin concluderen klimaatwetenschappers dat de kans op heftige moessons door klimaatverandering toeneemt, ook in de regio waar Pakistan ligt. In Pakistan is sinds juni twee keer zo veel regen gevallen als gebruikelijk: Meteoroloog en NOS-weerman Gerrit Hiemstra bevestigt dit: "Een van de belangrijkste gevolgen van klimaatverandering is dat de watercyclus intensiveert. Dat betekent meer verdamping, meer waterdamp in de lucht, regenbuien worden zwaarder en de kans op overstromingen neemt toe. Sommige regio's worden gemiddeld droger, andere regio's juist natter. Pakistan ligt in een regio waar de kans op extreme regenval toeneemt naarmate het klimaat verder opwarmt." De Pakistaanse minister Ahsan Iqbal voor Wonen houdt de landen met een hoge uitstoot verantwoordelijk voor de klimaatverandering. Hij stelt dat Pakistan het slachtoffer is geworden van de "onverantwoordelijke ontwikkeling van de industrielanden", doelend op de grote hoeveelheden broeikasgassen die geïndustrialiseerde landen decennialang de lucht in hebben gepompt. Pakistan heeft een relatief lage CO2-uitstoot in vergelijking met westerse landen, zoals de VS of landen in Europa. Desondanks is het een van de tien landen die het meest geteisterd worden door extreme weersomstandigheden als gevolg van klimaatverandering, laat de Global Climate Risk Index zien. Ruim één miljoen huizen in Pakistan zijn beschadigd of volledig verwoest, zoals in Ratodero: Pakistan vraagt de internationale gemeenschap om financiële hulp bij het herstel van wegen, bruggen en telecommunicatie. De eerste schattingen van de schade in Pakistan lopen uiteen van 10 miljard tot wel 100 miljard dollar. Klimaatonderzoeker Pieter Pauw vindt het terecht dat Pakistan om financiering vraagt, zeker als blijkt dat de verandering van het klimaat een grote rol heeft gespeeld bij de extreme regenval. "Pakistan heeft lange tijd veel minder broeikasgassen uitgestoten dan een land als Nederland. De historische bijdrage van dat land aan klimaatverandering is dus ook veel lager, maar het is nu wel een van de grootste slachtoffers." Met historische uitstoot worden alle broeikasgassen bedoeld die een land sinds het begin van de vorige eeuw heeft uitgestoten. Maar volgens Pauw is de impact van de hevige regenval in Pakistan niet alleen de verantwoordelijkheid van andere landen. "De manier waarop het water en land in Pakistan worden beheerd, maakt het kwetsbaar voor dit soort overstromingen. In de gebieden waar nu overstromingen zijn, zie je een sterke stedelijke ontwikkeling, veel landbouw en ontbossing." Pauw pleit dan ook voor structurele oplossingen om Pakistan beter te beschermen tegen de gevolgen van klimaatverandering. "Denk dan aan het toewerken naar een duurzamere landbouw met minder vee en minder erosie. Daarnaast kan het land meer natuur ontwikkelen, meer bossen aanleggen en de huidige bossen beter beschermen." De internationale gemeenschap heeft volgens Pauw een plicht om landen als Pakistan daarbij te helpen. "Er zijn grote en structurele investeringen nodig om een land als Pakistan klimaatbestendiger te maken. Pakistan leed ook onder grote overstromingen in 2010, 2014, 2016 en 2020. Als er nu alleen noodhulp wordt gegeven, is dat relatief duur en moet je over een paar jaar waarschijnlijk weer aan de slag bij de volgende overstroming waar het land niet tegen is opgewassen."||https://nos.nl/artikel/2442774-pakistan-legt-rekening-overstromingen-bij-het-westen
2022-08-31||Populair maar duur: 9-euro-ticket in ov Duitsland was wisselend succes || Goedkoop openbaar vervoer als middel tegen inflatie en klimaatverandering. Dat was het idee achter het 9-euro-ticket in Duitsland, dat na vandaag stopt. Terwijl de eerste onderzoeken een gemengd resultaat laten zien, breekt de regering zich het hoofd over een mogelijk vervolg. Duidelijk is in elk geval dat veel mensen van de lage prijs hebben geprofiteerd. Maar liefst 52 miljoen tickets zijn er de afgelopen drie maanden verkocht in Duitsland, waar ruim 83 miljoen mensen wonen. Ook toeristen mochten ze kopen. Wie er een had, kon een maand lang voor 9 euro in het hele land onbeperkt met het ov reizen, alleen de snelle treinen tussen grote steden vielen buiten het aanbod. Om de drie maanden dat de actie duurde de korting te kunnen gebruiken, waren dus drie kaartjes nodig. Volgens de vereniging van transportbedrijven VDV leidde het tot een miljard extra reizen per maand. Vooraf waren er grote zorgen over of ze de extra toestroom wel aan zouden kunnen, maar doorgaans leek de drukte te behappen. Dat betekent niet dat er geen problemen waren. Zo kwamen er in het toch al drukke Pinksterweekend, een week na de invoering van het speciale ticket, meldingen van problemen door te grote drukte. De vakbond sprak van een trein die zo vol was, dat mensen naar buiten vielen als de deuren opengingen. Ondanks extra ingezette rijtuigen konden sommige treinen niet rijden omdat er te veel mensen instapten, het personeel maakte overuren. In meer afgelegen regio's was het animo juist laag, omdat het aanbod voor openbaar vervoer er heel beperkt is. Wie er een bus of trein wil pakken, moet vaak ver lopen naar een halte, en dan lang wachten op een trage verbinding. Uit cijfers van de VDV blijkt dat in landelijke gebieden het 9-euro-ticket maar half zo vaak gebruikt is als in en rond de steden. Een onderzoek van het Duitse bureau voor statistiek, dat ook data van mobiele telefoons analyseerde, wijst uit dat mensen het ticket veel gebruikten voor toeristische uitstapjes. Het aantal reizen naar de Noordzee, de Oostzee en de Alpen nam toe. Het aantal reizen naar landelijke bestemmingen verdubbelde bijna. Een alternatief voor de auto bleek het goedkope ticket maar voor een klein deel van de kopers. Een op de tien gaf aan het te gebruiken in plaats van de auto. Maar omdat het in totaal om veel reizen gaat, leverde het volgens de VDV toch een aanzienlijke CO2-besparing op: 1,8 miljoen ton. Dat is ongeveer net zoveel als een maximum snelheid op de snelwegen van 130 kilometer per uur zou opleveren. Wat ook opvalt is dat gevarieerde groepen gebruikt maakten van de aanbieding. Terwijl vooral hoogopgeleide voltijd werkende jongeren normaal het duurdere abonnement afsluiten, waren de kopers van het 9 euro ticket wat leeftijd, opleiding, beroep en geslacht betreft veel meer gespreid over de hele bevolking. Het is de vraag of het nieuwe enthousiasme voor het ov beklijft. Als reden voor het kopen van het ticket, noemden reizigers vooral de lage prijs en het gebruiksgemak. Anders dan hiervoor, kon je namelijk met een enkel ticket op alle verschillende vervoersmiddelen in alle regio's overstappen. Nu dat weer verdwijnt en de prijs weer flink omhoog gaat, kan het animo snel verdampen. Toch noemde de Duitse verkeersminister Wissing het ticket al met al een 'Riesenerfolg', een groot succes, dat aantoont dat mensen graag meer het openbaar vervoer gebruiken als het aantrekkelijker wordt gemaakt. De roep om een vervolg is groot. Maar de kans dat het ov nog een keer zo goedkoop zal zijn, lijkt klein. Het was een dure actie. Doordat de tickets ver onder de kostprijs werden aangeboden kostte het de overheid zo'n 2,5 miljard euro. Dat maakt een vervolg alleen financieel al ingewikkeld. In plaats van 9 euro voor een maand, is er voorstel voor 69 euro, of een 365-euro-ticket voor een heel jaar. Ook dat zou betekenen dat de overheid fors moet bijbetalen. Vakbonden zijn voorstander van een nieuw voordelig ticket, maar willen ook dat er meer wordt geïnvesteerd in het spoor en extra personeel om de werkdruk te verlagen.||https://nos.nl/artikel/2442768-populair-maar-duur-9-euro-ticket-in-ov-duitsland-was-wisselend-succes
2022-08-31||VRT: Belgisch overheidsbedrijf loost vervuild afvalwater in de Schelde || Een Belgisch overheidsbedrijf heeft giftige stoffen geloosd in de Schelde. Het afvalwater is via de Nederlandse Westerschelde in de Noordzee gestroomd. Er is geen direct gevaar: volgens diverse experts op het gebied van toxicologie zijn de stoffen pas voor mensen gevaarlijk wanneer grote hoeveelheden worden ingenomen. De stoffen zaten in afvalwater van een vuilstort in Vlaanderen. In het water op de grens van Kruibeke en Zwijndrecht (bij Antwerpen) zit vijf keer meer uranium en tot elf keer meer kobalt dan wettelijk is toegelaten, meldt de Belgische onderzoeksrubriek Pano. Het Belgische Openbaar Ministerie onderzoekt de zaak. De stortplaats voor slib wordt beheerd door de Vlaamse Waterweg, een overheidsdienst die te vergelijken is met het Nederlandse Rijkswaterstaat. Het terrein is sinds halverwege de jaren 2000 in gebruik. Het zou niet de eerste keer zijn dat de Vlaamse Waterweg door de Belgische inspectie op de vingers wordt getikt. Dat gebeurde eerder al in 2011, 2014, 2015, en twee keer in 2019. Bijna alle keren had het te maken met het achterlaten van afvalstoffen.||https://nos.nl/artikel/2442766-vrt-belgisch-overheidsbedrijf-loost-vervuild-afvalwater-in-de-schelde
2022-08-31||15 miljard voor reparatie koopkracht: hoe valt het en hoe pakt het uit?|| Om de gierende inflatie enigszins te compenseren is een koopkrachtreparatiepakket van 15 miljard euro in de maak, vooral gericht op de lage inkomens en de middeninkomens. Een maatregel die in het oog springt is de verhoging van het minimumloon. Per 1 januari gaat het minimumloon in een klap met 10 procent omhoog, net als de AOW-uitkering en de bijstandsuitkering. Wat vinden vakbonden en werkgevers ervan en hoe werken de plannen uit? "Een stap in de goede richting", reageert FNV-voorzitter Tuur Elzinga. "Maar aangezien de boodschappen alleen al meer dan 10 procent duurder zijn geworden en de energierekening nog veel meer, is 10 procent verhoging zeker te weinig. We blijven knokken voor een loongolf om de gestegen prijzen te compenseren." Ook het CNV mist nog de nodige zaken. "Het pakket doet erg weinig voor de middeninkomens." De werkgevers reageren geschrokken van de lastenverzwaringen, maar willen de precieze plannen afwachten om echt te kunnen zeggen hoe een en ander uitpakt. Naast verhogingen van de lonen en uitkeringen zijn er verlagingen van accijnzen en belastingen. Het belastingpercentage in de eerste schijf van de inkomstenbelasting gaat omlaag. De verlaging van de accijnzen op brandstof zoals die nu al geldt, wordt voorlopig voortgezet. Die zou per 1 januari verdwijnen, maar wordt nu pas in de loop van volgend jaar afgebouwd. De rekening voor de koopkrachtreparatie wordt vooral neergelegd bij het bedrijfsleven en de vermogenden en hogere inkomens. Zo gaan energiebedrijven als Shell een hogere mijnbouwheffing betalen voor de olie- en gaswinning. Werkgeversorganisatie VNO-NCW wil de precieze koopkrachtreparatieplannen afwachten op Prinsjesdag, maar constateert wel dat ondernemers en mkb-bedrijven te maken krijgen met extra lastenverzwaringen, die bovenop de 14 miljard euro aan structurele lastenverzwaringen van de afgelopen jaren komen. "Veel mkb-bedrijven worstelen met de ongekend hoge energieprijzen, 60 procent kan de hoge kosten nauwelijks doorberekenen en daar komt een verhoging van het minimumloon nog eens bovenop." Volgens CNV-voorzitter Piet Fortuin zitten er wel haken en ogen aan die mijnbouwheffing voor bedrijven als Shell en Exxon. "Shell is een Britse onderneming en kun je die langs deze weg wel belasten?" Verder doet het kabinet volgens het CNV niets met de oproep om de energiebelasting te verlagen. De olie- en gasindustrie reageert positief op de plannen. Menno Snel van brancheorganisatie Element NL: "Het is logisch dat de overheid gezien de koopkrachtproblemen en de hoge gasprijs een relatie legt met de gasbedrijven en hoe zij een steentje kunnen bijdragen. Ze verdienen tenslotte ook meer door de gascrisis."||https://nos.nl/artikel/2442764-15-miljard-voor-reparatie-koopkracht-hoe-valt-het-en-hoe-pakt-het-uit
2022-08-31||Tientallen inslagen in Nederlandse ambassade Bagdad, maar schade beperkt|| In de Nederlandse ambassade in Irak hebben enkele tientallen inslagen van kogels en bomscherven beperkt schade aangericht aan onder meer muren en zonwering. Dat heeft het ambassadepersoneel gemeld na terugkeer in het gebouw. Die schade vormt volgens het ministerie van Buitenlandse Zaken geen belemmering voor het werk en de veiligheid van de ambassade. Maandag werd het ambassadepersoneel geëvacueerd vanwege politieke onrust in de Iraakse hoofdstad. De Nederlandse ambassade ligt midden in de zogeheten Groene Zone, waar het Iraakse parlement staat en verschillende ambassades zitten. Daar vonden de afgelopen dagen vuurgevechten plaats tussen militieleden en regeringstroepen. Daarom werd het Nederlandse ambassadepersoneel tijdelijk ondergebracht in de ambassade van Duitsland, die ver buiten dit gebied ligt. Na een oproep van de sjiitische geestelijk en politiek leider Muqtada al-Sadr hebben zijn volgelingen zich teruggetrokken en is de situatie in de Groene Zone rustiger geworden. Bij de strijd zijn zeker 23 doden, maar volgens sommige bronnen aanzienlijk meer gevallen. Sinds de verkiezingen in oktober vorig jaar verkeert Irak in een diepe politieke crisis. De partij van al-Sadr werd toen de grootste, maar er is nog altijd geen nieuwe regering. Maandag bestormden aanhangers van al-Sadr de Groene Zone nadat hun leider zijn "definitieve vertrek" uit de politiek had aangekondigd. Er braken gevechten uit tussen aanhangers van al-Sadr en het leger en rivaliserende pro-Iraanse sjiitische milities. ||https://nos.nl/artikel/2442759-tientallen-inslagen-in-nederlandse-ambassade-bagdad-maar-schade-beperkt
2022-08-31||Koning in Ter Apel bij vol aanmeldcentrum: hoop op snelle oplossing|| Koning Willem-Alexander en staatssecretaris Eric van der Burg (Asiel) hebben het overvolle aanmeldcentrum in Ter Apel bezocht. Bij het onaangekondigde bezoek spraken ze onder anderen asielzoekers en medewerkers van het Centraal Orgaan opvang asielzoekers (COA), en de Immigratie- en Naturalisatiedienst (IND). "Ik wil alle mensen hier een hart onder de riem steken", zei de koning na afloop tegen journalisten. Hij noemde de beelden op tv van de chaos op het terrein en de buiten slapende mensen van afgelopen weken verschrikkelijk. "Maar er werken hier mensen die er echt wat aan willen doen en ik hoop dat het zo snel mogelijk wordt opgelost." Bekijk hier een impressie van het bezoek: De koning is herstellende van een longontsteking, zei hij tijdens de rondleiding. Volgens persbureau ANP moest de vorst geregeld hoesten. Daarvoor bood hij zijn excuses aan. Willem-Alexander is sinds vorige week weer aan het werk na de zomervakantie. Het is niet de eerste keer dat Willem-Alexander een rondleiding kreeg bij het aanmeldcentrum. Ook zes jaar geleden, tijdens de Europese Vluchtelingencrisis, bracht de koning een werkbezoek aan Ter Apel. Het aanmeldcentrum is al weken het toneel van chaotische taferelen. Vanwege een gebrek aan hygiëne werden vorige week vrijdag honderden mensen geëvacueerd. Gisteren werd duidelijk dat er eindelijk douches en wasbakken worden geplaatst op het terrein voor het aanmeldcentrum. Ook hoeven mensen sinds het weekend niet meer noodgedwongen op de grond te slapen. Honderden asielzoekers worden tijdelijk opgevangen in noodopvanglocaties verspreid door het land.||https://nos.nl/collectie/13898/artikel/2442752-koning-in-ter-apel-bij-vol-aanmeldcentrum-hoop-op-snelle-oplossing
2022-08-31||Meisje komt op schoolreis om het leven door afbreken van giek zeilschip|| In de buurt van Terschelling is een meisje om het leven gekomen door een ongeluk aan boord van een boot. Door nog onbekende oorzaak brak de giek af en kwam terecht op het minderjarige slachtoffer, meldt de politie. Ze is ter plekke bezweken aan haar verwondingen. Volgens Omrop Fryslân is het een 13-jarig meisje. Op het schip uit 1895 zaten volgens de politie zo'n vijftien opvarenden, jongeren van een scholengemeenschap in Den Haag die op schoolreis waren. De opvarenden zijn naar de haven van Harlingen gebracht. De toedracht van het ongeluk met het historische charterschip wordt nog onderzocht. Voor de opvarenden is slachtofferhulp geregeld. Burgemeester Ina Sjerps van Harlingen noemt het een "vreselijk en dramatisch ongeluk waar kinderen getuige van zijn. Ik heb er geen woorden voor. Alle aandacht gaat nu uit naar de opvang van hen en andere betrokkenen. Onze gedachten gaan uit naar de slachtoffers, familie, school en bemanning". Ook de rector van de school van het meisje reageert geschokt: De afgelopen jaren zijn er vaker dodelijk ongelukken geweest met historische schepen die verhuurd worden. In 2016 kwamen drie Duitsers om het leven door een omgevallen mast op zo'n schip in de buurt van de haven van Harlingen. De Onderzoeksraad voor Veiligheid (OVV) onderzocht het ongeval en concludeerde dat toezicht op de zogenoemde bruine vloot beter moet. In 2019 oordeelde de OVV dat het risico op houtrot groot is bij de bruine vloot. De aanleiding voor dit onderzoek was een dodelijk ongeval op een scheepswerf in Zaandam aan het begin van dat jaar. Ook toen was plots de mast van een schip afgebroken en op een medewerker gevallen. De mast was aangetast door houtrot.||https://nos.nl/artikel/2442749-meisje-komt-op-schoolreis-om-het-leven-door-afbreken-van-giek-zeilschip
2022-08-31||Actrice Charlbi Dean (32) uit pas bekroonde film overleden|| De Zuid-Afrikaanse actrice Charlbi Dean is op 32-jarige leeftijd overleden. Het voormalige fotomodel stierf maandag in een ziekenhuis in New York aan "een plotselinge, onverwachte ziekte", meldt haar management. Charlbi Dean Kriek, zoals ze voluit heette, werd geboren in Kaapstad. Ze was al op jonge leeftijd fotomodel. In 2010 maakte ze haar acteerdebuut in de film Spud, waarin zij de geliefde speelt van de hoofdrolspeler. Ze speelde ook in het vervolg op de film en begon haar acteercarrière in de VS met een aantal door critici neergesabelde films. In 2018 werd ze bij een groter publiek bekend door een rol in de superheldenserie Black Lightning. Ze speelde daarin Syonide, een huurmoordenaar die de geadopteerde dochter is van de grote schurk in de serie, Tobias Whale (Marvin Jones III). Haar grote doorbraak als actrice leek dit jaar te komen met de film Triangle of Sadness, waarin ze met onder anderen Woody Harrelson in speelde. De film, die in 2020 werd opgenomen, ging dit jaar op het filmfestival van Cannes in première en won een Gouden Palm. Dean speelt in de film een fotomodel aan boord van een luxe jacht met daarop onder meer een Russische oligarch en een wapenhandelaar. Alles lijkt goed te gaan, totdat een naderende storm de verhoudingen aan boord op scherp zet. De film is vanaf 15 december in Nederland te zien.||https://nos.nl/artikel/2442747-actrice-charlbi-dean-32-uit-pas-bekroonde-film-overleden
2022-08-31||Nieuwe Britse premier moet naar Schotland; koningin te broos om naar Londen te gaan|| De Britse koningin zal de nieuwe premier van het Verenigd Koninkrijk begin volgende week in Schotland benoemen. Het is voor het eerst dat de benoeming niet in Londen in Buckingham Palace plaatsvindt. Britse media schrijven dat de broze gezondheid van de 96-jarige koningin hier de reden voor is. Door in Balmoral Castle in Schotland te blijven is de hoop dat de benoeming sowieso door kan gaan. Sinds de vorstin in oktober in het ziekenhuis werd opgenomen spreekt het paleis van "terugkerende mobiliteitsproblemen", waardoor ze moeite heeft met staan en lopen. De afgelopen maanden heeft ze verschillende ceremoniële gelegenheden moeten afzeggen, wat zeer ongebruikelijk voor haar is. Zo was ze onder meer afwezig bij de speciale kerkdienst ter gelegenheid van haar 70-jarig regeringsjubileum. Ook sloeg ze de troonrede voor het eerst sinds 1963 over vanwege haar gezondheid.  De Britse Conservatieve Partij maakt op 5 september bekend wie Boris Johnson opvolgt als leider en daarmee ook als premier van het Verenigd Koninkrijk. Koningin Elizabeth blijft in haar zomerverblijf Balmoral Castle. Daar zal ze Johnson en zijn opvolger volgende week ontvangen. Johnson dient dinsdag officieel zijn ontslag in bij de koningin in Balmoral Castle. Zijn opvolger, Rishi Sunak of Liz Truss, reist die dag ook af naar Schotland. Koningin Elizabeth heeft in de tijd dat ze regeert tot nu toe veertien nieuwe premiers benoemd. Begin juli kondigde Johnson aan op te stappen als partijleider en dus als premier. Inmiddels zijn er nog twee kandidaten over: voormalig minister van Financiën Rishi Sunak en minister van Buitenlandse Zaken Liz Truss. Zij zullen het tegen elkaar opnemen in de laatste ronde. De zeker 180.000 leden van de Conservatieve Partij kregen begin augustus een stembiljet thuisgestuurd en mogen tot 2 september hun stem uitbrengen.||https://nos.nl/artikel/2442745-nieuwe-britse-premier-moet-naar-schotland-koningin-te-broos-om-naar-londen-te-gaan
2022-08-31||EU-visum wordt duurder en ingewikkelder voor Russen|| Het wordt voor Russische staatsburgers moeilijker en duurder om een visum voor de Europese Unie te krijgen. Een bestaand visumverdrag wordt daarvoor opgeschort. Daarover zijn de Europese ministers van Buitenlandse Zaken het eens geworden op een bijeenkomst in Praag. Er komt dus geen volledig verbod op EU-toeristenvisa voor Russen, zoals veel Centraal- en Oost-Europese landen willen, maar het wordt Russen wel moeilijker gemaakt om een inreisdocument te krijgen. Ook Nederland is voorstander van een algeheel verbod op visa voor Russen. Onder meer Duitsland, Frankrijk en Cyprus waren daar niet voor te porren. Volgens EU-buitenlandchef Josep Borrell zal het aantal Russen dat naar de EU reist "significant afnemen". Het relatief eenvoudige reizen van Russische staatsburgers naar EU-landen vormde een "veiligheidsrisico", aldus Borrell. "Ook zagen we veel Russen reizen en genieten alsof er geen oorlog aan de gang is in Oekraïne." In 2007 traden de versoepelde visaregels voor Russen in werking. Als gevolg van het verdrag kostte een EU-visum slechts 35 euro en werd een visum binnen tien dagen na de aanvraag al verstrekt. Voortaan zal een visum zo'n 80 euro kosten en een langere aanvraagtijd kennen. De visumversoepeling was al opgeschort voor Russische zakenlui en overheidsfunctionarissen, in reactie op de Russische invasie in Oekraïne. Overigens heeft Nederland sinds april al geen toeristenvisa meer verstrekt aan Russen, omdat de ambassade in Moskou onderbemenst is doordat Nederlandse diplomaten tot persona non grata zijn verklaard. De Europese Commissie gaat werken aan een voorstel over hoe er moet worden omgesprongen met Russen die al een visum hebben. Sinds het begin van de Russische invasie zijn bijna 1 miljoen Russen naar de EU gekomen, volgens het Europees grensagentschap Frontex. Velen beschikken over multiple-entry visa, waarmee ze meerdere keren het Schengengebied kunnen binnenkomen. Ook wordt er nagedacht over hoe het mogelijk kan blijven om Russische dissidenten en journalisten eenvoudig een visum te verstrekken. De voorstanders van een algeheel verbod op toeristenvisa reageren gematigd positief op het compromis. De Tsjechische minister van Buitenlandse Zaken spreekt van een "eerste, belangrijke stap". Zijn Finse college zegt dat het terugdringen van visaverstrekking "een stap in de goede richting" is. Estland, Letland, Litouwen en Polen overwegen om zelfstandig aanvullende maatregelen te nemen om de toegang van Russische burgers met een EU-visum te beperken.||https://nos.nl/artikel/2442743-eu-visum-wordt-duurder-en-ingewikkelder-voor-russen
2022-08-31||Remkes: 2030 voor kabinet niet ter discussie, wel kijken naar meetmethode|| De halvering van de stikstofuitstoot in 2030 staat wat het kabinet betreft niet ter discussie. Dat zei stikstofbemiddelaar Johan Remkes na een bijna vier uur durend gesprek met vertegenwoordigers van de landbouw en leden van het kabinet. Eerder deze maand zei CDA-leider en vicepremier Hoekstra juist dat 2030 voor hem niet "heilig" is. In het overleg is volgens Remkes wel afgesproken dat het kabinet en boerenorganisaties gaan kijken naar alternatieven voor de zogeheten kritische depositiewaarde (kdw). Dat is de hoeveelheid stikstof die volgens de wet maximaal in een gebied mag neerkomen. Een vervangend systeem is een vurige wens van veel boeren, voor wie de rekenmodellen en metingen die met de kdw samenhangen een doorn in het oog zijn. Ook CDA-leider Hoekstra noemde de kdw een "gemankeerd middel". Remkes benadrukte dat een eventueel vervangend systeem wel juridisch houdbaar moet zijn. "Vanwege de vergunningverlening is de kdw nu nodig. Tegelijkertijd had iedereen aan tafel in de gaten dat het voor de individuele boer een onbevredigend instrument is, omdat men er zelf niet op kan sturen." Ook premier Rutte zei na het gesprek dat de huidige kdw-systematiek blijft gelden zolang er nog geen alternatief is. Het kabinet zegt al langer dat de stikstofnorm niet perfect is, maar tot voor kort zei Stikstofminister Van der Wal dat er "juridisch geen alternatief" voor is. In het gesprek met Remkes waren voor het eerst ook afgevaardigden van de actiegroepen Farmers Defence Force (FDF) en Agractie aangeschoven. Na afloop toonde Agractie-voorman Bart Kemp zich voorzichtig positief. "We zijn blij dat er een iets positievere grondhouding is en dat er ruimte lijkt te komen voor verbeteringen. Maar we moeten het eerst zien, voordat we het geloven. Er zijn nog geen concrete oplossingen voorhanden." Sjaak van der Tak, voorzitter van brancheorganisatie LTO Nederland, liet zich in soortgelijke bewoordingen uit. Hij sprak van een "behoorlijk stevig" gesprek dat aan het begin ook moeizaam verliep. "Wel hebben we een positievere houding van het kabinet bemerkt tegenover de boeren. Die moet nu worden vertaald naar minder onmacht en onzekerheid bij onze boeren, en naar meer oplossingen en perspectief." Bekijk hier de reacties van Rutte en Van der Tak na afloop van het gesprek: Van der Tak zijn is vooral blij dat er "beginnende stappen" zijn gezet in de richting van het opschorten van de kdw. Maar er zijn ook nog veel twistpunten, zei hij, zoals over het tijdspad en de stikstofkaart van het kabinet. Minister Van de Wal benadrukte na het gesprek dat het kabinet weliswaar gaat praten over een alternatief voor de kdw, maar dat stikstofvermindering de belangrijkste maatregel blijft. "De stikstofkraan dicht, dat is de enige oplossing eigenlijk uit alles." Rutte zei na afloop dat "waardevolle stappen" zijn gezet in een "bij tijd en wijle pittig" gesprek: Dat de acht landbouworganisaties vandaag apart in gesprek gingen met Remkes, leidde tot teleurstelling bij duurzame agrariërs, zoals biologische boeren. Zij spraken vanmorgen al met de stikstofbemiddelaar over de toekomst van de landbouw en hadden graag gezien dat de gangbare boerenorganisaties daar ook bij waren geweest. "Ik krijg steeds meer het gevoel dat het praten over de doelen en de voorwaarden alleen maar tijdrekken is", zei Tineke van den Berg na afloop, biodynamische boer en voorzitter van de Stichting Demeter. Volgens Remkes is in het gesprek met de bioboeren onder meer vastgesteld dat de toekomst van de landbouw meer gedifferentieerd moet zijn dan nu, afhankelijk van wat er in een gebied mogelijk is. "We hebben nu de neiging om Nederland over één kam te scheren, maar niet alles kan overal", aldus Remkes, verwijzend naar de titel van zijn eigen adviesrapport over stikstof uit 2020.||https://nos.nl/collectie/13901/artikel/2442740-remkes-2030-voor-kabinet-niet-ter-discussie-wel-kijken-naar-meetmethode
2022-08-31||Met toegangsdocumenten-deal Kosovo en Servië is onrust niet weg, morgen wordt spannend|| "We hebben een deal", twitterde EU-buitenlandchef Josep Borell zaterdag enthousiast. Het klonk als een overwinningskreet. Een deal die moet voorkomen dat Servië en Kosovo elkaar opnieuw in de haren vliegen. De afspraak gaat over de documenten waarmee Serviërs en Kosovaren over en weer de grens tussen Servië en Kosovo over mogen steken. Een heikele kwestie die voor de zoveelste keer bijna ontspoorde. Kosovaren met een Kosovaarse identiteitskaart moesten aan de grens al jaren een formulier invullen en kregen op basis daarvan het recht om drie maanden in Servië te zijn, terwijl Serviërs die naar Kosovo kwamen genoeg hadden aan alleen een Servisch identiteitsbewijs. Aan dat laatste wilde de Kosovaarse premier Albin Kurti een einde maken. Als zo'n inreisdocument verplicht is voor Kosovaren, van wie verreweg de meesten Albanees zijn, dan moet op basis van het wederkerigheidsbeginsel hetzelfde gelden voor Serviërs, vond hij. De bedoeling was om die verplichting vorig jaar al in te voeren, maar dat werd uitgesteld onder druk van de Amerikaanse ambassadeur in de hoofdstad Pristina. Toen Kurti de verplichting (naast een aantal andere omstreden veranderingen) vorige maand alsnog wilde doorvoeren, blokkeerden boze Serviërs uit protest een aantal wegen in het aan Servië grenzende noorden van Kosovo, waar zij in de meerderheid zijn. De Amerikanen overtuigden Kurti weer om nog even te wachten. De premier stemde in met een maand uitstel. In die maand is er koortsachtig overlegd. Een ontmoeting tussen Kurti en de Servische president Vucic in Brussel leverde nog niets op. Daarna gingen de speciale afgezanten van de EU, Miroslav Lajcak, en de Verenigde Staten, Gabriel Escobar, op pad. Ze bezochten Vucic in Belgrado en Kurti in Pristina. En zaterdag was er dus ineens een deal; een identiteitsbewijs is voortaan voldoende om vanuit Kosovo Servië in te reizen, terwijl Kosovo afziet van een speciaal inreisdocument voor Serviërs. "Dit is een Europese oplossing," twitterde Josep Borell trots. Of de vrede tussen Servië en Kosovo daarmee is getekend? Nee, is het korte antwoord. Allereerst is de deal over de inreisdocumenten nog maar de helft van hetgeen Kurti wilde invoeren. De andere helft is de verplichting alle automobilisten die in Kosovo wonen om Kosovaarse kentekenplaten met de letters RKS (Republiek Kosovo) op hun voertuig te hebben. Dat klinkt logisch, maar is het niet. De Serviërs in het noorden gebruiken nog steeds kentekens die zijn uitgegeven door de Servische autoriteiten, hoewel die formeel niets meer in de melk te brokkelen hebben in Kosovo. Pristina ziet dat als inbreuk op de Kosovaarse soevereiniteit. Bovendien moeten Kosovaren de letters RKS (Republiek Kosovo) afplakken als ze Servië inrijden en wil Kurti ook op dit gebied dat er sprake is van wederkerigheid. Omdat er in de deal van Borell niets wordt gezegd over die kentekenplaten, wordt de verplichting om waar dan ook in Kosovo met Kosovaarse kentekens rond te rijden mogelijk op 1 september, morgen, ingevoerd. Maar misschien ook wel niet. Zelfs een dag van tevoren is dat nog niet duidelijk. Het 'onderhandelingsspel' tussen Pristina en Belgrado is onvoorspelbaar. Aan de onenigheid ligt ten grondslag dat Servië de onafhankelijkheid die Kosovo in 2008 uitriep, niet erkent. De EU heeft Belgrado en Pristina echter opgedragen hun vetes onderling op te lossen, willen ze beide ook maar enige kans maken op het lidmaatschap. En dus moeten er zo nu en dan stapjes worden gezet, vaak tegen heug en meug van vooral de Serviërs, die Kosovo steeds verder losgeweekt zien worden. De oplossing die nu voor de inreisdocumenten is gevonden, is daar een typisch voorbeeld van. Die deal is Vucic op een storm van kritiek komen te staan. Veel Serviërs zien het als impliciete erkenning van de onafhankelijkheid van Kosovo. De Kosovaarse identiteitsbewijzen worden immers geaccepteerd. Daarom wil Vucic nu bij de grensovergangen tussen Servië en Kosovo een soort van disclaimers ophangen waarop te lezen valt dat hij "enkel en alleen om praktische redenen" met de gevonden oplossing instemt. "De overeenkomst kan niet worden geïnterpreteerd als erkenning van de eenzijdige onafhankelijkheidsverklaring van Kosovo," voegde hij daar zaterdag aan toe. Het is dus onwaarschijnlijk dat de vrede tussen Servië en Kosovo nu is uitgebroken. Over de inreisdocumenten staat nog geen letter op papier. Vooralsnog is het alleen een mondelinge toezegging van de partijen. En de kwestie van de kentekenplaten is helemaal nog niet opgelost. Het kan zijn dat er op morgen weer onrust ontstaat, maar waarschijnlijk schuiven de partijen het conflict weer even voor zich uit.||https://nos.nl/artikel/2442739-met-toegangsdocumenten-deal-kosovo-en-servie-is-onrust-niet-weg-morgen-wordt-spannend
2022-08-31||2,5 jaar cel voor ex-lid Hofstadgroep Samir A.|| Voormalig Hofstadgroep-lid Samir A. is veroordeeld tot 2,5 jaar cel voor het financieren van terrorisme. De 36-jarige Samir A. heeft volgens de rechtbank geld gestuurd naar een groep IS-vrouwen en hen zo geholpen te ontsnappen uit kampen in Syrië. Het Openbaar Ministerie had zes jaar cel geëist. Dat de straf lager uitvalt, komt omdat A. op basis van het dossier is vrijgesproken van deelname aan een terroristische organisatie. A. zette inzamelingscampagnes op voor de groep IS-vrouwen, maar omdat er meerdere van dat soort campagnes door uiteenlopende partijen waren opgezet is volgens de rechter niet duidelijk bewezen dat A. gehoor gaf aan oproepen van IS om de vrouwen te steunen. "En in die zin een bijdrage leverde aan de organisatie. Dat is niet het geval." A. had wel contacten met verschillende personen in Syrië. "Maar daarvoor geldt hetzelfde. Op basis van het dossier kan niet worden vastgesteld dat deze personen deelnamen aan IS", zei de rechter. "Dat u voornamelijk vrouwen hielp die in IS-gebied waren geweest is ook onvoldoende om vast te stellen dat u daarmee IS zou steunen." A. zamelde in totaal 107.000 dollar in en stuurde dit met behulp van een ondergrondse bankier naar Syrië, waarbij hij volgens de rechtbank ontsnappingen uit kampen plande en coördineerde. Het geld ging overwegend naar Nederlandse vrouwen. Zeven van hen zijn teruggekeerd naar Nederland. Van hen zijn vier veroordeeld voor terroristische feiten, de andere drie worden daarvoor nog vervolgd. Samir A. werd twee jaar geleden opgepakt. Naar eigen zeggen bood hij slechts humanitaire hulp omdat de Nederlandse overheid de vrouwen en hun kinderen in de kampen in Syrië aan hun lot overliet. Maar de rechtbank zei dat A. wist dat een groot aantal vrouwen op de nationale sanctielijst terrorisme staat. "U wist dus dat versturen van geld naar personen op die lijst strafbaar was. U hebt op zijn minst het risico genomen dat het geld terecht zou kunnen komen bij IS en gebruikt zou worden voor terrorisme. Daarmee is sprake van voorwaardelijk opzet", sprak de rechter. "Bovendien bestaat het verstrekken van humanitaire hulp in de regel niet uit het verstrekken van financiële middelen, maar uit het verstrekken van goederen, voedsel of medische zorg." A. zat al 389 dagen vast in voorarrest en heeft daardoor bijna de helft van zijn straf al uitgezeten. A. is eerder veroordeeld tot negen jaar gevangenisstraf voor terrorisme en kwam in september 2013 vrij. Hij was lid van de Hofstadgroep, een destijds berucht netwerk van radicaalislamitische jongeren.||https://nos.nl/artikel/2442738-2-5-jaar-cel-voor-ex-lid-hofstadgroep-samir-a
2022-08-31||Schurft blijft rondgaan in Nederland: 'Taboe moet eraf'|| Het aantal mensen met schurft was eind vorig jaar en begin dit jaar groter dan eerdere jaren en hoewel de cijfers enigszins lijken te stabiliseren, blijven er zorgen. Experts hameren op het belang van voorlichting om onder meer het taboe te doorbreken en ervoor te zorgen dat mensen elkaar niet steeds opnieuw besmetten. "Het drijft mensen echt tot wanhoop", zegt dermatoloog Annemie Galimont. Zij ontvangt onder meer in het Bravis ziekenhuis in Roosendaal patiënten met schurft. "Ze hebben hier echt enorm last van. Het gaat niet om een beetje jeuk. Ze slapen 's nachts soms bijna niet. En als je iets over het hoofd hebt gezien bij het behandelen, ben je weer terug bij af." Omdat er geen meldingsplicht is, is het lastig om een algeheel beeld te krijgen van hoe groot het probleem in Nederland is. De GGD's laten wel aan het RIVM weten dat er sprake is van een toename. "Helaas zien we al sinds 2015 een toename van schurft in onze regio", vertelt ook een woordvoerder van GGD Hollands-Midden. Ook zijn de weekcijfers van huisartsen, die onderzoeksinstituut Nivel verzamelt, een indicatie. Hieruit blijkt dat dit jaar per week tussen de tien en twintig mensen per 100.000 mensen met schurft bij de huisarts kwamen. Galimont waarschuwt voor een "pingpong-effect". Het is noodzakelijk dat iemand met schurft iedereen in de omgeving waarschuwt en dat deze personen ook worden behandeld, anders blijven mensen elkaar besmetten. "Het is niet verplicht om elkaar te waarschuwen als je schurft hebt. En dat doen mensen vaak niet uit schaamte." Hoewel de dermatoloog benadrukt dat het lang niet alleen om studenten gaat die worden besmet, loopt deze groep wel grotere risico's vanwege de vele sociale contacten die zij hebben, zeker als zij in studentenhuizen wonen en niet iedereen tegelijk zich laat behandelen. Daarom gaat het RIVM waarschijnlijk later dit jaar een campagne starten die op studenten gericht is, meldt een woordvoerder. Ook zij spreekt haar zorgen uit over het "pingpong-effect". Galimont juicht zo'n campagne van harte toe. "Als je aan mensen kunt uitleggen dat het gewoon pech is dat je het krijgt, dan haal je het uit de taboesfeer." Nivel onderzocht hoeveel mensen tussen de 15 en 24 jaar met schurft de huisarts bezoeken, de blauwe lijn is het aantal in 2022: Nog altijd is ieder jaar een lichte stijging te zien van het totale aantal gevallen en in 2021 en begin 2022 was zelfs sprake van een enorme piek. Galimont is er nog altijd verbaasd over. "We dachten in het begin zelfs dat we een nieuwe mijt hadden die ver kon springen, maar het ging om een toename van mensen die ondanks de lockdown stiekem contact hadden met andere familieleden of vrienden. En zeker ook in de studentenhuizen was een toename." Dat de cijfers nog altijd hoog zijn, wijt zij onder meer aan het feit dat mensen weer meer reizen. "En jongeren pakken hun leven ook weer meer op en die hebben veel meer lichamelijke contacten. Dat zie ik bij mijn puberkinderen ook. Die kleven aan elkaar, en lenen kleding uit. Maar ook zakenmensen in dure hotels kunnen het krijgen." Zo ziet schurft eruit: Er doen verhalen de ronde dat er een schurftmijtmutatie is die minder gevoelig is voor medicijnen, zegt de RIVM-woordvoerder. "Maar dat is nog niet aangetoond". De GGD's en de Nederlandse Vereniging voor Dermatologie en Venereologie laten hier ook onderzoek naar doen. Galimont maakt zich tot nu toe weinig zorgen over resistente mijten. "We denken dat de meeste infecties niet overgaan omdat de behandeling niet precies uitgevoerd is, bijvoorbeeld omdat mensen te weinig crème smeren." Of de toename van de aandoening in Nederland een halt toe te roepen is is de vraag. En het geheel uitroeien in ons land is een illusie, stelt Galimont. "Zolang er globalisering is, gaat dit rond." Zij denkt dat wij er gewoon aan moeten wennen dat het er is. "Hoofdluis hebben we ook nog steeds, en voetschimmel ook."||https://nos.nl/artikel/2442733-schurft-blijft-rondgaan-in-nederland-taboe-moet-eraf
2022-08-31||Regenboogzebrapad beklad in Tholen: 'Als je ballen hebt doe je dit overdag'|| In de Zeeuwse plaats Tholen is een regenboogzebrapad beklad. Het pad ligt er sinds afgelopen weekend en is door onbekenden aangelegd. De gemeente gaat de teksten en de kleuren verwijderen. Het pad is gemaakt voor de 23-jarige Emma Smits uit Tholen. Zij kwam onlangs in het televisieprogramma Au Pairs uit de kast en vroeg zich af waarom er in haar gemeente nog geen regenboogzebrapad was. Onbekenden hebben daarop een bestaand zebrapad in Tholen in regenboogkleuren geschilderd en er de tekst 'for Emma' bij gezet. De gemeente besloot dat het pad kon blijven liggen tot een regenbui de kleuren had weggespoeld. Maar vanochtend werden ineens teksten op het zebrapad ontdekt. De gekleurde banen zijn vermoedelijk vannacht beklad met religieuze verwijzingen als "Sodom en Gomorra". Emma Smits zegt tegen Omroep Zeeland de bekladdingen kinderachtig en laf te vinden. "Diep van binnen raak je me er echt wel een beetje mee. Aan de andere kant denk ik: hoe zielig ben je dat je dit doet en hier tijd voor maakt. Doe het dan overdag, dan heb je ballen en dan laat je je mening zien." Burgemeester Sijbers van Tholen heeft schriftelijk gereageerd op de bekladdingen. "Dit kan echt niet. En past niet in een samenleving die met respect naast elkaar leeft. We roepen iedereen op met onderling respect elkaar de ruimte te geven en open en respectvol met elkaar in gesprek te gaan." "De teksten en daarmee ook de kleuren worden per direct van het zebrapad verwijderd", aldus de burgemeester. Volgens Emma tonen de bekladdingen aan het slecht gesteld is met de homoacceptatie in Tholen. "Nu komt er natuurlijk niemand meer uit de kast. Ik hoop dat de gemeente er iets aan gaat doen. Dit laat zien dat Tholen veel te gelovig is en dat de lhbti-gemeenschap niet wordt geaccepteerd. Ik vind het zielig voor jongeren en ouderen die hierdoor niet zichzelf kunnen zijn." Ze liet eerder al weten dat ze niet verwacht dat er een permanent regenboogzebrapad in Tholen zal komen. "Het zou een mooi gebaar zijn van de gemeente, maar er zijn hier te veel kerken die er weerstand tegen bieden."||https://nos.nl/artikel/2442730-regenboogzebrapad-beklad-in-tholen-als-je-ballen-hebt-doe-je-dit-overdag
2022-08-31||Klein meisje overleden bij zwaarste hagelbui in 20 jaar in Catalonië|| In de Spaanse autonome regio Catalonië is een meisje van anderhalf jaar om het leven gekomen nadat ze op haar hoofd was geraakt door een hagelsteen. Ze werd gewond naar een ziekenhuis in Girona gebracht waar ze is overleden, melden lokale media. Nog eens vijftig mensen raakten gewond bij de hagelbui in de noordoostelijke regio, schrijft de krant El País. Ruim dertig slachtoffers werden naar het ziekenhuis gebracht, voornamelijk met hoofdwonden. De Catalaanse president Aragonès heeft zijn medeleven betuigd aan de nabestaanden van het meisje. "Ik ben pijnlijk getroffen door deze tragedie", schrijft hij op Twitter. "Een hele dikke knuffel." De provincie Girona werd gisteravond een paar minuten lang geteisterd door de zware hagelbui. Volgens El País ging het om de zwaarste hagelbui die in twintig jaar tijd is geregistreerd in Catalonië. Hagelstenen ter grootte van tennisballen, sommige bijna tien centimeter groot, lieten een spoor van vernieling achter in de buurt van de stad Girona. Op sociale media werden beelden gedeeld van de hagelstenen: In omliggende dorpjes werd schade gemeld aan huizen en tientallen auto's. Ook zijn elektriciteitsleidingen beschadigd geraakt. In verschillende delen van Catalonië werd gisteren een weeralarm afgegeven voor het naderende noodweer. Volgens de Spaanse meteorologische dienst werd de zware bui aangewakkerd door de hitte die er nog steeds is in het gebied. Ook vandaag geldt in Girona nog weercode oranje, omdat er nog altijd kans is op harde wind en hagel. In de regio rond Barcelona wordt storm en zware regenval verwacht.||https://nos.nl/artikel/2442725-klein-meisje-overleden-bij-zwaarste-hagelbui-in-20-jaar-in-catalonie
2022-08-31||Onderzoeksraad: informatie over fataal mortierongeval Mali achtergehouden|| Het ministerie van Defensie, de Koninklijke Marechaussee en het Openbaar Ministerie wisten dat er niet met zorg met de munitie omgegaan is en dat dat de oorzaak was van het fatale mortierongeluk in Mali in 2016. Toch werd dit niet naar buiten gebracht. In plaats daarvan hielden de instanties vast aan de uitkomsten van eigen onderzoek, ook toen bleek dat die hoogstwaarschijnlijk onbetrouwbaar waren. Dat concludeert de Onderzoeksraad voor Veiligheid (OVV). De OVV publiceerde in 2017 een kritisch rapport, waaruit bleek dat Defensie "ernstig tekort was geschoten". De veiligheid van de mortiergranaten en de gezondheidszorg voldeden niet. De OVV concludeerde dat het ontstekingsmechanisme van de mortiergranaat instabiel was en dat dat door de opslag kwam. Door vocht en de warmte werden de mortiergranaten schokgevoelig en explosief, waardoor de voortijdige ontploffing kon gebeuren. De OVV was een onderzoek gestart na het ongeluk in Mali op 6 juli 2016. Tijdens een oefening met een 60-millimetermortier ontplofte een granaat. Twee militairen kwamen om het leven en een derde raakte zwaargewond. Naar aanleiding van het onderzoek, dat in 2017 afgerond werd, en de politieke nasleep stapten toenmalig minister Hennis van Defensie en Commandant der Strijdkrachten Tom Middendorp, op. Hennis erkende dat er fouten zijn gemaakt bij de aanschaf, opslag en het gebruik van de aangeschafte mortiergranaten. Na het ongeval kwamen Defensie en de Koninklijke Marechaussee (Kmar) met eigen onderzoeken naar het ongeval. Zij plaatsten toen vraagtekens bij de conclusies van de OVV. Volgens Defensie was een fabricagefout de oorzaak van het ongeval. Door deze fout zou de granaat op scherp hebben gestaan. Omdat de feitenonderzoeken van de marechaussee en de Onderzoeksraad niet eensluidend zijn over de oorzaak van het ongeval, besloot het Openbaar Ministerie begin vorig jaar geen medewerkers van Defensie strafrechtelijk te vervolgen. Dat is opmerkelijk. Het OM heeft in 2019 namelijk een onafhankelijk Brits onderzoek uit laten voeren. Die Britse experts onderschreven de conclusies van de OVV. Maar dit expert report is door het OM niet openbaar gemaakt en niet eerder gedeeld met Defensie. Het rapport bevat naast conclusies ook verschillende leerpunten voor Defensie, maar daar wisten ze dus niet van het bestaan van het onderzoek. "Gelet op de bevindingen in het rapport was het te verwachten geweest dat het OM het rapport na lezing meteen in 2019 met Defensie, in de rol als verantwoordelijk werkgever had gedeeld", schrijft de OVV in het woensdag gepubliceerde rapport. De OVV besloot het eigen onderzoek uit 2017 te heropenen omdat de eigen conclusies strijdig waren met die van onder meer Defensie, maar stelt nu vast dat er "geen nieuwe feiten zijn gevonden die aanleiding geven tot heroverweging van de conclusies uit het eerdere onderzoek". Het ministerie van Defensie heeft de conclusies van de OVV bij het verschijnen in 2017 al gesteund. Hennis zei toen dat ze de aanbevelingen van de onderzoeksraad zou overnemen.  Ook nu weer onderschrijft minister Ollongren in een Kamerbrief de conclusie van de OVV. "Ook deel ik de pijnlijke constatering van de OVV dat Defensie eerder meer informatie met de OVV had moeten delen. De OVV had in 2019, toen het rapport van het Kenniscentrum Wapensystemen & Munitie aan de OVV werd aangeboden, alle bevindingen van dit interne onderzoek moeten ontvangen." Uit het onderzoek van de OVV in 2017 kwam ook naar voren dat de aanschaf, het beheer en gebruik van munitie binnen Defensie niet verliep volgens de eigen richtlijnen. Na het fatale ongeluk in Mali zijn de resterende circa 10.000 granaten geblokkeerd. Deze liggen opgeslagen in Nederland, op een oefenterrein in Duitsland en op een defensieterrein op Aruba. Ze wachten nog altijd op ontmanteling. In april 2021 zijn voorbereidingen voor de ontmanteling van de granaten stilgelegd. De Arbeidsinspectie concludeerde dat er bij de voorgenomen werkzaamheden sprake zou zijn van ernstig gevaar voor het personeel. Ollongren schrijft in de Kamerbrief dat er nu gekeken wordt hoe de granaten veilig ontmanteld kunnen worden. De Kamer wordt hier voor 20 oktober over geïnformeerd, als er een debat over dit onderwerp gepland staat.||https://nos.nl/artikel/2442724-onderzoeksraad-informatie-over-fataal-mortierongeval-mali-achtergehouden
2022-08-31||Dodental ongeval Nieuw-Beijerland aangepast: ongeboren kind nu ook meegeteld|| De gemeente Hoeksche Waard heeft het dodental van het ongeval met een vrachtwagen in Nieuw-Beijerland bijgesteld naar zeven. Een van de zes dodelijke slachtoffers die tot nu toe gemeld werden was hoogzwanger. In overleg met de familie spreekt de gemeente nu van "zeven slachtoffers waaronder één ongeboren kindje". De politie sprak van zes doden, maar zondag zei burgemeester Aptroot al dat hij wilde spreken van zeven doden. Nu heeft de gemeente het dodental officieel bijgesteld. Vandaag is een condoleanceregister geopend op twee gemeentehuizen in Hoeksche Waard. Ook is er sinds gisteren een online condoleanceregister. Tot 15.00 uur hadden ongeveer 500 mensen daar online iets ingeschreven en ongeveer veertig mensen op de gemeentehuizen. Aptroot schreef als eerste in de registers: "Het verlies is onmetelijk en het verdriet is immens groot. De Hoeksche Waard is diep geraakt, in diepe rouw. Laten we elkaar vasthouden en er voor elkaar zijn." De vrachtwagen reed zaterdag in op een groep van tientallen mensen die onderaan een dijk een barbecue hielden. Naast de doden vielen er zeven gewonden. De chauffeur, een 45-jarige Spanjaard, bleef ongedeerd en zit vast. Hij wordt verdacht van het veroorzaken van een verkeersongeval met dodelijk en zwaar lichamelijk letsel.||https://nos.nl/artikel/2442723-dodental-ongeval-nieuw-beijerland-aangepast-ongeboren-kind-nu-ook-meegeteld
2022-08-31||In de mist van de oorlog roept het Oekraïense tegenoffensief vooral vragen op|| De Britten noemen het de fog of war. In de mist van een oorlog is betrouwbare informatie moeilijk te achterhalen. Het Oekraïense offensief in het zuiden is daar een uitstekend voorbeeld van. Na maanden van speculatie kondigden de Oekraïense strijdkrachten deze week hun tegenoffensief aan rond de cruciale havenstad Cherson. Maar Kiev geeft sindsdien nauwelijks informatie vrij. Zoals met elke oorlog is het conflict ook een propagandastrijd. Telegram-kanalen meldden dat Oekraïense gevechtseenheden door Russische linies waren gebroken en dat Russische soldaten in paniek waren weggevlucht. Moskou verklaarde dat ze het tegenoffensief eenvoudig hadden afgeslagen en dat de Oekraïense operatie meteen een mislukking was. Voor journalisten is het onmogelijk vast te stellen wat waar is. Zo was de situatie gisteren:  Vooralsnog roept het tegenoffensief vooral vragen op. Vier dagen voordat de operatie begon, sprak de NOS met Ihor Zjovkva, een hoge adviseur van president Zelensky. Over de vraag of de Oekraïense strijdkrachten klaar waren voor een tegenoffensief bij Cherson, was hij helder. "Als we genoeg wapens zouden hebben, was het offensief allang begonnen. Maar op dit moment hebben we niet genoeg wapens. Daarom werkt onze president samen met alle leiders van de Europese Unie om de wapens te krijgen die we nodig hebben." Toch begon het tegenoffensief vier dagen later. Hoe moeten we de uitspraak van Zjovkva uitleggen? Hadden ze op het laatste moment alsnog voldoende wapens gekregen van het Westen? Was dit bedoeld om Rusland zand in de ogen te strooien? Of was het vooral een pleidooi richting het Westen voor nog meer wapens? Over de plannen voor een tegenoffensief was Zjovkva bewust vaag. "Ik ben geen militair expert", zei hij herhaaldelijk. "Je kan beter met onze generaals hierover praten. Maar wij zullen nooit de bredere strategie onthullen, anders kan de vijand er gebruik van maken." NOS-verslaggever Arjen van der Horst sprak uitgebreid met Ihor Zjovkva, adviseur van de Oekraïense president Zelensky: Dat neemt niet weg dat Rusland wel degelijk rekening hield met een tegenoffensief. De afgelopen weken hebben de Russen manschappen verplaatst vanuit het front in Oost-Oekraïne naar Cherson. Oekraïne heeft de Russische troepenopbouw proberen te ontregelen met de raketsystemen die het van westerse landen heeft gekregen. Maar het heeft niet kunnen voorkomen dat grote aantallen Russische soldaten als versterking zijn aangekomen in en rond de havenstad. Het bedrijf Rochan Consultancy houdt al sinds het begin van de oorlog de Ukraine Conflict Monitor bij, waarin het alle bewegingen van de Oekraïense en Russische strijdkrachten registreert. Volgens een analyse van de firma waren er eind juli 13 Russische gevechtsbataljons aanwezig in de regio Cherson, maar is dat aantal binnen een maand uitgebreid naar 25 tot 35 bataljons. "Oekraïne heeft zijn kans gemist", constateert analist Konrad Muzyka van Rochan Consulting in een interview met het Britse weekblad The Economist. "Oekraïne heeft niet genoeg manschappen om de aantallen aan Russische zijde te evenaren." De Oekraïense strijdkrachten hebben deze oorlog bewezen dat ze uitstekend posities kunnen verdedigen tegen een Russische overmacht. Maar een tegenoffensief is een geheel andere uitdaging. Gangbare militaire doctrines schrijven voor dat de aanvallende partij veel meer manschappen nodig heeft dan de tegenstander die zich heeft ingegraven. Bovendien vergt het grote hoeveelheden munitie en snelle aanvoerlijnen. Sinds de mobilisatie van alle mannen tussen de 18 en 60 jaar kan Oekraïne in principe beschikken over miljoenen soldaten, maar een groot deel is op zijn best licht getraind. Bij een offensief heb je goed getrainde militairen nodig die de nodige ervaring hebben in oorlogsvoering. In die categorie beschikt Oekraïne over veel minder manschappen dan Rusland. "De afgelopen acht jaar zijn de Oekraïense strijdkrachten briljant geworden in defensieve acties. Maar ze hebben slechts beperkte of helemaal geen ervaring in grootschalige aanvalsoperaties", stelde de Oekraïense kolonel Serhi Hrabsky begin augustus nog. Waarom heeft Oekraïne dan alsnog besloten tot een tegenoffensief? Dat kan verschillende redenen hebben. De zomer loopt op haar einde en een tegenoffensief in de herfst en winter, als de grond modderig is, is een stuk moeilijker. Bovendien is een aanval goed voor het Oekraïense moreel. Ook valt niet uit te sluiten dat dit een schijnoffensief is. Dat kan een vrij effectieve tactiek zijn. Alleen al de dreiging van een offensief dwingt om Rusland manschappen en materieel weg te halen van andere posities aan het front. Op dat vlak heeft Oekraïne al een succes geboekt, want Rusland haalde deze maand troepen weg uit het bezette stadje Izjoem. De manschappen in Izjoem werden tot dan toe ingezet bij de aanvallen op het zwaar belegerde Charkov. Maar of dit het grootschalige tegenoffensief is waarmee Oekraïne de havenstad Cherson gaat bevrijden, valt nog te bezien. Die mist moet nog optrekken.||https://nos.nl/artikel/2442719-in-de-mist-van-de-oorlog-roept-het-oekraiense-tegenoffensief-vooral-vragen-op
2022-08-31||Komt er een einde aan de marktprijs voor elektriciteit?|| Niet alleen de gasprijs bereikt een duizelingwekkende hoogte, ook de elektriciteitsprijs zit inmiddels op een ongekend hoog niveau. Dat is volgens critici niet nodig en de Europese Commissie zint op maatregelen. De hoge gasprijs is het gevolg van de verminderde aanvoer van Russisch gas. De hoge elektriciteitsprijs heeft voor een groot deel te maken met de manier waarop in Europa de energiemarkt gereguleerd is. Stroom wordt opgewekt met behulp van gascentrales, kolencentrales, kerncentrales, waterkrachtcentrales, windturbines en zonnepanelen. Terwijl in Europa maar 14 procent van alle elektriciteit wordt opgewekt met behulp van aardgas bepaalt de prijs van aardgas wel voor een groot deel de prijs van elektriciteit. In Nederland is die verhouding overigens anders: daar wordt 40 procent van de elektriciteit opgewekt met behulp van aardgas. Als alle beschikbare elektriciteit op de vrije markt is aangeboden en de vraag voor de volgende dag is berekend, komt het laatste beetje elektriciteit dat moet worden opgewekt vaak van een gascentrale. Die kunnen het makkelijkst aan, uit, harder en zachter gezet worden. Gas is op dit moment ongekend duur. De laatste aanbieder bepaalt uiteindelijk de elektriciteitsprijs. Alle aanbieders van stroom krijgen vervolgens deze prijs voor de stroom die ze op de markt brengen en dat leidt tot de ongekend hoge elektriciteitsprijs. Ook de eigenaren van windmolens, zonnepanelen en kerncentrales profiteren dus van de hoge gasprijs, terwijl ze niet de kosten hebben. Daardoor staat de koppeling tussen de gas- en de elektriciteitsprijs ter discussie, en daarmee ook de marktwerking in de energiesector. "Ontkoppeling kan leiden tot een halvering van de elektriciteitsprijs en misschien nog wel meer," zegt Martien Visser, energiedeskundige van de Hanzehogeschool in Groningen. "Nu bepaalt de laatste aanbieder de prijs, dat is de logica van de markt. Je ziet het ook bij gas, daar is maar één prijs, ook al is gas uit Groningen veel goedkoper dan gas uit Rusland, de Verenigde Staten of het Midden-Oosten." De levering van energie aan huishoudens en bedrijven is niet altijd een vrije markt geweest. De grote energiebedrijven in Nederland - die nu allemaal in buitenlandse handen zijn - waren vroeger openbare nutsbedrijven en eigendom van de overheid. Prijzen konden gereguleerd worden, tot 20 jaar geleden besloten werd dat concurrentie op de vrije markt zou zorgen voor een beter functionerende energievoorziening. Dat is niet zonder slag of stoot gegaan, maar niet eerder was er zo veel discussie over de manier waarop de energiemarkt in Europa is gereguleerd. De paniek slaat toe bij verschillende regeringen in Europa. Veel burgers kunnen hun energierekening niet meer betalen en bedrijven die veel energie gebruiken komen in de problemen. Als Brussel een prijsplafond op gas zet, loopt Europa het risico dat Azië meer betaalt voor vloeibaar gas (LNG) en dat verhoogt het risico op een gastekort in de winter. Als de laatste bieder niet langer de prijs van elektriciteit bepaalt, krijgen eigenaren van windmolens en zonnepanelen minder geld voor hun elektriciteit. "Je maakt daarmee het vertrouwen kapot voor investeringen in duurzame energie", vreest Visser. Energiebedrijven extra belasten die nu torenhoge winsten maken klinkt misschien logisch, maar veel van die bedrijven hebben ook grote verliezen geleden in de coronapandemie toen de energieprijzen juist extreem laag waren. Visser adviseert politici om niet als een olifant door de porseleinkast van de energiemarkt heen te walsen. "Het heeft vele jaren gekost om de energiemarkt te reguleren en het is vreselijk lastig om dat even snel weer te veranderen. Je moet heel goed analyseren wat er is misgegaan en geen ondoordachte dingen doen." Toch ziet ook hij dat er dingen misgaan. "De markt moet zorgen voor een faire prijs voor energie voor burgers en bedrijven en dat mislukt op dit moment. Verder zou je verwachten dat de markt vanwege de hoge gasprijs fors zou investeren in duurzame alternatieven. Maar ook dat gebeurt nog niet voldoende." De minst slechte maatregel is het subsidiëren van gas dat gebruikt wordt in gascentrales, denkt hij. "Door alleen de gasprijs voor de productie van elektriciteit een beetje te subsidiëren druk je de kostprijs van alle elektriciteit, met beperkte kosten voor de overheid." In Nederland zou dit overigens wel meer kosten dan in veel andere landen, doordat hier naar verhouding dus veel meer elektriciteit wordt opgewekt door gascentrales. Een alternatief voor ingrijpen in de energiemarkt is inkomenssteun voor de gebruikers. Tot nu toe heeft dit de voorkeur van het Nederlandse kabinet. Nederland was net als Duitsland altijd fel tegen ingrijpen in de energiemarkt. Of dat zo blijft, nu Duitsland aan het schuiven is, moet de komende week blijken op weg naar een EU-bijeenkomst over de hoge energieprijzen.||https://nos.nl/artikel/2442718-komt-er-een-einde-aan-de-marktprijs-voor-elektriciteit
2022-08-31||Minimumloon volgend jaar 10 procent omhoog, dit jaar geen koopkrachtreparatie|| Er beginnen details naar buiten te komen over het begrotingsakkoord dat het kabinet vannacht heeft gesloten. Bronnen zeggen dat er volgend jaar vele miljarden worden uitgegeven om de koopkracht van de Nederlanders op peil te houden. Naar verluidt gaat het om een ongekend groot pakket van meer dan 15 miljard euro. Slecht nieuws is dat het kabinet tot de conclusie is gekomen dat het definitief niet mogelijk is om nog voor dit jaar extra ondersteuningsmaatregelen te nemen. Na afloop van het nachtelijk beraad wilden de betrokkenen geen details prijsgeven, maar nu blijkt dat het minimumloon volgend jaar in één keer met 10 procent omhoog gaat. Dat is sneller en meer dan verwacht, want het zou in drie stappen van 2,5 procent gaan. Het minimumloon is gekoppeld aan uitkeringen als de bijstand en de AOW, dus ook die groepen gaan erop vooruit. De verlaging van de accijnzen op brandstof zoals die nu al geldt, wordt voorlopig voortgezet. Die zou per 1 januari verdwijnen, maar wordt nu pas in de loop van volgend jaar afgebouwd. De korting op de energieprijzen blijft ook, al gaat die niet langer via een lagere btw, maar via een lagere energiebelasting. Het belastingpercentage in de eerste schijf van de inkomstenbelasting gaat omlaag. Tegelijkertijd gaat het kindgebonden budget, dat lage inkomens krijgen, flink omhoog. Ook andere toeslagen, zoals de huur- en zorgtoeslag, worden hoger. Op die manier wil het kabinet niet alleen de lage inkomens ondersteunen, maar ook de middeninkomens. Onduidelijk is nog of het miljardenpakket voldoende is om alle koopkrachtverlies te compenseren. Premier Rutte en minister Kaag van Financiën hebben de afgelopen tijd steeds gezegd dat ze alleen de hardste klappen op kunnen vangen. "We zullen allemaal een beetje armer worden", zei Rutte eerder. De rekening voor het pakket wordt vooral gelegd bij bedrijven en mensen met vermogen. Daarvoor gaat de belasting omhoog, zeggen de bronnen. Ook energiebedrijven als Shell en Exxon worden hoger aangeslagen. De zogeheten mijnbouwheffing die ze betalen voor het winnen van olie en gas gaat daarvoor omhoog. Aan de andere kant heeft het kabinet ook meevallers: door de historisch hoge inflatie en de daardoor stijgende prijzen komt er meer btw binnen en ook de hoge gasprijzen zijn goed voor de schatkist. Van verschillende kanten is de afgelopen tijd aangedrongen op nog meer koopkrachtreparatie dit jaar, omdat veel huishoudens nu al in grote problemen dreigen te komen. Maar volgens het kabinet is dat dus echt niet mogelijk, vooral omdat uitvoeringsinstanties als de Belastingdienst en het UWV zulke veranderingen niet op korte termijn kunnen doorvoeren. De Miljoenennota wordt traditioneel op Prinsjesdag gepresenteerd door het kabinet. Dat is dit jaar op 20 september. Tot die tijd zullen de bewindspersonen er in het openbaar niets over zeggen.||https://nos.nl/artikel/2442714-minimumloon-volgend-jaar-10-procent-omhoog-dit-jaar-geen-koopkrachtreparatie
2022-08-31||Onafhankelijk onderzoek naar rechters in toeslagenaffaire tegengehouden|| Een onafhankelijk onderzoek naar de vraag of kinderen van toeslagenouders uit huis zijn geplaatst vanwege de ontstane schulden, wordt niet uitgevoerd. Dat zegt rechter en universitair docent Bart Tromp die in eerste instantie bij dat onderzoek betrokken was, in een interview in het AD. De Raad voor de rechtspraak wil niet meewerken daaraan, omdat die zelf onderzoek wil doen. Dat vindt Tromp zorgelijk, legt hij uit in het NOS Radio 1 Journaal. "Het is net de slager die zijn eigen vlees keurt. Ik ben voor onafhankelijk wetenschappelijk onderzoek, omdat je dan zeker weet dat politieke belangen geen rol kunnen spelen." Het CBS becijferde dat 1675 kinderen uit huis werden geplaatst, nadat hun ouders door de Belastingdienst ten onrechte als fraudeurs werden aangeduid. Het onderzoek dat de Rijksuniversiteit Groningen onder leiding van Tromp wilde uitvoeren, zou ertoe hebben kunnen leiden dat de uithuisplaatsingen opnieuw onder de loep zouden worden genomen door de rechter. "Wij kunnen als universiteit toegang krijgen tot de gegevens van het CBS", zegt Tromp. "Op basis daarvan kunnen wij ook vrij snel digitale dossiers van uithuisplaatsingen onderzoeken, om te zien of er een verband is tussen wat ik inmiddels 'toegebrachte schulden' noem, en uithuisplaatsingen. Ik moet helaas vaststellen dat het onderzoek niet van de grond komt door een gebrek aan medewerking." De Raad voor de rechtspraak zegt in een reactie tegen de krant dat zelf onderzoek doen de enige optie is. "De Raad voor de rechtspraak hecht eraan dit onderzoek onder eigen regie uit te voeren, zodat op basis van dossiers en rechterlijke beslissingen inzicht wordt verkregen. In ons staatsbestel hebben we met elkaar afgesproken dat rechters het werk van andere rechters controleren om zo de onafhankelijke positie van rechters te waarborgen." Tromp vindt dat belangrijke kernwaarden van de rechtstaat niet worden gerespecteerd door de Raad: controleren of iedere staatsmacht goed functioneert en open zijn voor onafhankelijk wetenschappelijk onderzoek. "Er kan ook iets fout gaan in de wijze waarop rechters hun beslissingen nemen. Je moet ervoor openstaan om dat te onderzoeken." "We kunnen de toeslagenfraude niet afsluiten als je niet ook bereid bent om te kijken naar het functioneren van rechters. Al was het maar om te bevestigen dat het geen rol heeft gespeeld. Maar als je tot die bevestiging komt, dan heb je een heel waardevol gegeven. Dan moet je je als jeugdhulpverleners en als rechters afvragen of je niet veel meer gefocust moet zijn op de gevolgen van de aanhoudende schuldenproblematiek en armoedeproblematiek die zo veel gezinnen treft." Die problemen zullen in de nabije toekomst waarschijnlijk een nog belangrijker factor worden, aangezien de koopkracht is gedaald en de prijzen van levensonderhoud stijgen. "Daarom moet de rechtspraak juist nu weten of rechters schulden voldoende in beeld hebben als zij beslissen over uithuisplaatsingen", besluit Tromp.||https://nos.nl/artikel/2442713-onafhankelijk-onderzoek-naar-rechters-in-toeslagenaffaire-tegengehouden
2022-08-31||Treinuitval in hele land door staking in zuiden en oosten|| Hoewel het personeel van de NS vandaag alleen in het zuiden en oosten van het land staakt, is er in het hele land sprake van treinuitval. De NS verwacht dat dit de hele dag zo zal zijn, "maar het ergste is achter de rug".  "Het spoor is zo verweven dat we dit ook in andere delen van het land merken. Daarnaast ondervinden we naweeën van dinsdag", zegt een woordvoerder tegen persbureau ANP. Gisteren lag het treinverkeer in het hele land stil vanwege staking in het midden van het land. "We hebben daardoor moeite gehad om treinen op de juiste plek te krijgen om te kunnen starten. Dit verklaart dat er treinen uitvallen en mogelijk ook korter zijn dan reizigers van ons gewend zijn." Onder meer op Utrecht Centraal was het druk op de perrons. De NS adviseert om de reisplanner te raadplegen. Die is bijgewerkt. Reizigers in het stakingsgebied wordt gevraagd hun reis uit te stellen of alternatief vervoer te kiezen. Treinen rijden tot grotere stations aan de rand van het stakingsgebied: Amersfoort, Zwolle, Ede-Wageningen, Rotterdam Centraal, Dordrecht en Geldermalsen. De staking leidde vanochtend niet tot drukte op de snelwegen. Op het hoogtepunt stond er 81 kilometer file in de ochtendspits. De ANWB hield al rekening met wat minder drukke snelwegen, omdat het zuiden van het land nog zomervakantie heeft. Het is de vijfde en laatste dag van de estafettestaking bij NS. De vakbonden FNV, CNV en VVMC hadden opgeroepen tot de acties omdat onderhandelingen over een nieuwe cao zijn vastgelopen. Ze sluiten meer acties niet uit als het spoorbedrijf niet ingaat op hun looneisen.||https://nos.nl/artikel/2442710-treinuitval-in-hele-land-door-staking-in-zuiden-en-oosten
2022-08-31||'Nabestaanden aanslag Spelen München krijgen 28 miljoen euro smartegeld'|| Een akkoord over smartegeld voor de nabestaanden van de aanslag op Israëlische atleten bij de Olympische Spelen van 1972 in München lijkt aanstaande. Duitsland is bereid om 28 miljoen euro te betalen, meldt persbureau DPA. Over het bedrag wordt al jaren onderhandeld. Nabestaanden hopen dat er een akkoord is voor 5 september. Op die dag is er in München een herdenkingsceremonie, omdat de aanslag dan vijftig jaar geleden heeft plaatsgevonden. In de nacht van 4 op 5 september gijzelden leden van de Palestijnse terroristische beweging Zwarte September elf Israëlische sporters en officials in het olympisch dorp in München. Ze eisten vrijlating van honderden Palestijnse gevangen in Israël en een vrije aftocht. Bij de gijzeling en bij de mislukte bevrijdingsactie door de Duitse politie kwamen alle Israëliërs om het leven. Ook vijf gijzelnemers en een Duitse agent kwamen om. In 1972 en 2002 betaalde Duitsland ongeveer 4,6 miljoen euro als humanitair gebaar voor de getroffenen. Daarnaast kwam er ongeveer een half miljoen euro binnen van het Nationaal Olympisch Comité en donaties van het Duitse Rode Kruis. In 1994 eisten de families van de slachtoffers 40 miljoen mark (ongeveer 20,45 miljoen euro) schadevergoeding vanwege de enorme fouten bij het politieoptreden. De rechtszaak mislukte vanwege de verjaringstermijn. Wat gebeurde er bij de Olympische Spelen in 1972? In deze video leggen we het kort uit: Ook vijftig jaar na de aanslag komt er nog steeds informatie over het drama naar buiten. Zo werd lang aangenomen dat twee van de drie ontsnapte gijzelnemers na de aanslag gedood werden. Maar volgens de nieuwe KRO-NCRV-documentaire Ankie: de olympische weduwe is een tweede gijzelnemer, Mohammed al-Safady, nog op vrije voeten. Zijn neef, een hoge Palestijnse functionaris, zegt dat hij nog leeft. Hij zou in Libanon verblijven, ondergedoken voor de Israëlische geheime dienst. Uit tot nu toe geheim gebleven documenten in het archief van München blijkt dat Safady vijf Israëliërs heeft gedood. Een van hen was schermtrainer Andre Spitzer. Zijn weduwe, Nieuwsuur- en VRT-correspondent Ankie Rechess-Spitzer, hoort in de documentaire na vijftig jaar wie er verantwoordelijk is voor de dood van haar man. 'Ankie: de Olympische weduwe' wordt op 4 en 5 september in twee delen uitgezonden op NPO 1.||https://nos.nl/artikel/2442697-nabestaanden-aanslag-spelen-munchen-krijgen-28-miljoen-euro-smartegeld
2022-08-31||Blussen grote natuurbrand in De Peel duurt nog dagen, 34 hectare in brand|| De grote brand in het natuurgebied De Peel bij Griendtsveen in Limburg is nog niet onder controle, maar breidt zich ook niet meer uit. Volgens de veiligheidsregio is het de brandweer gelukt om de brand te omsingelen. Het gebied van zo'n 34 hectare wordt omsingeld door brandweerlieden en zogenoemde stoplijnen. Dat is een soort grenslijn die de brandweer nat houdt, waarmee het vuur kan worden tegengehouden. Ook heeft de brandweer tegenvuren gemaakt. Daarbij steken ze gecontroleerd branden aan in het gebied, om ze vervolgens te blussen. Zo ontstaan stroken waar het vuur ook niet verder kan verspreiden. De brand in het natuurgebied werd rond 06.30 uur ontdekt. In de uren daarna breidde het vuur zich steeds meer uit. Rond 11.30 uur stond 20 hectare in brand. Een paar uur later, om 14.00 uur, ging het om 34 hectare. Het duurt volgens de brandweer waarschijnlijk nog dagen voordat de natuurbrand eenmaal onder controle is. De veiligheidsregio had aan bewoners van een dertigtal huizen dringend gevraagd om hun woning uit voorzorg te verlaten. Het gaat volgens 1Limburg om huizen aan de Koolweg en Soemeersingel in Helenaveen. Een groot deel van de bewoners volgt dat verzoek niet op. Het gaat ook om een advies, er is nog geen direct gevaar voor deze bewoners. De gemeente Horst aan de Maas had om 14.00 uur een noodverordening ingesteld in het natuurgebied. Die verbiedt mensen om in het gebied te komen. Volgens de gemeente was de maatregel nodig omdat de brand ramptoeristen aantrekt. "De aanwezigheid van de ramptoeristen belemmert de hulpverlening bij de bestrijding van de brand." Beelden van de brand: Het is tot nu toe onduidelijk waardoor de brand is ontstaan. Volgens de Veiligheidsregio heeft de warmte geen rol gespeeld. Twee jaar geleden brak een paar kilometer verderop in de Deurnese Peel de grootste natuurbrand van de laatste decennia in Nederland uit. 800 hectare natuur ging in vlammen op. De zogenoemde Peelbrand begon op 20 april 2020 en duurde tot 16 juni. Wekenlang bleven er smeulende resten in de grond zitten, waardoor de brand af en toe weer oplaaide.  Na die brand zijn meerdere onderzoeken gedaan. Daaruit bleek in november dat die brand bijna niet op natuurlijke wijze kan zijn ontstaan.||https://nos.nl/artikel/2442691-blussen-grote-natuurbrand-in-de-peel-duurt-nog-dagen-34-hectare-in-brand
2022-08-31||Justitie VS: team Trump hield geheime documenten verborgen|| Het Amerikaanse ministerie van Justitie zegt bewijs te hebben dat documenten die voormalig president Trump uit het Witte Huis had meegenomen later zijn verborgen in zijn verblijf in Florida. Dat gebeurde volgens het ministerie om een onderzoek van de FBI tegen te werken. Een advocaat van Trump zou in juni agenten van de FBI "expliciet hebben verboden" om in dozen in een opslagruimte in zijn woning te kijken. Dat meldt het ministerie in een nieuw stuk dat is ingediend bij een hoorzitting over het verzoek van Trump om een zogenoemde special master aan te stellen. Dat is een onafhankelijke partij die soms door een rechter wordt aangesteld in gevoelige zaken om toezicht te houden als documenten worden onderzocht. De zitting over die zaak vindt morgen plaats. Het ingediende stuk van 36 pagina's bevat ook een opvallende foto, die in de VS prominent te zien is bij alle grote nieuwsmedia. Daarop zijn geheime en mogelijk zelfs topgeheime documenten te zien, die verspreid liggen op de vloer van het kantoor van Trump in zijn woning in Mar-a-Lago. Het is de eerste keer dat er beeld is te zien van de inmiddels beladen stukken, die de aanleiding waren voor de inval bij Trump. Hijzelf typeert die operatie als onderdeel van een 'heksenjacht' op hem. Zeker drie documenten die als topgeheim zijn geclassificeerd zijn geprint op briefpapier van het Witte Huis. Nieuwssite Politico spreekt van "een opzienbarende foto". Naast de documenten staat een doos met ingelijste omslagen van het tijdschrift Time. Het ministerie stelt dat het feit dat de documenten zo tussen de persoonlijke eigendommen van Trump lagen "relevant bewijs is voor de wetsovertredingen die worden onderzocht". Zeker drie documenten werden gevonden in een bureaulade, zegt het ministerie. "Alle presidentiële documenten die op grond van het huiszoekingsbevel in beslag zijn genomen, behoren toe aan de Verenigde Staten, niet aan de voormalige president." De special master zou op verzoek van Trump moeten beoordelen of de documenten die op 8 augustus bij een huiszoeking in Mar-a-Lago zijn meegenomen in de zaak geheim moeten blijven. Dat kan bijvoorbeeld het geval zijn bij bepaalde communicatie van de voormalig president. Bij de huiszoeking hebben FBI-agenten ongeveer twintig dozen met daarin geheime documenten, ringmappen met foto's en een handgeschreven briefje in beslag genomen. Trump heeft mogelijk de Amerikaanse spionagewet overtreden door de stukken mee te nemen en thuis te bewaren.||https://nos.nl/artikel/2442690-justitie-vs-team-trump-hield-geheime-documenten-verborgen
2022-08-31||Het leven van Diana in vijf foto's, 25 jaar na haar dood|| Een kwart eeuw geleden eindigde op tragische wijze, door een auto-ongeluk in een tunnel in Parijs, het leven van prinses Diana. Als een van de beroemdste en meest geliefde Britse royals spreekt Lady Di nog altijd tot de verbeelding, net als haar levensverhaal. Royaltyverslaggever Sam Hoevenaar, die voor de 25ste sterfdag van Diana een documentaire maakte, over vijf iconische foto's uit het leven van de prinses. "Dit was achteraf misschien wel de periode waarin ze het gelukkigst was. Hier was ze nog de charmante, verlegen kinderjuf die als Lady Diana Spencer door het leven ging. In deze tijd kon ze nog vol van haar vrijheid genieten. Ze ging geregeld met vriendinnen op stap en woonde in een huis in het centrum van Londen. Het waren haar meest onbezorgde jaren en toen ze prins Charles ontmoette, dacht ze: ik stap een droomwereld binnen." "In mijn documentaire zegt onder anderen de butler van Diana dat ze wist dat Camilla (Parker Bowles, minnares van Charles, red.) daar ergens tussen de mensen zat. Eigenlijk eindigde het sprookje hier al. Je ziet haar naar binnen lopen in St Paul's Cathedral in die grote, dramatische jurk en meteen heen en weer kijken. De hele wereld keek mee, maar zat dus te kijken naar een vrouw die de minnares van haar man zocht." "Diana was als moeder heel anders dan andere moeders in het koningshuis, die hun kinderen voornamelijk lieten opvoeden door nanny's. Zij was een warme moeder die hield van knuffelen en graag met haar zonen bijvoorbeeld naar het pretpark ging. Zo herinneren William en Harry zich haar ook. Ze was daardoor een frisse wind voor het koningshuis en maakte de afstandelijke royals wat menselijker." "Dit is haar befaamde revenge look. Diana droeg deze jurk heel bewust ten tijde van het beroemde interview van Charles in 1994 waarin hij zijn overspel bekende. Ze had haar auto ook expres iets verder weg laten parkeren, zodat ze wat langer moest lopen en dus veel op de foto werd gezet. Ze ging zich kleden als zichzelf. Het maakte haar een mode-icoon en het was een manier om aan Charles te laten zien: this is the new me. Dit is ook de Diana die met de pers speelde. Aan de ene kant waren paparazzi haar grootste vijand. Aan de andere kant wist ze heel goed dat je ze soms naar je hand moest zetten, want je kon er toch niet aan ontkomen." "Ten tijde van haar overlijden had Diana eigenlijk net een jaar totale vrijheid van het Britse koningshuis, na de definitieve scheiding van Charles in 1996. Maar ze had dus ook geen bescherming meer en werd overal opgejaagd door paparazzi. Daarnaast was ze zoekende in haar liefdesleven en ook de mannen in haar leven wisten niet precies wat ze moesten met het leven in de schijnwerpers. Verder deed ze nog veel aan filantropie en bleef ze zich inzetten voor goede doelen, wat ze ook al deed als lid van het koningshuis. Daar heeft ze veel lof voor gekregen, maar ze was dus echt bezig met een zoektocht naar zichzelf. Die heeft ze nooit kunnen afronden." De dood van Diana op 31 augustus 1997 stortte het Verenigd Koninkrijk in diepe rouw. Een terugblik:||https://nos.nl/artikel/2442689-het-leven-van-diana-in-vijf-foto-s-25-jaar-na-haar-dood
2022-08-31||Wakker Dier: Schouten hield 'minder vlees'-boodschap uit campagne|| Vicepremier Carola Schouten was er als minister van Landbouw, Natuur en Voedselkwaliteit persoonlijk verantwoordelijk voor dat het onderwerp vlees zo veel mogelijk uit een klimaatcampagne werd geweerd. Dat valt volgens Wakker Dier te concluderen op basis van overheidsdocumenten die de actiegroep in handen heeft gekregen na een beroep op de Wet open overheid (voorheen WOB). Een jaar geleden bleek al dat de ministeries van Economische Zaken en LNV in 2019 een oproep om minder vlees te eten uit de campagne Iedereen doet wat hadden geschrapt. In nieuwe documenten die zijn vrijgekomen, is te lezen dat dit is gebeurd op aanwijzing van Schouten. Zij was minister van LNV van 2017 tot begin dit jaar. "Ik blokkeer alles wat maar gaat over vlees, naar wens van de minister. Dus het zal vast genoemd worden, maar wordt niet uitgewerkt of opgepakt", schreef een van haar ambtenaren in een intern bericht. Ook komt naar voren dat een of meerdere berichten op sociale media ter goedkeuring aan de minister werden voorgelegd, wat impliceert dat het een gevoelig onderwerp was, stelt Wakker Dier. Verder wordt duidelijk dat Schouten zich zorgen maakte over een artikel van De Telegraaf, waarin vraagtekens werden gezet bij het verminderen van de vleesconsumptie. "De minister reageerde dat ze zich had verbaasd over de thema's die er waren genoemd over landbouw: voedselverspilling en eiwitten/minder vlees. Ze verwees naar De Telegraaf van de afgelopen dagen en stelde dat het onderwerp eiwitten eigenlijk alleen maar schadelijk kan zijn voor het klimaatakkoord", schrijft een ambtenaar. "Ik kan me de verbazing van de minister voorstellen", reageert een andere medewerker. "Het idee was om voedselverspilling en minder vlees te noemen in het rijtje minder douchen en minder vliegen, als onderdeel van een lijst van 30 handelingen die je als burger nu al/zelf kunt doen ihkv CO2 reductie. Gezien de recente publicatie in o.a. De Telegraaf lijkt me herbezinning op dit punt op zijn plaats." In december 2019 is het advies om minder vlees te eten toch nog aan de campagnewebsite toegevoegd. De uitkomst was dat geadviseerd werd om een gevarieerder dieet te kiezen, met peulvruchten en noten als vervangers van vlees. Maar volgens Wakker Dier staat dat enkel op de website en is het onderwerp 'minder vlees' niet op radio en tv behandeld. Een woordvoerder van het ministerie van LNV zegt nu in een reactie dat Schouten ontkent dat ze het minder eten van vlees uit de campagne heeft gehouden. Wel vond ze "eet minder vlees" een te negatieve boodschap. Vandaar dat uiteindelijk de keuze is gemaakt voor een positieve insteek met de oproep om vooral peulvruchten en noten te eten als bron van eiwit, zegt de woordvoerder. Die wijst nog wel op de context waarbinnen het besluit is genomen. Er broeide in 2019 al van alles in de agrarische sector vanwege de stikstofaanpak. Uit onderzoek van Milieu Centraal blijkt dat vlees veel meer uitstoot oplevert dan bijvoorbeeld peulvruchten:||https://nos.nl/artikel/2442685-wakker-dier-schouten-hield-minder-vlees-boodschap-uit-campagne
2022-08-31||Inspecteurs wacht zware klus bij beschoten kerncentrale Zaporizja|| Vrijwel dagelijks zijn er berichten over artilleriebeschietingen of raketinslagen bij de kerncentrale Zaporizja in Oekraïne. Het klinkt haast onwerkelijk, oorlogsgeweld vlak bij kernreactoren. Na alle zorgelijke berichten moet de komende dagen eindelijk meer duidelijkheid komen over wat zich bij het complex heeft afgespeeld. Na wekenlange beschuldigingen over en weer tussen Kiev en Moskou gaat een internationaal team van VN-atoomwaakhond IAEA het nucleaire complex inspecteren. Die controle zou vandaag moeten beginnen en ongeveer tot zondag duren. Het is bizar en ongekend, daarover zijn experts het eens. "Een actieve nucleaire energiecentrale die beschoten wordt tijdens een internationaal conflict, dat is naar mijn weten nooit eerder voorgekomen", zegt Terry Gill, emeritus hoogleraar militair recht. Ook in andere opzichten is de situatie uniek. Zo houden zo'n 200 Oekraïense medewerkers de kerncentrale onder dwang draaiende. Het complex wordt namelijk al bijna een half jaar bezet door Russische strijdkrachten. Dit alles maakt de inspectiemissie eveneens uitzonderlijk, zegt Mark van Bourgondiën, teamleider bij de Nederlandse Autoriteit Nucleaire Veiligheid en Stralingsbescherming. "Het is voor het IAEA volledig nieuw om in dit soort omstandigheden zo'n controle uit te voeren. In die zin wordt het afwachten wat er mogelijk is." De grootste kerncentrale van Europa werd in de eerste week van de Russische invasie ingenomen. Ook toen werd er over en weer geschoten op het enorme nucleaire complex. Daarbij vloog een trainingsgebouw in brand, hier te zien op beelden uit begin maart: Oekraïne zegt dat Rusland de energiecentrale en het naastgelegen dorp Enerhodar gebruikt als legerbasis. Met raketlanceerinstallaties en artillerie worden omliggende steden aan de rivier Dnjepr onder vuur genomen, vertellen functionarissen en inwoners. Ook afgelopen nacht werden in die stad zware bombardementen gemeld. "Soms schieten de Russen vanachter de reactoren", zei een inwoners van Nikopol vorige week tegen The Kyiv Independent. "En soms komen ze aan de zijkant tevoorschijn om te schieten en rijden ze daarna weer terug in dekking." Talloze burgers zijn volgens de lokale autoriteiten bij dit soort aanvallen gedood. Defensie-experts gaan ervan uit dat het Russische leger de kerncentrale gebruikt als schild. Terugschieten brengt immers grote risico's met zich mee. "Er zijn talloze andere plekken om vandaan te schieten, maar op deze manier kan Rusland ongestraft doelwitten bestoken aan de overkant van de Dnjepr en burgerslachtoffers maken", zegt William Alberque van de Britse denktank IISS. Op satellietfoto's van afgelopen maandag is te zien dat het Russische leger inderdaad tanks en pantservoertuigen heeft opgesteld vlak bij kernreactoren. Verder is vastgesteld dat er schade is aan enkele bijgebouwen op het complex: Hoewel alleen al het plaatsen van tanks of artillerie vlak bij een kerncentrale verboden is in het humanitair oorlogsrecht, denkt het Kremlin er niet aan om troepen en materieel terug te trekken. Die zijn volgens Moskou nodig om het terrein te beschermen. Want volgens de Russische lezing schiet het Oekraïense leger regelmatig op Zaporizja. Moskou beweert dat er afgelopen week meerdere mortieren zijn terechtgekomen op het terrein van de kerncentrale. Maar Kiev zegt dat het Russische leger die aanvallen in scène heeft gezet. Vorige week waren twee van de zes reactoren enkele uren van het stroomnet afgesloten vanwege een brand bij een nabijgelegen kolencentrale. Volgens Energoatom, het Oekraïense staatsbedrijf voor kernenergie, was het vuur veroorzaakt door artilleriebeschietingen. Er is onvoldoende bewijs om te concluderen wie verantwoordelijk is voor de mortierbeschietingen op het complex, concludeerde het Amerikaanse Institute for the Study of War onlangs. Maar aangezien Rusland de controle heeft over het terrein en vrij makkelijk bewijs zou moeten kunnen leveren voor hun claim, stelt het instituut dat de kans groter is dat de Oekraïense lezing klopt. Ondanks alle beschietingen melden zowel de Russen als de Oekraïners dat alle veiligheidssystemen van de kerncentrale nog intact zijn. Voor zover bekend zijn geen van de zes reactoren direct geraakt. Het hoofddoel van de inspectie is vaststellen hoe de kerncentrale er precies aan toe is. Zijn alle systemen nog operationeel, is er schade, en wat is ervoor nodig om de veiligheidssituatie weer op peil te krijgen? Allemaal vragen waar de internationale experts antwoord op willen vinden. Ook centraal staan het welzijn en functioneren van de Oekraïense medewerkers in de centrale. "We weten niet hoe het met ze gaat. Er zijn doden gevallen, er zijn mensen doodgeslagen", zei Petro Kotin, hoofd van het staatsbedrijf dat de Oekraïense kerncentrales beheert, maandagavond in Nieuwsuur. De grote vraag is in hoeverre het IAEA-inspectieteam een volledig beeld zal kunnen krijgen. De exacte werkzaamheden en reisroute zijn bijvoorbeeld nog geheim. Verder zal het Kremlin er volgens Alberque alles aan doen om de situatie rooskleuriger te schetsen. "Het zou verbazingwekkend zijn als Rusland niet zijn legermaterieel zou weghalen voor de controleurs er zijn", zegt Alberque. Ook kernenergie-expert Van Bourgondiën vraagt zich af hoe compleet het beeld van de situatie kan worden, vanwege alle bijzondere omstandigheden. Hij benadrukt ook dat het IAEA geen bevoegdheid heeft om direct in te grijpen als er iets mis is met de veiligheid in de centrale. "Het atoomagentschap kan overheden alleen aanspreken en aanwijzingen geven." Daarnaast zal het IAEA volgens hem ook geen antwoord geven op de vraag wie de kerncentrale heeft beschoten. "Dat is niet de rol van deze inspecteurs." De grootste winst is volgens Van Bourgondiën dat het bezoek een belangrijk startpunt kan zijn voor een diplomatieke oplossing. En dat het een beeld geeft van wat er werkelijk aan de hand is. "Maar zolang er wordt gevochten is er nog steeds een verhoogd risico op een mogelijke kernramp."||https://nos.nl/artikel/2442684-inspecteurs-wacht-zware-klus-bij-beschoten-kerncentrale-zaporizja
2022-08-31||Wekdienst 31/8: Laatste dag staking NS-personeel • Boerenorganisaties in gesprek met kabinet|| Goedemorgen! Het is de voorlopig laatste actiedag van het NS-personeel, boerenorganisaties gaan in gesprek met het kabinet over de stikstofcrisis. Er zijn flinke perioden met zon en het blijft het droog. Het wordt dan 22 tot 26 graden. Het warmst in Limburg. Er waait een matige noordoostenwind. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. De coalitiepartijen en het kabinet hebben een akkoord bereikt over de begroting voor 2023. Even voor 05.30 uur meldden premier Rutte en minister Kaag van Financiën dat na een marathonoverleg van ruim veertien uur overeenstemming is bereikt. Details over het akkoord wilden ze niet geven. Die volgen officieel over drie weken, op Prinsjesdag. Omdat de Raad van State nog naar de plannen moet kijken, was de deadline voor een akkoord vandaag. Komend weekend is het weer zover: de Grand Prix van Zandvoort. Verslaggever Hasan Coşkun nam alvast een kijkje in het dorp. Hij kwam heel wat tegen: van de dubbelganger van Max tot iemand met een wel heel speciale WC. Fijne dag!||https://nos.nl/artikel/2442683-wekdienst-31-8-laatste-dag-staking-ns-personeel-boerenorganisaties-in-gesprek-met-kabinet
2022-08-31||Inflatie naar nieuwe hoogte: 13,6 procent in augustus|| De inflatie in Nederland is in augustus verder gestegen naar 13,6 procent. Niet eerder was de inflatie dit jaar zo hoog. Dat heeft het Centraal Bureau voor de Statistiek (CBS) berekend op basis van de Europese rekenmethode. Een inflatie van 13,6 procent betekent dat de prijzen in augustus gemiddeld 13,6 procent hoger lagen dan een jaar geleden. Voor verreweg het grootste deel wordt de prijsstijging veroorzaakt door hogere energieprijzen. In augustus liep de prijs van gas verder op en dat werkt door in de energierekening van huishoudens. Al meer dan een jaar is de inflatie in Nederland hoog. In augustus vorig jaar kwam de inflatie voor het eerst in lange tijd boven de 2 procent uit. De hoogste inflatie werd eerder in maart gemeten toen de inflatie 11,7 procent was. De hoogste inflatie ooit gemeten in Nederland was 11,1 procent, in januari 1975. Dat cijfer is volgens de Nederlandse rekenmethode berekend. Volgende week maakt het CBS het cijfer over afgelopen maand volgens die rekenmethode bekend en dan is dus te zien of de inflatie dat record voorbij gaat. Ook in de eurozone stijgt de inflatie, maar minder hard dan in Nederland. De inflatie in de eurozone komt in augustus uit op 9,1 procent, een maand eerder was dat 8,9 procent. Nederland heeft na Estland, Letland en Litouwen de hoogste inflatie van alle eurolanden. Dat de Nederlandse inflatie aanzienlijk hoger is dan veel andere Europese landen komt mogelijk door het relatief hoge gebruik van gas in Nederland. Energieaanbieders rekenen daarnaast relatief snel prijsveranderingen door in de prijs van nieuwe contracten. Die prijzen gebruikt het CBS voor het berekenen van de inflatie. Andere landen berekenen dat niet altijd op dezelfde manier, zegt het statistiekbureau. Het Centraal Planbureau verwacht dat de inflatie voorlopig hoog blijft. Voor dit jaar wordt een inflatie van 9,9 procent verwacht, en voor volgend jaar 4,3 procent. De economen van het planbureau waarschuwen dat de armoede daardoor toe gaat nemen. Het kabinet werkt aan een plan om met meer compensatie te komen voor huishoudens die vanwege de hoge energieprijzen in problemen komen. Daarover is afgelopen nacht een akkoord gesloten.  Dit inflatiepercentage is berekend volgens de Europese prijsindex (HICP). De HICP is ontwikkeld om de inflatiecijfers van de lidstaten van de Europese Unie met elkaar te vergelijken. Het belangrijkste verschil tussen de nationale Consumentenprijsindex (CPI) en de HICP (Geharmoniseerde Index Consumentenprijzen) is de samenstelling van het pakket goederen en diensten waarop beide indexen gebaseerd zijn. In de CPI wordt bijvoorbeeld ook de prijs voor het wonen in een eigen woning meegenomen door een toegerekende huursom. Die berekening wordt volgende week gepubliceerd.||https://nos.nl/artikel/2442682-inflatie-naar-nieuwe-hoogte-13-6-procent-in-augustus
2022-08-31||Geen Russisch gas meer via Nord Stream 1 'vanwege onderhoud' || Sinds vannacht stroomt geen gas meer uit Rusland door de Nord Stream 1-pijpleiding door de Oostzee. Zoals aangekondigd heeft het Russische staatsbedrijf Gazprom de gastoevoer gestopt. Volgens Gazprom is onderhoud nodig; zaterdag zou weer gas moeten stromen. De Nord Stream 1-pijpleiding verbindt Rusland met Duitsland. De Duitse autoriteiten hebben vraagtekens bij de uitleg van Gazprom. Technisch gezien is er volgens de Duitse toezichthouder geen reden voor onderhoud. Ook de regering heeft twijfels geuit. In juli was er ook al een tijdelijke stop vanwege onderhoud. Gevreesd werd dat Rusland de gasleveringen niet zou hervatten, maar dat gebeurde wel. Ook nu zegt Kremlin-woordvoerder Peskov dat Rusland een betrouwbare partner is en dat er zaterdag gewoon weer gas stroomt. Anders dan in juli zijn de zorgen in Duitsland nu minder groot, omdat het vullen van de gasopslagen voorspoedig gaat. Die zijn inmiddels voor 83 procent gevuld. Het doel was om voor 1 oktober op 85 procent te zitten. ||https://nos.nl/artikel/2442679-geen-russisch-gas-meer-via-nord-stream-1-vanwege-onderhoud
2022-08-31||Akkoord over begroting, maar hoofdrolspelers zwijgen|| De coalitiepartijen en het kabinet hebben een akkoord bereikt over de begroting voor 2023. Even voor 05.30 uur meldden premier Rutte en minister Kaag van Financiën dat na een marathonoverleg van ruim veertien uur overeenstemming is bereikt. Details over het akkoord wilden ze niet geven. Die volgen officieel over drie weken, op Prinsjesdag. Omdat de Raad van State nog naar de plannen moet kijken, was de deadline voor een akkoord vandaag. Gistermiddag kwamen de fractievoorzitters van coalitiepartijen VVD, D66, CDA en ChristenUnie bij elkaar op het ministerie van Financiën. Aan het begin van de avond sloten premier Rutte, minister Kaag, vice-premier Schouten en staatssecretaris Van Rij van Financiën aan. Een groot vraagstuk bij de onderhandelingen was de koopkracht. Die staat onder grote druk door de hoge inflatie. Rutte en Kaag houden de kaken dus nog even op elkaar, maar stellen dat het is gelukt om "een mooi pakket" samen te stellen dat de klap voor huishoudens moet opvangen. Kaag noemde de besprekingen van de afgelopen dagen heel intensief. "We hebben er een tijdje aan besteed, maar het is een mooi afgewogen pakket", zei de D66-leider. Op de vraag waarom de sessie van vannacht zo lang duurde, zei Rutte dat de vraagstukken "heel complex" en omvangrijk zijn. Vanavond is er een extra ministerraad, waar het kabinet formeel zal instemmen met de begroting. De inhoud wordt bekendgemaakt op 20 september.||https://nos.nl/artikel/2442678-akkoord-over-begroting-maar-hoofdrolspelers-zwijgen
2022-08-31||Treinstaking gaat door in zuiden en oosten, elders rijdt NS weer|| Het treinverkeer van de Nederlandse Spoorwegen komt vanochtend weer op gang in het midden en noorden van Nederland. In het zuiden en oosten staakt NS-personeel opnieuw: daar rijden ook vandaag geen treinen. Reizigers in die regio's wordt gevraagd hun reis uit te stellen of alternatief vervoer te kiezen. Treinen rijden tot grotere stations aan de rand van het stakingsgebied: Amersfoort, Zwolle, Ede-Wageningen, Rotterdam Centraal, Dordrecht en Geldermalsen. De reisplanner is bijgewerkt. Anders dan gisteren rijden vandaag wel weer alle internationale treinen. Treinen stoppen niet op stations die in het stakingsgebied liggen. Zo slaat de intercity naar Berlijn de haltes in Apeldoorn, Deventer, Almelo en Hengelo over en gaat de intercity naar Brussel voorbij aan Breda. Gisteren reden er in het hele land amper NS-treinen door een staking. Die trof eigenlijk alleen de regio midden, maar de impact daarvan werd zo groot geacht dat NS besloot ook elders geen treinen te laten rijden. Alleen tussen Amsterdam Centraal en Schiphol was een pendeldienst. NS waarschuwt dat het treinverkeer ook vandaag nog verstoord kan zijn doordat treinen niet altijd op de juiste plek staan. De vakbonden FNV, CNV en VVMC hadden opgeroepen tot de acties omdat onderhandelingen over een nieuwe cao zijn vastgelopen. Ze sluiten meer acties niet uit als het spoorbedrijf niet ingaat op hun looneisen.||https://nos.nl/artikel/2442676-treinstaking-gaat-door-in-zuiden-en-oosten-elders-rijdt-ns-weer
2022-08-31||Man vast voor schietpartij Indianapolis die Nederlandse commando leven kostte|| De politie in Indianapolis heeft een man van 22 aangehouden voor de schietpartij waardoor een Nederlandse militair om het leven is gekomen. De man, Shamar Duncan, is opgepakt op verdenking van moord. De schietpartij was zaterdag bij een hotel in de Amerikaanse stad. Drie Nederlandse militairen raakten gewond; een van hen overleed later in het ziekenhuis. De Nederlanders, allemaal lid van het Korps Commandotroepen, waren in Indianapolis voor een oefening. Het incident gebeurde in hun vrije tijd. De afgelopen dagen hebben zich meerdere mensen met getuigenissen en beelden gemeld bij de recherche. De politie wil niet ingaan op details, ook niet hoe ze de verdachte op het spoor zijn gekomen. Maandag zei de burgemeester van Indianapolis al dat de politie "een goed beeld" heeft van wat er is gebeurd. Na een uitgaansruzie zouden de militairen naar het hotel zijn teruggekeerd; de schoten zouden vanuit een rijdende auto zijn gelost.||https://nos.nl/artikel/2442675-man-vast-voor-schietpartij-indianapolis-die-nederlandse-commando-leven-kostte
2022-08-31||Weer minder mensen in bijstand, vooral daling bij jongeren|| Het aantal mensen dat een bijstandsuitkering krijgt, is gedaald tot het laagste niveau sinds 2013. Eind juni waren er 401.000 bijstandsgerechtigden, ruim 22.000 minder dan een jaar eerder. De relatief grootste daling ten opzichte van een jaar geleden was in de leeftijdsgroep tot 27 jaar, meldt het Centraal Bureau voor de Statistiek. Die groep telt 34.000 bijstandsontvangers. Vorig jaar zomer waren dat er nog 5000 meer. Het aantal 45-plussers in de bijstand verminderde volgens het CBS duidelijk minder snel, met zo'n 2 procent. 45-plussers zijn onder de bijstandsgerechtigden de grootste groep. Het aantal ontvangers van bijstand daalt weer sinds begin 2021. In het coronajaar 2020 was er nog een toename. In de CBS-cijfers is het aantal mensen dat de AOW-leeftijd bereikte niet meegenomen.||https://nos.nl/artikel/2442674-weer-minder-mensen-in-bijstand-vooral-daling-bij-jongeren
2022-08-31||Leiders uiten respect voor 'moedige hervormer' Gorbatsjov|| Leiders van over de hele wereld reageren bedroefd op het overlijden van Michail Gorbatsjov, de laatste leider van de Sovjet-Unie. Gorbatsjov stierf de afgelopen dag na een lang ziekbed in Moskou, op 91-jarige leeftijd. De Russische president Poetin heeft volgens het Kremlin zijn medeleven betuigd. Later vandaag brengt hij zijn condoleances over aan de nabestaanden. De Britse premier Johnson was een van de eerste westerse leiders die reageerde op de dood van Gorbatsjov. Johnson zegt dat hij de "moed en integriteit" die Gorbatsjov toonde bij het beëindigen van de Koude Oorlog bewonderde. "In tijden van Poetins agressie tegen Oekraïne blijft zijn onvermoeide toewijding aan het openen van de Sovjet-Unie een inspiratie voor ons allen", schrijft Johnson op Twitter. Premier Rutte reageerde eveneens op Twitter. Hij noemt Gorbatsjov een "moedig hervormer met immense invloed op de geschiedenis". De Amerikaanse president Biden zegt dat de overleden staatsman een bijzondere leider was. "Hij zag dat een andere toekomst mogelijk was en de moed had om zijn hele carrière op het spel te zetten om die te bereiken. Het resultaat was een veiligere wereld en meer vrijheid voor miljoenen mensen." Volgens VN-topman Guterres was Gorbatsjov een unieke staatsman. "De wereld heeft een wereldleider, toegewijde multilateralist en onvermoeibare pleitbezorger voor vrede verloren", schrijft hij. De Franse president Macron twittert dat Gorbatsjov een man van de vrede was. "Zijn inzet voor de vrede in Europa heeft onze gezamenlijke geschiedenis veranderd." In Duitsland wijst onder andere oppositiepartij CDU op de verdiensten van Gorbatsjov. De CDU is de partij van oud-bondskanselier Kohl, met wie Gorbatsjov in 1990 onderhandelde over de hereniging van Oost- en West-Duitsland na de val van de Berlijnse Muur. "Zonder hem was de Duitse eenwording niet mogelijk geweest", zegt de huidige leider Merz. In Rusland zelf zijn de reacties gemengder. Oud-politicus en diplomaat Michail Fedotov zegt dat Gorbatsjov de wereld heeft weggeleid van een kernoorlog en een scheiding in twee blokken. Leonid Sloetski, de invloedrijke voorzitter van de buitenlandcommissie van de Doema, benadrukt juist dat de oud-leider "voor iedereen die in de Sovjet-Unie is geboren een moeilijk en tegenstrijdige figuur" blijft. De politicoloog Sergei Markov schrijft op Telegram dat Gorbatsjov over de hele wereld geliefd werd, maar dat Russen hem het uiteenvallen van de Sovjet-Unie niet kunnen vergeven. "De voornaamste eis van het volk voor Poetin als leider van Rusland is om niet te zijn zoals Jeltsin en Gorbatsjov."||https://nos.nl/artikel/2442673-leiders-uiten-respect-voor-moedige-hervormer-gorbatsjov
