2022-08-25||Macron in Algerije: 'Pijnlijke geschiedenis achter ons laten'|| Bij een bezoek aan Algerije heeft de Franse president Macron gezegd dat de twee landen hun pijnlijke geschiedenis achter zich moeten laten en vooral naar de toekomst moeten kijken. Macron kwam vandaag aan in de voormalige Franse kolonie voor een driedaags bezoek, gericht op het versterken van de economische banden en het helen van de wonden uit het koloniale verleden. Die koloniale tijd eindigde in een acht jaar durende onafhankelijkheidsoorlog van 1954 tot 1962 waarin honderdduizenden doden vielen en nog eens honderdduizenden mensen naar Frankrijk vluchtten. In 2017 had Macron de gebeurtenissen tijdens de Algerijnse oorlog al "een misdaad tegen de menselijkheid" genoemd, en hij zei toen dat hij de bladzijde wil omslaan. Tot officiële excuses van Frankrijk - een lang gekoesterde wens in Algiers - is het tot nu toe niet gekomen. Vorig jaar laaiden de emoties in het Noord-Afrikaanse land opnieuw hoog op, juist door een uitspraak van Macron zelf die stelde dat de Algerijnse nationale identiteit niet bestond voordat de Fransen het land koloniseerden. Ook zei hij dat Algerijnse leiders de geschiedenis van de onafhankelijkheidsstrijd herschreven en zich daarbij baseerden op een haat jegens Frankrijk. Die opmerkingen leidden tot woedende reacties in Algerije, vooral bij degenen die de oorlog hebben meegemaakt. In een reactie beschuldigde Algerije Parijs van genocide in de koloniale tijd. Vandaag probeerde de Franse leider het diplomatieke dispuut te overbruggen. "We hebben een complex, pijnlijk verleden. En het heeft ons soms belet om naar de toekomst te kijken", zei hij na een ontmoeting met zijn Algerijnse ambtgenoot Tebboune. Tebboune zei te hopen "dat het bezoek nieuwe kansen zal bieden voor partnerschap en samenwerking met Frankrijk" Het aanhalen van de banden is voor Frankrijk belangrijker geworden door de oorlog in Oekraïne. De vraag naar Noord-Afrikaans gas is daardoor toegenomen. Ook de toenemende vluchtelingenstroom over de Middellandse Zee is een heikel punt. Algerije hoopt op meer inkomsten door de gestegen energieprijzen en meer Europese investeringen.||https://nos.nl/artikel/2442056-macron-in-algerije-pijnlijke-geschiedenis-achter-ons-laten
2022-08-25||Opnieuw man onwel geworden in politieauto, en overleden in ziekenhuis|| Een 37-jarige man is vanmiddag overleden nadat hij in een politieauto onwel was geworden. De man komt uit de gemeente Brummen, meldt Omroep Gelderland. Hij zou eerder op de dag in Eerbeek in verwarde toestand bij mensen hebben aangebeld. Agenten boeiden de man en wilden hem overbrengen naar een plek waar hij door de crisisdienst beoordeeld kon worden. Tijdens het vervoer werd de man onwel. Agenten reanimeerden hem en daarna werd hij naar een ziekenhuis gebracht. Daar overleed hij. Omdat de man in de politieauto onwel werd, doet de rijksrecherche onderzoek. Een andere man die vorige week in een politieauto na een aanhouding in Borne onwel werd, is ook overleden, werd eerder vandaag bekend. Er zijn beelden gemaakt waarop te zien is hoe de man, die bewusteloos lijkt, uit de auto wordt gehaald. Een van de agenten lijkt tot twee keer toe zijn knie op de borst van de man te zetten. Over de beelden ontstond deze week ophef.||https://nos.nl/artikel/2442055-opnieuw-man-onwel-geworden-in-politieauto-en-overleden-in-ziekenhuis
2022-08-25||Den Haag vindt na Gazprom geen gasleverancier, gemeente wil ontheffing|| Het is de gemeente Den Haag nog niet gelukt om een nieuwe gasleverancier te vinden, meldt Omroep West. Door Europese sancties moet het contract met het Russische Gazprom uiterlijk 10 oktober worden opgezegd. Den Haag begon eerder dit jaar een aanbesteding voor een nieuwe aanbieder van gas, maar niemand heeft zich gemeld. Den Haag gaat nu om ontheffing vragen aan de Rijksoverheid, zodat de gemeente zich voorlopig niet aan de sancties hoeft te houden en Gazprom tot 1 januari gas kan blijven leveren. De gemeente denkt dat de ontheffing wordt verleend. Omdat de aanbesteding niets heeft opgeleverd, gaat Den Haag nu onderhandelen met mogelijke gasleveranciers. Dat gascontract zou in het begin van 2023 moeten ingaan. De deal zal wel leiden tot veel hogere kosten, waarschuwt de gemeente. Na de inval van Rusland in Oekraïne ontstond discussie over het gebruik van Russisch gas door overheden, omdat Europa hiermee ook de Russische oorlogskas spekt. Toen werd ook bekend dat meer dan honderd Nederlandse gemeenten een contract hadden met het Russische staatsgasbedrijf.||https://nos.nl/artikel/2442047-den-haag-vindt-na-gazprom-geen-gasleverancier-gemeente-wil-ontheffing
2022-08-25||Honderden deelnemers bij protestmars naar aanmeldcentrum Ter Apel|| In Ter Apel hebben enkele honderden mensen meegelopen met een protestmars. De ongeveer 500 deelnemers, onder wie veel inwoners van Ter Apel, liepen vanaf het centraal gelegen Molenplein richting het aanmeldcentrum voor asielzoekers aan de rand van het dorp. Ze haalden hun beoogde eindbestemming niet: voordat ze bij het aanmeldcentrum waren, stuitten ze op een afzetting en keerden ze om. De organisatie van het protest schreef in de aankondiging van de demonstratie dat Ter Apel "steeds verder afglijdt" en dat het azc gesloten moet worden. "Voor ons is het duidelijk en klaar. Sluiten die tent en wel direct." "Wij willen Ter Apel terug!", viel verder te lezen in de aankondiging van de actie. Een aantal aanwezigen droeg omgekeerde Nederlandse vlaggen die ook vaak opduiken bij boerenprotesten tegen de stikstofplannen van het kabinet. Verder waren er spandoeken met teksten als "Wij zijn de overlast meer dan zat" en "Echte vluchteling oké, rotzooitrappers weg ermee". Ook klonken er leuzen als "schaam je kapot". De protestmars begon rond 19.00 uur en bij de aftrap liet de organisatie weten dat demonstranten die zich racistisch zouden uiten, uit de wandeling zouden worden gezet. Dat komt overeen met de voorwaarden die de gemeente had gesteld bij het protest: mensen mochten zich niet discriminerend of opruiend uitlaten, geen gezichtsbedekking dragen of fakkels bij zich hebben. Deelnemers zeiden dat ze onder meer overlast ondervinden door mensen die op plekken slapen waar dat niet hoort, diefstal in winkels en mensen die 's avonds laat aan (auto)deuren voelen en bij huizen naar binnen kijken. De kritiek richt zich tegen bestuurders, die er volgens de betogers "niet voor ons zitten". Gemeentelijke politici waren blijkens de aankondiging dan ook niet welkom bij het protest. In de buurt van het asielzoekerscentrum hadden agenten de weg afgezet. Een deel van de betogers probeerde voorbij de afzetting te komen, maar stopte daar op verzoek van de organisatie mee. Nadat de mars was tegengehouden, keerde de groep om. Bij het aanmeldcentrum voor asielzoekers in de Groningse plaats is het al tijden chaotisch. Dagelijks slapen er honderden mensen in de buitenlucht, de leefomstandigheden zijn er slecht en sinds vandaag biedt een team van de internationale hulporganisatie Artsen zonder Grenzen medische zorg bij het centrum. Vanmiddag werden twee mannen die op het terrein verbleven met spoed naar het ziekenhuis gestuurd. Het Centraal Orgaan opvang asielzoekers (COA) verwacht dat er ook komende nacht weer zo'n 700 mensen buiten het aanmeldcentrum in Ter Apel zullen slapen, voor de derde nacht op rij.||https://nos.nl/collectie/13898/artikel/2442043-honderden-deelnemers-bij-protestmars-naar-aanmeldcentrum-ter-apel
2022-08-25||Tweede hittegolf in Oost-Nederland een feit, Arcen blijft koploper|| Op meerdere plekken in Nederland is de tweede hittegolf van het jaar een feit. Rond het middaguur werd het in het Gelderse Deelen, het Brabantse Volkel en het Limburgse Arcen tropisch warm met ruim 30 graden. Voor een hittegolf moet de temperatuur vijf dagen op rij 25 graden of hoger zijn en op drie van die dagen moet het kwik stijgen naar 30 graden of meer. Voor een landelijke hittegolf moet aan die criteria worden voldaan in De Bilt. Dat was het geval op 13 augustus. Nu is er niet in De Bilt, maar dus wel in sommige andere regio's sprake van een tweede, regionale hittegolf. Ook in Twente kwam het iets later vanmiddag tot een tweede hittegolf. Anders dan op andere plaatsen in Gelderland was er in het buurtschap Hupsel in de Achterhoek, geen sprake van een tweede hittegolf want daar was de eerste nooit opgehouden. Die duurt daar inmiddels achttien dagen en op negen daarvan werd het tropisch warm. Het kan overigens nog langer. In 2018 beleefde hetzelfde Gelderse dorp de langste regionale hittegolf ooit gemeten: 29 dagen. Met de regionale hittegolf van vandaag komt Arcen op 27 hittegolven deze eeuw. Daarmee blijft het meetpunt koploper in Nederland. In de kustprovincies komen hittegolven minder vaak voor. In Amsterdam en Rotterdam bijvoorbeeld gebeurde dat sinds 2000 maar zeven keer. De komende dagen dalen de maximumtemperaturen weer een beetje. Morgen wordt het 22 tot 26 graden en in de dagen daarna blijft het rond de 22 graden. Hoewel er in De Bilt dus geen sprake is van een tweede hittegolf, werd er wel een ander weerrecord vastgesteld: het werd er 31,6 graden en daarmee is het officieel de warmste 25 augustus ooit gemeten. Het vorige record, uit 2019, was 31,3 graden. Waarom is de temperatuur in De Bilt bepalend? We legden het eerder uit in deze video:||https://nos.nl/artikel/2442038-tweede-hittegolf-in-oost-nederland-een-feit-arcen-blijft-koploper
2022-08-25||Dit jaar miljoen coronadoden, WHO maant regeringen tot actie|| In 2022 zijn tot nu toe meer dan een miljoen coronadoden geregistreerd. Deze week is die grens gepasseerd, zegt directeur Tedros van de Wereldgezondheidsorganisatie (WHO). Hij roept regeringen op om meer te doen aan de bestrijding van corona. "We kunnen niet zeggen dat we met het coronavirus leren leven wanneer alleen dit jaar al een miljoen mensen zijn overleden", zegt Tedros. Volgens hem zijn er 2,5 jaar na het begin van de pandemie middelen genoeg om sterfgevallen te voorkomen. In totaal staat het aantal wereldwijd geregistreerde coronadoden op 6,46 miljoen. Het daadwerkelijke aantal ligt waarschijnlijk hoger. De meeste doden werden geteld in de Verenigde Staten (ruim 1 miljoen), gevolgd door Brazilië (683.000) en India (527.000). In Nederland stierven volgens de WHO sinds 27 februari 2020 ruim 22.000 mensen aan de gevolgen van corona. Tedros hoopt dat regeringen meer doen om ouderen, mensen in risicogroepen en zorgmedewerkers te vaccineren. Volgens de WHO heeft een derde van de wereldbevolking nog geen eerste inenting gehad. Wel noemt Tedros het een goed teken dat landen met een lage vaccinatiegraad, zoals in Afrika, hun achterstand steeds meer inlopen.||https://nos.nl/artikel/2442037-dit-jaar-miljoen-coronadoden-who-maant-regeringen-tot-actie
2022-08-25||Aanmeldproces in Ter Apel duurt maanden in plaats van enkele dagen|| Sommige asielzoekers hebben weken rondgezworven om te ontsnappen aan oorlog, andere hebben dagen in een bootje op de Middellandse Zee gedobberd met mensensmokkelaars. Eén ding hebben alle mensen die in Nederland willen blijven gemeen: hun reis eindigt en begint in Ter Apel. In die Groningse plaats moet iedereen die in Nederland asiel wil aanvragen zich aanmelden, het formele begin van een asielaanvraag. Idealiter gebeurt dit in drie tot vijf dagen; in de praktijk kan dit nu tot wel drie maanden in beslag nemen, zegt de Immigratie- en Naturalisatiedienst (IND). Bij aankomst in Ter Apel krijgen asielzoekers een groen polsbandje van medewerkers van het Centraal Orgaan opvang asielzoekers (COA). Dat betekent dat ze nog geen enkele stap van het aanmeldproces hebben doorlopen. Vervolgens komen ze in de aanmeldprocedure terecht. De Immigratie- en Naturalisatiedienst maakt een foto, neemt een vingerscan (om na te gaan of iemand in Nederland al een procedure heeft lopen of heeft gehad) en noteert de volgende gegevens: naam, nationaliteit, geboortedatum, land van herkomst, meereizende gezinsleden en taal. Asielzoekers krijgen een 'loopbrief' mee. Met deze brief kunnen ze naar de volgende halte: het loket van de Vreemdelingenpolitie, dat ook op het terrein van het aanmeldcentrum in Ter Apel is gevestigd. Daarnaast krijgt de asielzoeker een folder mee met uitleg over de procedures en de rol van de Vreemdelingenpolitie en het COA. In principe volgt binnen 24 uur na aankomst in Ter Apel stap 2, in de praktijk kunnen daar nu vijftien dagen tussen zitten, zegt de politie. De Afdeling Vreemdelingenpolitie, Identificatie en Mensenhandel (AVIM) neemt de vingerafdrukken van een asielzoeker en controleert identiteitsdocumenten. In deze stap wordt de asielaanvraag ondertekend en krijgt iemand een V-nummer, vergelijkbaar met een burgerservicenummer. Registratie en identificatie van een deel van de asielzoekers gebeurt overigens in het Noord-Brabantse Budel. Probleem is dat er op dit moment zo'n 2000 ongeregistreerde asielzoekers in crisisnoodopvanglocaties verblijven. Door het tekort aan opvangplekken in Ter Apel en in de asielzoekerscentra in de rest van Nederland stokt de doorstroom in de hele asielketen. Daardoor verblijven asielzoekers dagen en soms weken in deze tijdelijke noodopvanglocaties elders in Nederland voordat ze zijn geregistreerd. Als ze terugkomen in Ter Apel, kunnen ze weer achter in de rij aansluiten voor het loket van de Vreemdelingenpolitie. Op die manier duurde het soms al wel tot drie weken voordat een asielzoeker de tweede stap heeft afgerond. Inclusief stap 3 en 4 kan de hele procedure volgens de IND nu drie maanden in beslag nemen. Die oplopende wachttijd heeft er ook mee te maken dat er na de vorige asielcrisis in 2015 is bezuinigd op personeel bij zowel de IND, het COA als de Vreemdelingenpolitie. De Vreemdelingenpolitie zegt tachtig mensen per dag te kunnen registreren, in lijn met de afspraken die daarover met Justitie zijn gemaakt. Volgens het COA zouden er 120 tot 140 aanvragen per dag moeten worden ondertekend om de reële instroom van nieuwe asielzoekers bij te benen. Zelf zegt de Vreemdelingenpolitie dat er geen sprake is van onderbezetting, maar varieert het aantal mensen dat zich bij de AVIM meldt zo erg dat de organisatie soms wordt overvallen door de grote vraag. Na de Vreemdelingenpolitie is er een medische controle en wordt er gekeken of iemand die asiel komt aanvragen in Nederland geen tuberculose heeft of heeft gehad. Volgens Stichting Vluchtelingenwerk Nederland duurt het nu te lang voordat deze medische controle wordt uitgevoerd. In een kort geding eist Vluchtelingenwerk dan ook dat de medische controle wordt vervroegd. "De afgelopen tijd trof Vluchtelingenwerk meerdere (hoog)zwangere vrouwen en ernstig zieke asielzoekers aan in tenten en gymzalen", staat in een toelichting. "Die mogen daar niet terechtkomen. Daarom eist Vluchtelingenwerk (...) dat elke asielzoeker per direct een medische screening krijgt voordat die wordt overgeplaatst naar een (crisis)noodopvang." De laatste stap van de aanmelding in Ter Apel is het eerste inhoudelijke gesprek met de IND. De aanvrager geeft daarin antwoord op algemene vragen over zichzelf en de reis naar Nederland. Ook licht de asielzoeker kort de reden van aanvraag toe. Op basis van deze informatie kan de IND de asielprocedure plannen. Onder ideale omstandigheden duurt bovenstaand proces (stap 1 tot en met 4) tussen de drie en vijf dagen, zegt de IND. Maar in de huidige situatie probeert de dienst om asielzoekers binnen drie maanden na aankomst uit te nodigen voor hun aanmeldgehoor (stap 4). Maar ook die drie maanden is een streven. Vanwege onzekere factoren zoals "de complexe logistiek" en het identificatie- en registratieproces bij de Vreemdelingenpolitie "kan de IND momenteel niet precies aangeven hoelang een asielzoeker moet wachten op een aanmeldgehoor", laat de dienst weten. Bekijk hier wat de mannen (gezinnen, vrouwen en kinderen mogen naar binnen) die zich willen aanmelden in Ter Apel op het terrein meemaken: ||https://nos.nl/collectie/13898/artikel/2442030-aanmeldproces-in-ter-apel-duurt-maanden-in-plaats-van-enkele-dagen
2022-08-25||Financiële onrust centraal op 'Woodstock van de bankenwereld'|| De Amerikaanse vallei Jackson Hole, iets ten zuiden van het Yellowstone Park, is de komende 72 uur weer even het epicentrum van de financiële wereld. Centrale bankiers, beleidsmakers en academici uit de hele wereld gaan in conclaaf op het jaarlijkse economisch symposium in de Jackson Lake Lodge in de staat Wyoming. De centrale bankiers buigen zich over de spagaat waarin ze zijn beland. Met het ene been staan ze op inflatiebestrijding door de rente te verhogen, met het andere been op economische groei, die slecht kan tegen hoge rente en dat in uiterst roerige en onzekere tijden. Het thema van de bijeenkomst luidt dan ook: Hoe om te gaan met de wereldwijde onrust op het gebied van economie en beleid. Het zijn de bos- of heidagen voor de top van de Amerikaanse Fed, de Europese Centrale Bank, de Bank of England, de Bank of Japan, de People's Bank of China, en tientallen andere centrale banken waaronder ook De Nederlandsche Bank. Bankpresident Klaas Knot is er dit jaar weer bij. Gekscherend wordt het wel een soort Woodstock genoemd, een groots opgezet onderonsje van de financiële wereld en centrale bankiers. Goed voor de teamgeest om elkaar te ontmoeten en te spreken, en het beleid en de economie tegen het licht te houden, deels achter gesloten deuren en vertrouwelijk. Mondiaal zijn het complexe en verwarrende tijden die een normaal monetair beleid van centrale banken doorkruisen en frustreren. Om te beginnen worden veel landen getroffen door een torenhoge inflatie, die vooral het gevolg is van schaarste aan olie en gas waardoor de energieprijzen stijgen. De Russische oorlog om Oekraïne wakkert de energieprijzen alleen maar aan door het spel van president Poetin met het open- en dichtdraaien van de gaskraan. Het gevolg is dat veel prijzen de pan uitrijzen en een aanslag zijn op de portemonnee van consumenten. De Europese inflatie bedroeg in juli gemiddeld 9,8 procent, in de VS 8,5 procent. Daarbij moet aangetekend worden dat in Europa energie de grote prijsopdrijver is, terwijl in de VS de inflatie meer gestuwd wordt door prijzen en lonen in de dienstensector. Om de inflatie in te tomen, verhogen centrale banken inmiddels de rente, maar de vraag is of het helpt en werkt. Een hogere rente beëindigt geen oorlog en draait de gaskraan niet open. Bovendien werkt een hogere rente remmend op de economie die door de energiecrisis toch al in verval is geraakt. In het kielzog van de exploderende prijzen en de oorlog heeft de Fed de rente al vanaf maart in forse stappen verhoogd, en die noteert nu maximaal 2,5 procent. De Fed ligt daarmee ver voor op de ECB, die pas eind juli de rente met 0,5 procentpunt verhoogde en dat in september weer zal doen. In Jackson Hole moet de komende dagen duidelijk worden hoe centrale bankiers de inflatie aanpakken zonder de economie te beschadigen. Kan er nog aan de renteknoppen gedraaid worden en hoe hard dan? Hoe vastbesloten zijn centrale banken om de inflatie terug te dringen naar idealiter 2 procent op middellange termijn, en tegen welke prijs? In dat licht is morgen de toespraak van Fed-president Jerome Powell van belang en zal er op de financiële markten aandachtig geluisterd worden.||https://nos.nl/artikel/2442024-financiele-onrust-centraal-op-woodstock-van-de-bankenwereld
2022-08-25||Kerncentrale Zaporizja enige tijd van het stroomnet vanwege brand in de buurt || De reactoren van de Zaporizja-kerncentrale in Oekraïne waren vandaag enige tijd van het stroomnet gekoppeld. Volgens Energoatom, het Oekraïense staatsbedrijf voor kernenergie, had dat te maken met een brand in de buurt. Het vuur brak uit bij een kolencentrale niet ver van de kerncentrale, die in door Rusland bezet gebied ligt. Daarbij raakten hoogspanningslijnen beschadigd die de kerncentrale met het stroomnet verbinden. De twee werkende reactoren van de centrale werden daarop losgekoppeld, maakte Energoatom eerder vandaag bekend. Vanavond meldde het Internationale Atoomagentschap IAEA dat de stroomvoorziening vanuit de centrale weer op gang is gebracht. Volgens de IAEA viel de stroomvoorziening vandaag zeker twee keer uit. De kerncentrale in Zaporizja is de grootste van Europa. Er waren vandaag al meldingen dat in grote delen van het door Rusland bezette zuiden van het land de stroom was uitgevallen. In de stad Cherson zou door de stroomstoring ook de drinkwatervoorziening zijn stilgevallen. De centrale wordt bemand door Oekraïens personeel, maar is sinds maart in handen van Rusland. Oekraïne en Rusland beschuldigen elkaar ervan het complex te beschieten. De aanvallen voeden de angst voor een nucleair ongeluk. Internationale organisaties dringen erop aan het complex vrij te maken van militairen om het gevaar op een kernramp te verkleinen. Vooral Frankrijk heeft zich er de afgelopen tijd voor ingezet dat het IAEA, de atoomwaakhond van de Verenigde Naties, bij het complex gaat kijken. IAEA-topman Rafael Grossi zei vandaag dat zijn organisatie "heel, heel dicht bij" toegang tot de kerncentrale is. President Poetin zei vorige week al in te stemmen met een inspectie door een team van het IAEA. Er was tot nog toe nog wel onenigheid over de route die de IAEA-delegatie naar de kerncentrale moet nemen. Rusland eiste aanvankelijk dat het team over Russisch grondgebied naar Zaporizja reist, terwijl Macron pleit voor een reisroute door Oekraïne. Inmiddels zou Poetin bereid zijn zijn bezwaren tegen een route door Oekraïne te heroverwegen. De Russische Doema vaardigde vandaag een verklaring uit die de Russische bereidheid om de IAEA toe te laten bevestigt. Volgens de verklaring kunnen specialisten van de VN-organisatie dan ter plaatse vaststellen "dat er risico's zijn door constante Oekraïense aanvallen op de kerncentrale". Oekraïne zegt dat Rusland de centrale gebruikt als schild van waaruit het omliggende plaatsen aanvalt.||https://nos.nl/artikel/2442022-kerncentrale-zaporizja-enige-tijd-van-het-stroomnet-vanwege-brand-in-de-buurt
2022-08-25||Appartementen Zutphen moeten worden gesloopt na explosie|| Het appartementencomplex in Zutphen waar gisteren een explosie was, wordt gesloopt. Dat laat woningcorporatie Mooiland - die eigenaar is van het pand - weten. Bij de explosie raakten drie mensen gewond. Bewoners van het gebouw werden aan het eind van de middag opgeschrikt door een knal. Het zou gaan om een gasexplosie. Waardoor die is veroorzaakt, wordt nog onderzocht. Dat kan wel even duren, want er kunnen moeilijk mensen bij het pand komen doordat het flink is beschadigd. De gevel van het gebouw werd bij de explosie volledig weggeslagen en overal in de muur zitten scheuren. In het complex zitten tien woningen, waar in totaal twaalf mensen in woonden. "Het was een ingrijpende bijeenkomst zojuist met de bewoners van het pand. Het is vreselijk wat ze gisteren mee hebben moeten maken. Dan moest ik ze zojuist ook nog vertellen dat het pand zo snel mogelijk gesloopt gaat worden en ze dus nooit meer terug kunnen naar hun huis", zegt Carly Jansen, bestuurder van de woningcorporatie tegen Omroep Gelderland. Gisteravond ging burgemeester Annemieke Vermeulen naar het gebouw om te spreken met bewoners. "Ik ben zelf ook geschrokken. Ik heb omwonenden gesproken en ook met de bewoners zelf die her en der met de handen in het haar zaten. Ik heb ze zoveel mogelijk getroost, want er waren ook nog huisdieren binnen. Mensen maken zich op zo'n moment natuurlijk zorgen. 'Waar moet ik heen?'" Vannacht werden de mensen opgevangen bij vrienden familie en een aantal heeft in een hotel geslapen. Er wordt nog gekeken waar ze de komende weken kunnen worden opgevangen. "Mijn prioriteit is dat deze mensen nazorg ontvangen en dat ze rustig kunnen zijn, omdat ze een dak boven hun hoofd hebben", zegt Vermeulen. "Hoe dat precies formeel geregeld wordt, vind ik eigenlijk niet zo boeiend. Ik heb in ieder geval aan de mensen beloofd dat ik ze daarbij zal helpen." De slachtoffers zijn drie mannen van 18, 27 en 31. Twee van hen belandden na de explosie in het ziekenhuis. Volgens de burgemeester gaat het naar omstandigheden goed met ze.||https://nos.nl/artikel/2442019-appartementen-zutphen-moeten-worden-gesloopt-na-explosie
2022-08-25||BOOS: Talpa wist al eerder van meer gevallen grensoverschrijdend gedrag Voice|| Binnen Talpa wist men in 2019 al over meer dan één melding van seksueel grensoverschrijdend gedrag van Jeroen Rietbergen bij The Voice of Holland. Dat zeggen anonieme bronnen tegen het online programma BOOS. Talpa-baas John de Mol zei in januari dat hij slechts van één melding wist. In het YouTube-programma van presentator Tim Hofman is een audiotape te horen van een contactpersoon die verantwoordelijk was voor de afhandeling van de meldingen van grensoverschrijdend gedrag. Die zegt van vier gevallen melding te hebben gemaakt bij eindredacteur van The Voice Linde de Jong en Rick Brug, die destijds zakelijk directeur van Talpa was. De Jong en Brug zouden met die informatie naar John de Mol zijn gestapt. Bekijk hier een fragment uit de uitzending van BOOS: De Mol erkende in januari dat hij op de hoogte was van één melding over Rietbergen, waarna hij hem daarop zou hebben aangesproken. Binnen Talpa wist men volgens BOOS dus in 2019 al over zeker vier meldingen. Onduidelijk is of De Jong en Brug hun baas niet volledig hebben geïnformeerd, of dat De Mol in januari niet de waarheid heeft verteld. John de Mol gaf gisteren al aan dat hij niet wilde meewerken aan de nieuwe uitzending. Daar had Tim Hofman wel om gevraagd. De Mol had als voorwaarde gesteld dat hij inzage kreeg in al het materiaal waarin duidelijk zou worden dat hij van meer meldingen over seksueel grensoverschrijdend gedrag van Rietbergen wist. Volgens De Mol kwam daar "geen enkele concrete onderbouwing" naar voren voor de beschuldiging. "Wij waren verbijsterd door deze valse beschuldiging, aangezien de werkelijkheid is dat er op dat moment niet meer dan één concrete melding bij John de Mol bekend was", staat in de verklaring. De Jong en Brug wilden geen inhoudelijke reactie geven aan BOOS. Ze verwijzen naar het onderzoek van een advocatenkantoor dat nog loopt. De eerste aflevering van BOOS over de misstanden bij The Voice of Holland deed begin dit jaar veel stof opwaaien. Meerdere vrouwen kwamen daarin aan het woord die vertelden over seksueel grensoverschrijdend gedrag achter de schermen bij het programma. Negentien vrouwen deden tegenover Hofman hun verhaal over bandleider Jeroen Rietbergen, vijftien over een regisseur en twee vrouwen deden aangifte tegen coach Ali B. Ook waren er meldingen over coach Marco Borsato. Die zou onder meer minderjarige meisjes hebben betast. Na de uitzending stapten nog meer vrouwen naar de politie. Er loopt een strafrechtelijk onderzoek van het Openbaar Ministerie naar de misstanden bij The Voice.||https://nos.nl/artikel/2442018-boos-talpa-wist-al-eerder-van-meer-gevallen-grensoverschrijdend-gedrag-voice
2022-08-25||Treinstaking in Zuid-Holland krijgt grote gevolgen, waarschuwt NS || De regionale treinstaking van morgen in Zuid-Holland heeft volgens de NS grote gevolgen voor reizigers, ook in andere delen van het land. Het bedrijf adviseert mensen die in, van of naar Zuid-Holland willen reizen om alternatief vervoer te kiezen of om de reis uit te stellen. Omdat treinverbindingen in Zuid-Holland belangrijk zijn voor andere verbindingen in het land, is de hele dag het treinverkeer ontregeld. "Dit betekent dat reizigers rekening moeten houden met langere reistijden en vaker overstappen", schrijft de NS op de site. Vanavond wordt de reisplanner bijgewerkt in verband met de staking. Reizigers krijgen het advies om daarop te kijken voordat ze op pad gaan. Vanaf de stations Gouda, Alphen aan den Rijn, Lage Zwaluwe, Hoofddorp en Haarlem vertrekken morgen de treinen naar de rest van Nederland. Een dag lang zijn het ook de eindstations voor reizigers die de trein in de richting van Zuid-Holland pakken. De Europese treinen zoals de Thalys en Eurostar ondervinden geen hinder van de staking, verwacht het vervoersbedrijf. Alleen de IC Brussel rijdt minder vaak maar stopt wel op Rotterdam Centraal, zoals gebruikelijk. Treinen die niet van de NS zijn, rijden morgen wel gewoon. Het gaat bijvoorbeeld om de R-net-verbinding tussen Dordrecht en Geldermalsen en tussen Alphen aan den Rijn en Gouda. In het weekend hoopt de NS weer volgens de normale dienstregeling te rijden. De staking morgen is onderdeel van een reeks estafettestakingen. Het NS-personeel staakt een hele dag, steeds in een ander deel van het land. De volgende staking is op 29 augustus, in het noordwesten. Daarna volgt het midden van Nederland op de 30e. Die dag erna wordt er voorlopig voor het laatst gestaakt, in het oosten en zuiden van het land. De NS-werknemers leggen hun werk neer omdat de cao-onderhandelingen zijn stukgelopen. Half augustus wees de NS een ultimatum van de bonden af. Die willen onder meer een eenmalige uitkering van 600 euro bruto en een structurele maandelijkse loonsverhoging van 100 euro bruto.||https://nos.nl/artikel/2442014-treinstaking-in-zuid-holland-krijgt-grote-gevolgen-waarschuwt-ns
2022-08-25||Achterban D66 roept Kaag op: 'Houd rug recht'|| Een groep van 264 bezorgde D66'ers roept partijleider Sigrid Kaag op de rug recht te houden in de coalitie en in "geen geval het regeerakkoord open te breken". Dat doen ze in een open brief die zojuist naar Kaag is verstuurd. Ondertekenaars van de brief zijn onder anderen fractievoorzitters in Eindhoven, Leeuwarden, Tilburg, Den Haag, Breda en Arnhem, wethouders uit Wageningen, Brummen, Rheden, en raads- en statenleden door het hele land. Ze zeggen zich zorgen te maken over de eenheid in de regering en de in het regeerakkoord gemaakte afspraken. Die afspraken staan volgens hen onder druk nu de achterbannen van partijen zich roeren op thema's als klimaat en asielbeleid. De VVD-achterban hekelde het asielbeleid deze week in scherpe woorden, de CDA-achterban blijkt kritisch op het stikstofbeleid van het kabinet.  De zorg bij D66'ers was er al toen leden van VVD en CDA eerder deze zomer op congressen met voorstellen kwamen om het stikstofbeleid anders aan te pakken, maar de uitspraken van CDA-leider Hoekstra dat het halen van de stikstofdoelen in 2030 niet heilig is, en de ruzies erna hebben de zorgen verder vergroot. "Wij begrijpen dat het CDA in een lastig parket zit maar ze schuiven het stikstofdossier al veertig jaar vooruit", zegt de Emmense fractievoorzitter Koops, een van de initiatiefnemers van de brief. De D66-leden roepen Kaag en de partij op die doelen niet los te laten, met een verwijzing naar de "jarenlange afbraak van natuur en milieu". Zorgen zijn er ook om de "verharding van het asieldebat". De situatie in Ter Apel is vreselijk, zegt Koops en moet zo snel mogelijk worden opgelost. Maar "geen enkele asielzoeker in Ter Apel wordt vanavond geholpen als D66 nu uit het kabinet stapt". Het gezamenlijk oplossen moet voorop blijven staan. Wat dat betreft zien de briefschrijvers Nederland op een keerpunt staan. "De democratie staat onder druk, samenwerking wordt ingeruild voor het recht van de sterkste en de luidste. De rechtsstaat wordt hard aangevallen." Volgens de D66'ers neigt een deel van de coalitie "toe te geven aan de druk". Daarom willen ze met de brief nadrukkelijk steun uitspreken voor alle bewindspersonen, D66'ers en coalitiepartners die bereid zijn "in moeilijke tijden verantwoordelijkheid te nemen in plaats van de weg van de minste weerstand te kiezen". Koops noemt hierbij ook nadrukkelijk de VVD-bewindslieden Van der Wal en Van der Burg die in zijn ogen hun rug recht houden. De brief is volgens de schrijvers niet voortgekomen uit twijfels over de standvastigheid van Kaag en de andere bewindslieden maar vooral bedoeld als steun in de rug. Fractievoorzitter Paternotte laat weten de brief ook zo op te vatten. Na de uitspraken van Hoekstra vorige week ontstond ruzie in het kabinet en waren premier Rutte en vice-premier Kaag onaangenaam verrast. In het debat van afgelopen dinsdag werd de stikstofruzie enigszins bevroren en verwees het kabinet naar de verdere gesprekken onder leiding van Johan Remkes. Hoewel premier Rutte bleef zeggen dat de afspraken van stikstof "feitelijk staan" is nog onduidelijk wat het kabinet gaat doen. Het is eerst dus wachten op het rapport dat Remkes maakt na afronding van zijn overleg met betrokkenen in de stikstofproblematiek. Dat rapport wordt over een paar weken verwacht.||https://nos.nl/artikel/2442013-achterban-d66-roept-kaag-op-houd-rug-recht
2022-08-25||Aantal nieuwe apenpokkengevallen lijkt te dalen, ook in Nederland || Het aantal mensen dat het apenpokkenvirus oploopt, begint te dalen. Dat blijkt uit cijfers van de Wereldgezondheidsorganisatie (WHO). De daling volgt op een maand van stijgende aantallen besmettingen. Wereldwijd zijn er afgelopen week 5907 mensen positief getest, 21 procent minder dan de week ervoor. De bevindingen van de WHO sluiten aan bij de laatste cijfers van het RIVM over de situatie in Nederland. In de afgelopen week zijn in ons land 49 nieuwe besmettingen vastgesteld, het laagste aantal sinds half juni. In totaal zijn nu 1136 mensen in Nederland positief getest. De Wereldgezondheidsorganisatie vermoedt dat de uitbraak ook in de rest in Europa op de terugtocht is, want in andere delen van de wereld lopen de cijfers nog op. Of het dieptepunt echt voorbij is moet de komende tijd blijken, aldus de WHO. Er zijn over de hele wereld tot nu toe in totaal ruim 45.000 besmettingen met apenpokken gemeld in 98 landen. In Europese landen is het aantal opgelopen tot boven de 20.000. In Europa heeft Spanje de meeste positieve tests. Bijna 6300 mensen in dat land hebben de ziekte opgelopen. Daarna volgen het Verenigd Koninkrijk en Duitsland (allebei ruim 3300), Frankrijk (bijna 2900) en Nederland (bijna 1100). Ruim 500 mensen in Europa kwamen met klachten in een ziekenhuis terecht. Twee mensen zijn aan de gevolgen van de infectie overleden. In Noord- en Zuid-Amerika loopt het aantal besmettingen nog steeds op, meldt de WHO. Het continent is goed voor 60 procent van alle gevallen. Het Europese aandeel is 38 procent. Ook in Afrika loopt het aantal gevallen nog op. Daar zouden ook meer dan honderd doden zijn gevallen door het virus, maar slechts een fractie daarvan is bevestigd vanwege gebrek aan middelen om diagnoses te stellen. Van ongeveer 9000 mensen die de ziekte hebben opgelopen is de seksuele geaardheid bekend, en bij ongeveer 97 procent van hen gaat het om mannen die seks hebben met mannen. Iets meer dan 3000 positief geteste mensen hebben ook hiv. Bij ruim 200 vrouwen is het apenpokkenvirus vastgesteld. In een aantal landen, waaronder Nederland, worden risicogroepen gevaccineerd tegen de ziekte, maar het aantal beschikbare vaccins is beperkt. In Afrikaanse landen zijn vrijwel geen vaccins beschikbaar. Die productie van vaccins wordt wel opgevoerd maar kan de onverwachte piek in het aantal besmettingen niet bijbenen. In sommige landen zal het vaccin niet beschikbaar zijn voor 2023, zei de directeur-generaal van het Nigeriaanse Centrum voor Ziektebestrijding en -preventie deze week.||https://nos.nl/artikel/2442009-aantal-nieuwe-apenpokkengevallen-lijkt-te-dalen-ook-in-nederland
2022-08-25||Kinderen in Zuid-Holland en Limburg overleden gevonden in water|| In een sloot in Kinderdijk in Zuid-Holland is vanavond een overleden jongen van 4 gevonden. Eerder vandaag werd bekend dat er ook een kind van 3 was verdronken in een zwembad in Herkenbosch, niet ver van Roermond. De 4-jarige jongen werd rond 18.00 uur gevonden in het water. Hulp kwam te laat. Het is niet bekend hoe het kind in het water terecht is gekomen. Het ongeluk met het kind van 3 in Limburg gebeurde gisteren, in een zwembad op een camping. Vanmiddag maakte de politie bekend dat de peuter was overleden, meldt 1Limburg.||https://nos.nl/artikel/2442008-kinderen-in-zuid-holland-en-limburg-overleden-gevonden-in-water
2022-08-25||Bunnik krijgt eerste permanente flitscamera bij spoorwegovergang|| In Bunnik krijgen bestuurders die over een spoorwegovergang door rood rijden, straks een boete. ProRail gaat bij de overgang aan de Achterdijk een roodlichtcamera plaatsen, die een foto maakt als iemand door rood rijdt. Het is de eerste plek in Nederland waar zo'n flitspaal voor langere tijd moet blijven hangen. Eerder was er ook al in Hilversum zo'n paal, maar die ging na een proefperiode van een half jaar weer weg. "Ook in Bunnik gaan we eerst kijken of alles naar behoren werkt", zegt een woordvoerder van ProRail tegen RTV Utrecht. "Maar als dat zo is, willen we dit door het hele land uitrollen. En dan moet deze in Bunnik blijven staan als trotse eerste exemplaar." De proef in Hilversum heeft aangetoond dat de camera werkt. "Daar zagen we al na een half jaar dat het aantal overtreders was gehalveerd. Hopelijk gaat dat hier en op andere plekken ook zo zijn." Het primaire doel is volgens de woordvoerder niet het uitdelen van zoveel mogelijk boetes, maar het vergroten van de veiligheid. Automobilisten rijden geregeld meteen over een spoorwegovergang nadat er een trein voorbij is gekomen. "Maar zo nu en dan komt er daarna nog een trein van de andere kant. Dat levert natuurlijk levensgevaarlijke situaties op." Ook voetgangers en fietsers steken soms al over als er nog een rood licht brandt. "Die kunnen we met een flitspaal natuurlijk niet beboeten, zij hebben geen nummerplaat", zegt de ProRail-woordvoerder. Daarom houdt het spoorbedrijf ook in de gaten op welke plaatsen en tijden zij de slagbomen negeren, om daar boa's in te zetten. "Zij kunnen dan surveilleren en ook boetes uitschrijven aan diegenen die aan de aandacht van de camera's ontsnappen." De camera in Bunnik wordt nu getest. De komende tijd krijgen automobilisten en scooterrijders die door rood rijden alleen een waarschuwing thuisgestuurd. Als alles goed werkt, komen er begin volgend jaar op meer plekken camera's. De boete voor door rood rijden is 250 euro.||https://nos.nl/artikel/2442007-bunnik-krijgt-eerste-permanente-flitscamera-bij-spoorwegovergang
2022-08-25||Man overleden die tijdens vervoer naar politiebureau Hengelo onwel werd|| De man die vorige week donderdag werd aangehouden in Borne en onwel werd tijdens de rit naar het politiebureau is overleden. Dat meldt Richard Korver, de advocaat van de familie. De man was volgens de politie opgepakt in Borne omdat hij onder invloed van verdovende middelen zou zijn. Hij werd naar het politiebureau in Hengelo gereden, maar werd onderweg onwel. In Hengelo werd de man uit de auto gehaald door agenten. Een politiewoordvoerder zegt dat medische hulp is verleend aan de man. Daarna is hij per ambulance naar het ziekenhuis overgebracht, waar hij vandaag kwam te overlijden. Op beelden is te zien hoe de man ogenschijnlijk bewusteloos uit de auto gehaald wordt en een van de agenten zijn knie twee keer op de borst van de man lijkt zetten: De rijksrecherche doet onderzoek naar wat er precies gebeurd is. De familie van de overleden man vroeg advocaat Korver om ook onderzoek te doen. De politiewoordvoerder meldde maandag aan RTV Oost niet te kunnen zeggen waarom de agent zijn knie op de borst van de man heeft geplaatst, terwijl hij zich niet leek te verzetten. "Mogelijk is dat een standaardprocedure, maar dat is iets waar de rijksrecherche nu naar kijkt."||https://nos.nl/artikel/2442006-man-overleden-die-tijdens-vervoer-naar-politiebureau-hengelo-onwel-werd
2022-08-25||Hoge adviseur Zelensky: 'Geen militair doel in buurt van aangevallen trein'|| Bij het gisteren door Rusland aangevallen treinstation in de regio Dnipro was geen enkel militair doelwit in de buurt, stelt Ihor Zjovska, een van de hoogste adviseurs van president Zelensky. Bij de aanval kwamen volgens de Oekraïense autoriteiten 25 mensen om, onder wie een 11-jarige jongen en een 6-jarig kind. De 11-jarige werd gevonden onder het puin, terwijl de 6-jarige jongen stierf door een autobrand die door de raketaanval ontstond. Op niet-geverifieerde foto's is te zien dat meerdere treinstellen grotendeels verwoest zijn evenals gebouwen in de omgeving. Volgens het Russische ministerie van Defensie werd de raket afgevuurd om een militaire trein te raken die Oekraïense militairen en wapens naar de frontlinie vervoerde. Het ministerie maakt melding van 200 reservisten die gedood zouden zijn. Maar Zjovska bestrijdt dat. "Ik heb geen idee waarom ze dit doel hebben gekozen. Er zijn daar geen militaire gebouwen in de buurt. De trein was geen militaire trein en had ook geen wapens aan boord", stelt hij in een interview met de NOS. Hij spreekt van "opnieuw een barbaarse actie" en verwijst onder meer naar een eerdere aanval op een treinstation in Kramatorsk waarbij tientallen doden vielen. Bekijk hier wat Zjovska nog meer zei over de Russische aanval: De adviseur stelt dat het nergens in Oekraïne op dit moment veilig is. "Er zijn geen veilige dagen en veilige nachten meer in Oekraïne sinds deze oorlog woedt". Gisteren vierde het land Onafhankelijkheidsdag. De Amerikaanse ambassade in Oekraïne waarschuwde specifiek voor aanvallen op burgerinfrastructuur en overheidsgebouwen op deze dag, maar volgens Zjovska was de regering niet meer of minder alert dan op andere dagen. "Helaas zijn we bijna iedere dag alert."||https://nos.nl/artikel/2442003-hoge-adviseur-zelensky-geen-militair-doel-in-buurt-van-aangevallen-trein
2022-08-25||Twee mannen Ter Apel met spoed naar ziekenhuis, kabinet wil terrein morgen leeg|| Het kabinet is naarstig op zoek naar extra opvangplekken. Dat moet ertoe leiden dat morgen het terrein voor het aanmeldcentrum in Ter Apel ontruimd is. Vandaag zijn twee mannen die op het terrein verbleven met spoed naar het ziekenhuis gestuurd. Burgemeester Schuiling van Groningen wil dat er vanaf morgen geen mensen meer buiten slapen. Minister Yesilgöz van Justitie zei na een vergadering van het kabinet dat ze met allerlei partijen bekijkt wat er vandaag en morgen nog kan gebeuren. "We kijken met andere gemeenten wie waarbij kan helpen. De acute problemen voor de opvang kun je alleen oplossen door meer plekken te hebben." Sinds vandaag is Artsen zonder Grenzen (AzG) met een team aanwezig dat basisgezondheidszorg levert. Vanmiddag meldde de hulporganisatie dat twee mensen die er verblijven met spoed naar het ziekenhuis zijn gestuurd. Een van hen is een diabetespatiënt die al weken geen insuline had gehad; de tweede man had hartproblemen en is na een hartfilmpje met spoed naar het ziekenhuis gebracht. "We zien zoveel chaos en stress. Waarschijnlijk heeft dat eraan bijgedragen", zegt een woordvoerder erover. AzG-artsen zijn in Ter Apel om bijvoorbeeld wonden, infecties, en huidziektes te behandelen of of om psychologische hulp te bieden. "We hebben eigenlijk gewoon een non-stop toestroom van patiënten bij onze kliniek." Ook vannacht hebben in Ter Apel weer 700 mensen buiten geslapen. Veel van de mensen die geholpen worden door AzG hebben huidaandoeningen als gevolg van de slechte hygiëne bij het aanmeldcentrum. "Schurft bijvoorbeeld, en infecties zien we veel bij de mensen hier. En mensen die medicatie nodig hebben voor ziekten." Een andere patiënt is onderweg naar Nederland mishandeld door een agent en is nu verlaat behandeld aan een oogwond. Minister De Jonge voor Volkshuisvesting zei dat er "op heel korte termijn" afspraken worden gemaakt met gemeenten, provincies en veiligheidsregio's. "Het gaat zo niet langer; weet dat we alles doen wat in ons vermogen ligt om de situatie in Ter Apel te keren", voegde hij eraan toe. Eerder vandaag zei staatssecretaris Van der Burg van Justitie dat hij "eigenlijk alles zoekt. Als mensen maar een dak boven hun hoofd hebben."||https://nos.nl/collectie/13898/artikel/2441997-twee-mannen-ter-apel-met-spoed-naar-ziekenhuis-kabinet-wil-terrein-morgen-leeg
2022-08-25||Noodverordening in Enschede na rellen tussen supportersgroepen|| Een confrontatie tussen supportersgroepen van FC Twente en het Italiaanse Fiorentina liep gisteravond uit op rellen en ME-inzet in Enschede. De clubs spelen vanavond tegen elkaar in de stad. Er is een noodverordening afgegeven om nieuwe rellen te voorkomen. Door de noodverordening zijn Fiorentina-supporters niet welkom in de binnenstad. In de loop van de dag liet de gemeente weten dat ook een aantal supporters niet naar het stadion mag komen. Het gaat om 32 Fiorentina-fans die gisteren de confrontatie opzochten met FC Twente aanhangers. Ze werden afgelopen nacht door de politie geïdentificeerd. Verder laat de gemeente weten dat de relschoppende FC Twente-supporters door hun club een voorlopig stadionverbod opgelegd krijgen. Ook van hen is een aantal geïdentificeerd. De voetbalsupporters sloegen gisteren minutenlang op elkaar in met metalen staven en stoelen. Tientallen mensen zagen vanaf hun balkon hoe het bij de trappen van het IntercityHotel uit de hand liep tussen de supportersgroepen. "Ze gooiden van boven aan de trap waxinelichthouders naar beneden. Waarschijnlijk hadden ze die meegenomen uit de hotellobby", zegt een man tegen RTV Oost. "De groep beneden gooide stoelen terug. Toen begon het geschreeuw." De vestigingsmanager van een nabijgelegen ijszaak hoorde het lawaai ook en zag hoe de supporters de trappen van het hotel oprenden. De manager rende naar binnen, liet klanten en personeel binnen en deed de deur op slot. Een deur verder bij een hamburgerrestaurant gebeurde hetzelfde. "We stonden met grote ogen te kijken", zegt werknemer Bryan Grol. "Er kwam een grote groep deze kant op, daarna waren vrij snel al onze stoelen weg." Een vijftal politieagenten stond onder aan de trap, terwijl de vechtpartij onverhinderd doorging en er van alles door de lucht vloog. Keer op keer stormden de supporters op elkaar af, is te zien in een video. Twee supporters kregen klappen terwijl ze op de grond lagen "Binnen twee minuten lag er een op de grond", zegt Grol. "Die liep even later met een bebloed hoofd langs." Volgens een ooggetuige had een aantal supporters flinke verwondingen in het gezicht. "Een man is ook met een ambulance afgevoerd naar het ziekenhuis. We stonden stijf van de adrenaline." De ME wist de rust weer te herstellen. Bij het hotel lagen volgens ooggetuigen overal stenen en stoelen. Ook is een aantal ruiten van het hotel gesneuveld. Vorige week speelden de clubs tegen elkaar in Florence en ging het al mis tussen beide supportersgroepen. Op beelden was te zien dat een groep Tukkers achternagezeten werd door een groep Italianen. Op sociale media gingen geruchten rond over FC Twente-supporters die zouden zijn neergestoken, wat werd ontkend door de Nederlandse politie. Dat de Tukkers rond de wedstrijd in Enschede wraak willen nemen, zagen ze bij de gemeente Enschede ook aankomen. Daarom nam de burgemeester al voordat de rellen uitbraken extra veiligheidsmaatregelen. De ijssalon en hamburgerzaak zijn vandaag noodgedwongen open zonder terras. "We zijn nog steeds in shock", zegt Grol.||https://nos.nl/artikel/2441996-noodverordening-in-enschede-na-rellen-tussen-supportersgroepen
2022-08-25||Opnieuw gewapende Nederlanders opgepakt in Antwerpen|| Voor de tweede keer deze week heeft de politie in Antwerpen gewapende Nederlanders gearresteerd, melden Vlaamse media. Dit gebeurde afgelopen nacht in Berchem, net onder Antwerpen. Er zou zeker één wapen in een auto zijn gevonden. Er werden vijf mannen opgepakt in een straat waar drie keer een aanslag is gepleegd. In augustus werd daar een auto in brand gestoken, in juli beschadigde een vuurwerkbom een huis. Drie jaar geleden ontplofte er een granaat op straat. Onderzocht wordt wat de vijf van plan waren. Dinsdag werden al vier gewapende Nederlanders opgepakt in de Antwerpse wijk Borgerhout. Onder hen waren twee minderjarigen. In hun auto werd een vuurwapen met munitie aangetroffen, net als spullen die gebruikt kunnen worden om een brandbom te maken. In Antwerpen is het al weken onrustig. Er zijn meerdere schietpartijen geweest. Eerder deze zomer werden in de havenstad gevels beschoten, brandbommen tegen panden gegooid en handgranaten neergelegd. De Belgische autoriteiten hebben het over 'narcoterrorisme', in verband met drugssmokkel in de haven. Sinds begin juni zijn er al meer dan dertig dossiers over vermoedelijk drugsgeweld geopend, schrijft de Belgische omroep VRT. Dat zijn er meer dan in heel 2021.||https://nos.nl/artikel/2441993-opnieuw-gewapende-nederlanders-opgepakt-in-antwerpen
2022-08-25||Oud-topman ExxonMobil wil niet voor enquêtecommissie aardgas verschijnen|| Oud-topman Van Roost van ExxonMobil weigert om zich te laten verhoren door de Tweede Kamer-enquêtecommissie aardgaswinning. Van Roost is opgeroepen als getuige. Maar de commissie maakte vandaag bekend dat hij niet wil. De commissie wil niet zeggen wat zijn motieven zijn. Van Roost was topman van ExxonMobil Benelux. Hij is Belg en kan daarom niet gedwongen worden om te verschijnen. Commissievoorzitter Van der Lee vindt het zeer teleurstellend dat Van Roost niet wil komen, omdat hij heel lang een verantwoordelijke functie heeft vervuld. Naar eigen zeggen heeft de commissie er alles aan gedaan om Van Roost over te halen, maar zonder resultaat. Er komen wel andere mensen van Exxon. ExxonMobil is samen met Shell eigenaar van de NAM, het bedrijf dat zich in Nederland bezighoudt met de winning van aardgas. Van Roost was van 2000 tot 2017 topman van Esso Nederland, de Nederlandse tak van ExxonMobil. Kort voor het reces waren de eerste verhoren. Na een onderbreking van weken gaan ze nu verder. De verhoren zullen vooral gaan over de aardbeving in Huizinge, in 2012. Maandag wordt onder anderen de vroegere burgemeester van Loppersum, Roodenboog, verhoord. Ook oud-minister Verhagen van Economische Zaken, oud-topman Van de Leemput van de NAM en de voormalig inspecteur-generaal der Mijnen, De Jong, worden volgende week verwacht. De verhoren gaan nog door tot half oktober. De Tweede Kamer besloot drie jaar geleden zelf onderzoek te doen naar de gaswinning in Groningen en de problemen die daardoor zijn ontstaan. De commissie bestaat uit Kamerleden van VVD, D66, CDA, ChristenUnie, SP, GroenLinks en PvdA. GroenLinks-Kamerlid Tom van der Lee is voorzitter van de commissie. Voor de zomer verschenen onder meer wetenschappers, mensen van de NAM en Shell en oud-minister van Economische Zaken Annemarie Jorritsma (VVD) voor de commissie. Die zei dat ze in haar tijd als bewindspersoon dacht dat ze een goede oplossing had bedacht voor de schade-afhandeling van de aardbevingen in Groningen Lees hier meer over de gaswinning in Groningen.||https://nos.nl/artikel/2441991-oud-topman-exxonmobil-wil-niet-voor-enquetecommissie-aardgas-verschijnen
2022-08-25||RIVM waarschuwt voor smog in Brabant en Limburg|| Het RIVM geeft voor vanmiddag en vanavond een smogwaarschuwing voor Limburg en Brabant. Naar verwachting wordt de luchtkwaliteit zo slecht dat astmapatiënten en mensen met luchtwegaandoeningen er last van kunnen hebben. Ook kinderen en ouderen kunnen gevoeliger zijn voor smog. Het RIVM adviseert hen binnen te blijven en zware lichamelijke inspanning te beperken. Smog kan leiden tot luchtwegklachten, zoals hoesten en kortademigheid. Ook kunnen astmaklachten erger worden, kan de longfunctie afnemen en kan irritatie aan ogen, neus en keel voorkomen. Smog door ozon ontstaat bij ophoping van luchtvervuiling op zonnige dagen met weinig wind. De vervuilende stoffen, zoals stikstofoxiden, worden onder invloed van zonlicht omgezet in ozon.||https://nos.nl/artikel/2441988-rivm-waarschuwt-voor-smog-in-brabant-en-limburg
2022-08-25||Limburgse boeren mogen nu vrijwel helemaal geen oppervlaktewater meer gebruiken|| In Noord- en Midden-Limburg geldt vanaf vrijdag 12.00 uur een volledig onttrekkingsverbod van oppervlaktewater voor boeren. Aanleiding is de aanhoudende droogte. Volgens Chrit Wolfhagen van Waterschap Limburg zijn er al verschillende maatregelen genomen om het water in rivieren en beken op peil te houden en de gevolgen van de daling te beperken. Zo zijn er pompen verplaatst en zijn vissen verhuisd vanwege droogval. "Maar onze beken, vooral in Noord- en Midden-Limburg, hebben het zwaar en vallen in sommige gevallen droog", zegt Wolfhagen tegen 1Limburg. Met dit volledige onttrekkingsverbod wil het waterschap verdere daling van het water in de beken en droogvallen zoveel mogelijk voorkomen. Sinds 5 augustus gold al een gedeeltelijk onttrekkingsverbod. Daarbij werden uitzonderingen gemaakt voor onder andere fruitteelt en drinkwater voor vee. Die uitzonderingen vervallen nu. Boeren met kapitaalintensieve teelten, zoals bomen, groente, fruit, bloemen en planten, die volledig afhankelijk zijn van beekwater en niet beschikken over een alternatief, kunnen een ontheffing aanvragen. Voor de rivieren Niers en Roer en de beek Swalm geldt nog wel een uitzondering, daar blijft het oude onttrekkingsverbod van kracht omdat er nog voldoende water stroomt. Wateronttrekking voor kapitaalintensieve teelten van fruit is daar toegestaan op bepaalde tijdstippen.||https://nos.nl/artikel/2441982-limburgse-boeren-mogen-nu-vrijwel-helemaal-geen-oppervlaktewater-meer-gebruiken
2022-08-25||Zaak Peter R. de Vries mogelijk over door verhuizing rechter|| De rechtszaak over de moord op Peter R. de Vries moet mogelijk opnieuw worden behandeld. Dat heeft te maken met het vertrek van een van de rechters, bleek vanochtend tijdens een zitting in de heropende zaak.  Royce de Vries zegt dat de familie niet blij is met de gang van zaken: Een van de drie rechters is verhuisd naar het buitenland. Ze had haar vertrek gepland voor deze zomer, omdat de zaak-De Vries dan afgerond zou zijn. Maar in juli werd de zaak onverwacht heropend. Het Openbaar Ministerie kwam vlak voor de uitspraak met nieuwe getuigenverklaringen, waarna de rechtbank het vonnis uitstelde. Inmiddels is een vervangende rechter aangesteld, maar er is nog een procedurele hobbel. Volgens de rechtbank schrijft de wet voor dat een zaak in zo'n geval helemaal opnieuw behandeld wordt, tenzij het OM en de verdediging dat niet nodig vinden. De partijen zijn daarover met elkaar in gesprek. Volgens de rechtbank zijn er al "standpunten" uitgewisseld op een informele bijeenkomst, maar wat die inhouden bleef in het midden. De advocaten van de verdachten Delano G. en Kamil E. wilden vanochtend niet zeggen of zij vinden dat de zaak over moet of niet. Ook het Openbaar Ministerie wilde zich er nog niet over uitlaten. Pas op een volgende zitting, begin november, wordt er een knoop over doorgehakt. Royce de Vries, de zoon van Peter R. de Vries, reageert verontwaardigd op het nieuws van de rechtbank. "Hier zitten we natuurlijk niet op te wachten. Je denkt dat alles achter de rug is, en dan moet misschien alles over. Dat zou heel wrang zijn." De kans dat het proces over moet, acht hij reëel. "Ik heb vernomen dat de verdediging van een van de verdachten bezwaar heeft tegen doorgaan." Hij noemt het merkwaardig dat de rechtbank niet heeft geanticipeerd op het vertrek van de rechter, dat al langere tijd bekend was. Volgens De Vries had om die reden een extra rechter aangesteld moeten worden als achtervang. Zo'n reserverechter is gebruikelijk is in grote rechtszaken, zoals het Marengo- en MH17-proces. Daarmee wordt vertraging voorkomen als onverhoopt een rechter uitvalt. In de rechtszaal was vandaag alleen verdachte Kamil E. aanwezig met zijn advocaten. Het OM vertelde dat E. is afgeluisterd in de gevangenis. Aan medegedetineerden vertelde hij dat er op de dag van de moord nog een derde persoon mee was naar Amsterdam. Kamil E. heeft dit eerder in de rechtszaal ook al gezegd. Toch blijft het OM zijn verhaal ongeloofwaardig vinden. De verdachte probeert zo onder belastend bewijs uit te komen, denken de officieren van justitie. In oktober is er een eerste zitting in de zaak tegen de nieuwe verdachten die zijn aangehouden toen de zaak-De Vries werd heropend. Het proces tegen Delano G. en Kamil E. gaat op 3 november verder.||https://nos.nl/artikel/2441979-zaak-peter-r-de-vries-mogelijk-over-door-verhuizing-rechter
2022-08-25||Gasprijs stijgt verder na recordslotstand, olie ook duurder|| De Europese gasprijs is de afgelopen weken fors gestegen. Gisteren bereikte die aan het eind van de dag een recordslotstand van 292 euro per megawattuur. En vanochtend steeg de gasprijs verder naar rond de 315 euro. Dat is tien keer zo hoog als voordat de gasprijs vorig jaar begon te stijgen. Er zijn op de gasmarkt voortdurend zorgen over de gaslevering door Rusland. Dat land kondigde onlangs aan dat de pijpleiding Nord Stream 1 op 31 augustus opnieuw dicht gaat voor onderhoud. Volgens Rusland zal dat drie dagen duren. Maar de vraag is of en hoeveel gas er na dat onderhoud nog gaat stromen. Na eerder onderhoud deze zomer bracht Rusland de toestroom terug tot 20 procent van de capaciteit. Zo maakte Gazprom de sluiting bekend: Europese landen proberen in allerijl minder afhankelijk te worden van Russisch gas. Bijvoorbeeld door meer in te zetten op vloeibaar gemaakt aardgas dat via schepen geïmporteerd kan worden. En door meer gasimport via leidingen uit bijvoorbeeld Noorwegen. Landen zijn nu hun gasbergingen aan het vullen om een wintervoorraad te hebben. Daarmee lijken ze op schema te liggen. Zo waren de Nederlandse voorraden vorige week voor ruim 71 procent gevuld; andere landen waren nog verder. "De voorraden beginnen vol te raken in Europa en dan zou je zeggen dat je ook enige rust krijgt op de gasmarkt", zegt Martien Visser, lector energietransitie aan de Hanzehogeschool. "Maar het is duidelijk toch nog steeds een verkopersmarkt. Blijkbaar houden kopers hun hart vast dat Nord Stream straks niet meer open gaat." Niet alleen de gasprijs, maar ook de olieprijs stijgt. Die is nu voor het eerst sinds 2 augustus hoger dan 100 dollar per vat. De afgelopen tijd was de olieprijs juist gestaag aan het dalen, na een piek van 123 dollar begin juni. Daardoor daalde de benzineprijs ook. United Consumers houdt de gemiddelde landelijke adviesprijs bij. Die was begin juni nog zo'n 2,50 euro per liter en is nu 2,18. Bij sommige onbemande pompen weg van de snelweg kon je de afgelopen dagen zelfs voor minder dan 2 euro tanken. Maar als de stijging van de olieprijs doorzet, zal dat snel weer voorbij zijn.||https://nos.nl/artikel/2441978-gasprijs-stijgt-verder-na-recordslotstand-olie-ook-duurder
2022-08-25||Eén van tien telers betrokken bij wietexperiment verliest vergunning|| De vergunning van een van de tien door de overheid geselecteerde telers voor het wietexperiment is ingetrokken. Dat bevestigt het ministerie na vragen van de NOS. Het lukte teler Supraleaf niet om de opgegeven locatie op het bedrijventerrein in Zwaag in handen te krijgen. Het bedrijf mag dus niet meer meedoen aan het experiment. Het experiment met de legale levering en in- en verkoop van wiet komt maar langzaam op gang. Slechts één deelnemer is al gestart met het kweken van cannabisplanten, de andere telers zitten nog in de opbouwfase van de teeltlocaties. De start van het experiment werd in maart al uitgesteld, van later dit jaar naar het tweede kwartaal van 2023, maar het is de vraag of er tegen die tijd genoeg cannabis beschikbaar is om aan de coffeeshops in de deelnemende steden te gaan leveren. Om aan die vraag te kunnen voldoen, moeten de tien telers elk zo'n 6500 kilo legale wiet per jaar produceren. Een woordvoerder van het ministerie van Volksgezondheid laat weten dat er gestart kan worden zodra de kwantiteit, kwaliteit en diversiteit van de geproduceerde hennep en hasjiesj voldoende is. "In de aanloop daarnaartoe wordt gemonitord of dat startmoment haalbaar blijft." In december 2020 werden uit 147 aanmeldingen tien telers geselecteerd die mee mogen doen aan het experiment. Nu de vergunning van Supraleaf is ingetrokken is de eerstvolgende teler op de wachtlijst benaderd met de vraag of die alsnog deel willen nemen. Supraleaf laat in een reactie weten teleurgesteld te zijn dat het ondanks de steun van de gemeente Hoorn niet is gelukt om de grond aan te kopen. Het bedrijf heeft bij de overheid bezwaar aangetekend tegen het intrekken van de vergunning.||https://nos.nl/artikel/2441977-een-van-tien-telers-betrokken-bij-wietexperiment-verliest-vergunning
2022-08-25||Voormalige Britse ambassadeur opgepakt in Myanmar|| Een voormalige ambassadeur van het Verenigd Koninkrijk is opgepakt in Myanmar, melden meerdere bronnen aan persbureau Reuters en de BBC. Vicky Bowman, die van 2002 tot en met 2006 ambassadeur was in Myanmar, zou woensdag samen met haar man zijn opgepakt vanwege overtreding van de immigratiewet. Bowman is getrouwd met Htein Lin, een van de bekendste kunstenaars van Myanmar. Hij zat tussen 1998 en 2004 vast vanwege zijn protesten tegen het toenmalige militaire regime. Het land heeft weer een militair regime sinds het leger begin vorig jaar de gekozen regering aan de kant schoof. Sinds de machtswisseling zijn duizenden tegenstanders vastgezet en is er gewapend verzet in het hele land. Bowman is sinds 2013 directeur van het Myanmar Centre for Responsible Business (MCRB), een organisatie die met bedrijven werkt aan onder meer duurzaam toerisme, bestrijding van discriminatie en bevordering van mensenrechten. Zij en haar man zouden zijn overgebracht naar de Insein-gevangenis in Yangon, waar vele politieke gevangenen worden vastgehouden. De Britse ambassade in het land laat weten "zorgen te hebben over de arrestatie van een Britse vrouw in Myanmar. We zijn in contact met de lokale autoriteiten en bieden consulaire hulp." De ambassade noemt de naam van Bowman niet. De mensenrechten in Myanmar worden grof geschonden. Zo werden eind juli vier prodemocratische activisten geëxecuteerd. Dat was een nieuw dieptepunt. Hoewel al tientallen burgers en activisten in februari vorig jaar ter dood werden veroordeeld, was het de eerste keer in decennia dat de doodstraf in het Zuidoost-Aziatische land is voltrokken.||https://nos.nl/artikel/2441974-voormalige-britse-ambassadeur-opgepakt-in-myanmar
2022-08-25||Politiechef Amsterdam: extra hulp in Ter Apel loopt tegen grenzen op|| De extra hulp die de Amsterdamse politie moet leveren voor de screening van asielzoekers in de aanmeldcentra in Ter Apel en Budel, loopt tegen een grens aan. Dit schrijft het hoofd van de Amsterdamse politie, Frank Paauw, in een brief aan politie, burgemeester en OM in de regio. Paauw schrijft dat het aantal mensen dat op dit moment asiel aanvraagt leidt tot een humanitaire crisis en "een enorme personele opgave in de totale asielketen". Omdat niet iedereen opgevangen kan worden in Ter Apel, worden asielzoekers verplaatst naar noodopvanglocaties. In die noodopvang zitten nu ruim 1800 mensen, van wie niet bekend is wie ze zijn. De politie Amsterdam moet voor de screening tien procent van de beschikbare capaciteit bij de Afdeling Vreemdelingenpolitie, Identificatie en Mensenhandel (AVIM) afstaan. Dat gaat ten koste van de aanpak van mensenhandel en van migranten die overlast geven, schrijft Paauw. De Amsterdamse politie levert al enkele maanden extra mankracht voor het registeren en identificeren. Deze situatie is volgens Paauw niet langdurig houdbaar en leidt tot "een grote en onevenredige werkdruk" bij politiemensen. Dit gaat ten koste van het welzijn bij de politie, schrijft Paauw. Het probleem speelt volgens hem ook in andere regio's. De Immigratie- en Naturalisatiedienst (IND), het Centraal Orgaan opvang asielzoekers (COA) en de politie lopen achter met de identificatie van asielzoekers. De instanties zeggen sinds augustus aan een inhaalslag te werken. Minister Yesilgöz van Justitie deelt de zorgen van Paauw en zegt dat er fors wordt geïnvesteerd in nieuwe agenten. "Maar die hebben we niet morgen op straat en het is elke keer kijken waar hun inzet het hardst nodig is. We zien allemaal de beelden in Ter Apel, dus we moeten alles op alles zetten dat het daar rustig is."||https://nos.nl/collectie/13898/artikel/2441972-politiechef-amsterdam-extra-hulp-in-ter-apel-loopt-tegen-grenzen-op
2022-08-25||Gestegen energieprijzen raken voetbalclubs: 'Contributie mogelijk fors omhoog'|| De gestegen energieprijzen leiden tot kopzorgen bij amateurvoetbalclubs, blijkt uit een rondgang van RTV Noord in de provincie Groningen. Om de douches, veldverlichting en verwarming te kunnen blijven betalen, zijn maatregelen nodig. De ene club boort daarvoor reserves aan, de andere probeert meer te besparen of investeert in verduurzaming. Maar de vraag is of dat genoeg is: clubs zijn bang dat de contributie omhoog moet. "We moeten kijken hoe we dit gaan inpassen", zegt voorzitter Gerben Loer van SC Scheemda tegen RTV Noord. De energierekening van de club gaat binnenkort met acht- tot negenduizend euro omhoog en dat zal ergens van betaald moeten worden. Van de gemeente Oldambt verwacht Loer niet heel veel steun. "Daar staan nogal wat bezuinigingen op stapel." Bij clubs met een vast energiecontract zijn er minder zorgen, zoals bij VV Helpman uit Haren. "We hebben gelukkig net een contract afgesloten voor drie jaar, dus we hebben nog even speling", zegt voorzitter Jan van der Lei. De club heeft onlangs ook zonnepanelen laten plaatsen. Ook VV Noordster uit Oude Pekela ziet voorlopig geen problemen, maar er zijn wel zorgen over de toekomst, zegt voorzitter Raymon Drenth. Er is nu bijvoorbeeld geen geld om de club te verder te verduurzamen met zonnepanelen. VV Noordster investeerde het afgelopen seizoen in ledverlichting. "Dat kostte wat, maar we hoopten er dertig tot veertig procent mee te besparen." De gestegen energieprijzen gooiden roet in het eten. Drenth vreest daarom dat de contributie wellicht fors omhoog moet. "Als je heel realistisch bent dan moet je straks per lid vier à vijf euro meer vragen en dat is een heel groot ding, zeker als je in een gemeente als Pekela woont waar best wel veel arme gezinnen leven." De club heeft veel leden die lid zijn via het Jeugdsportfonds. "Raken we hierdoor leden kwijt?", vraagt Drenth zich af. NEC Delfzijl heeft al zonnepanelen laten installeren, maar loopt tegen problemen met het gas aan. Er lopen offerteaanvragen om te kijken in hoeverre de club energieneutraal kan worden, maar er is geen personeel beschikbaar om begeleiding te geven bij het verduurzamingsvraagstuk en aannemers hebben het druk. Ook is het materiaal niet beschikbaar. Helemaal van het gas afstappen en overgaan op elektrisch, is te duur voor de club. Een andere optie om de kosten te drukken is samenwerking. Zo worden in Scheemda plannen gemaakt voor een omnisportpark. "Met alle sportverenigingen bekijken we of we daar iets uit kunnen halen", zegt voorzitter Loer. "Als we de locaties combineren en douchen onder dezelfde douches, dan kun je als vereniging en misschien ook als gemeente aardig besparen." VV Westerwolde is er ook mee bezig: "Wij zijn aangesloten bij een collectief, waarin meerdere verenigingen zitten, dus we kopen gezamenlijk energie in", zegt secretaris Thorben Huisman. "Dat is net even lucratiever dan wanneer je het alleen doet." Ook energie besparen staat op de agenda van voetbalclubs. Zo gaat VV Westerwolde de kachel lager zetten en de lichten vaker uitdoen. Maar zodra de dagen korter en kouder worden, zal het een probleem gaan worden, verwacht Huisman. De club is ook met een plan bezig voor zonnepanelen en een waterpomp.  "Als ik kijk naar de grootste kostenpost voor gasverbruik, kom ik uit op douchen", zegt Van der Lei van VV Helpman. "We kunnen de thermostaat heel makkelijk twee graden naar beneden draaien, maar het moet wel behaaglijk blijven. Gezelligheid is een groot goed bij ons, we moeten wel gezellig in de kantine kunnen zitten." Bij NEC Delfzijl worden leden van de vereniging bij het probleem betrokken. Met een verduurzamingscampagne en bespaartips hoopt de club de energierekening betaalbaar te houden. Bij Westerwolde hebben ze er wel vertrouwen in dat het goedkomt: "Maar we moeten wel actie ondernemen", zegt Huisman. Volgens hem is Westerwolde een grote vereniging met genoeg leden, dus hij verwacht dat de kostenstijging wel op te vangen is. "Maar als je niks doet wordt het lastig. Linksom of rechtsom, de energierekening moet betaald worden."||https://nos.nl/artikel/2441968-gestegen-energieprijzen-raken-voetbalclubs-contributie-mogelijk-fors-omhoog
2022-08-25||Marokkaanse politie pakt Nederlander op voor plofkraken in Duitsland|| De Marokkaanse politie heeft in Tanger een Nederlander opgepakt die door Interpol gezocht werd voor betrokkenheid bij twee plofkraken in Duitsland. Het zou gaan om een 33-jarige man die wordt verdacht van twee plofkraken op geldautomaten in de Zuid-Duitse plaatsen Kist en Gärtringen. Daarbij zou 186.000 euro zijn buitgemaakt. Hij werd opgepakt op het vliegveld van Tanger. De Nederlander maakt mogelijk deel uit van een crimineel netwerk dat banken overviel. Hij zit vast in Marokko. Hij wordt waarschijnlijk uitgeleverd aan Duitsland.||https://nos.nl/artikel/2441966-marokkaanse-politie-pakt-nederlander-op-voor-plofkraken-in-duitsland
2022-08-25||Enquête: toestroom buitenlandse studenten zet kwaliteit onder druk|| Internationale studenten zitten in een kwetsbare positie en worden als tweederangs studenten behandeld. Dat concludeert het Interstedelijk Studenten Overleg (ISO) na een enquête in samenwerking met de Landelijke Studentenvakbond en het Erasmus Student Network. Die kwetsbaarheid komt mede doordat het er zoveel zijn. In Nederland volgen ruim 100.000 buitenlandse studenten een opleiding; 1 op elke vier eerstejaars in het hbo en wo is een buitenlander. Elk jaar komen er steeds meer bij en daardoor raakt het onderwijssysteem overbelast, zegt ISO-voorzitter Terri van der Velden in het NOS Radio 1 Journaal. "Je moet kijken om de grote stroom internationale studenten te beperken en te beheersen. Dan kun je ze ook beter begeleiden en informeren." Het ISO zegt dat het belangrijk is om de kwaliteit van het onderwijs te waarborgen. "Je haalt ze nou eenmaal naar Nederland toe en dan wil je ze ook goed onderwijs geven." De buitenlandse studenten krijgen niet dezelfde kansen als Nederlanders bij het begin van hun onderwijs in Nederland, zegt Van der Velden. "Ze krijgen zo veel voor hun kiezen dat ze extra veel moeite moeten doen om onderwijs te volgen." Dat ligt volgens het ISO onder meer aan gebrekkige informatievoorziening. Zo weet 70 procent van de internationale studenten niet dat ze, onder bepaalde voorwaarden, recht hebben op studiefinanciering en gratis ov. Ook weten ze niet hoe het precies zit met het aanvragen van een Nederlandse zorgverzekering in combinatie met een Europese zorgverzekering. Een van de lastigste dingen voor internationale studenten is het vinden van een kamer, bleek eerder ook al voor Ayaka die in Maastricht gaat studeren, maar in Sittard gaat wonen: Daarnaast heeft meer dan de helft van de ondervraagden zware mentale problemen en voelt ruim een kwart zich niet thuis in Nederland, zegt Van der Velden. "Dat baart ons wel grote zorgen. Ons onderzoek is niet representatief, maar het geeft wel nog altijd een signaal af. Want de groep studenten die deze problemen ervaart is nog steeds heel groot." Het is de vijfde keer dat de belangenorganisaties een dergelijke enquête houden. Het ISO stelt dat dit de enige monitor is naar de situatie van internationale studenten en roept op tot een breder onderzoek naar het welzijn van die groep. Problemen met buitenlandse studenten spelen al langer. Die gaan voornamelijk over de huisvesting. Verschillende universiteiten riepen mensen op niet naar Nederland te komen als ze voor het nieuwe studiejaar geen kamer hadden gevonden. En als ze een kamer denken te hebben gevonden, lopen ze ook nog kans op opgelicht te worden, meldde NOS Stories eerder.||https://nos.nl/artikel/2441965-enquete-toestroom-buitenlandse-studenten-zet-kwaliteit-onder-druk
2022-08-25||Rechtbank kijkt hoe het verder moet met heropende onderzoek moord Peter R. de Vries || In een nieuwe zitting over de moord op Peter R. de Vries bekijkt de Amsterdamse rechtbank op dit moment hoe het verder moet met de heropende rechtszaak. Het vonnis werd in juli uitgesteld. Verklaringen van een nieuwe getuige zorgden voor een onverwachte wending in de zaak tegen de verdachten Delano G. en Kamil E., die de moord op de misdaadjournalist zouden hebben gepleegd. Kort voor de uitspraak kwam het Openbaar Ministerie met deze verklaringen op de proppen, waarna de rechtbank besloot het onderzoek naar de moord te heropenen. Het OM had toen al levenslang geëist tegen de twee verdachten. Inmiddels heeft de politie vier nieuwe verdachten gearresteerd, van wie er drie nog vast zitten. Een van hen werd aangehouden in zijn cel in de gevangenis in Lelystad. Het gaat om Krystian M., een Poolse twintiger die daar al vast zat voor een ander delict. Het OM denkt dat hij degene was die in sms-berichten dicteerde hoe de moord op De Vries moest worden uitgevoerd. De nieuwe getuige is een kennis van Krystian M. Hij meldde zich afgelopen najaar bij een wijkagent om zijn verhaal te doen. Uit zijn verklaringen, waarover het Parool publiceerde, blijkt dat M. een schutter moest regelen voor de moord op De Vries. Aanvankelijk zou Kamil E. de klus op zich nemen, aldus de getuige, maar de 36-jarige Pool trok zich terug. Daarna werd hij gedwongen als chauffeur van de vluchtauto op te treden; anders zou E. zelf worden doodgeschoten. Overigens leek ook Krystian M. ernstig te worden bedreigd door zijn opdrachtgever. De vermoedens van het Openbaar Ministerie dat de moord te maken heeft met Ridouan Taghi, zijn alleen maar toegenomen. Krystian M. wordt op meerdere manieren in verband gebracht met de kring rond Taghi, de hoofdverdachte in het liquidatieproces Marengo. Zo vertelde het OM in een heel andere zaak dat M. iemand moest toetakelen in opdracht van een neef van Taghi. In nog een ander onderzoek wordt hij verdacht van autodiefstal, samen met weer een andere neef van Taghi. Over de andere aangehouden verdachten is minder bekend. Twee van hen zouden filmpjes van de neergeschoten Peter R. de Vries hebben gemaakt en verspreid, mogelijk om de schok te vergroten. De laatste verdachte werd eind juli in Helmond aangehouden. Het OM denkt dat hij bij een groep hoort die zich liet inhuren voor geweldsklussen, maar de 27-jarige Antilliaan werd na een paar dagen alweer vrijgelaten. De zitting van vandaag is deels een formaliteit, omdat de rechtbank moet beslissen of Delano G. en Kamil E. in voorarrest blijven. Daarnaast zal het OM een korte toelichting geven op de stand van het heropende onderzoek. De later aangehouden verdachten staan nog niet terecht. Het onderzoek naar hun betrokkenheid loopt bij een ander parket van het Openbaar Ministerie en wordt gescheiden gehouden van de lopende rechtszaak. Misdaadverslaggever Peter R. de Vries werd op 6 juli vorig jaar neergeschoten in het centrum van Amsterdam. Hij overleed negen dagen later in het ziekenhuis. Delano G. was volgens het OM degene die de kogels afvuurde. Kamil E. zou hebben gereden en voorverkenningen hebben gedaan. Het OM ziet daarvoor een stortvloed aan bewijs, maar de advocaten van de verdachten sturen aan op vrijspraak.||https://nos.nl/artikel/2441956-rechtbank-kijkt-hoe-het-verder-moet-met-heropende-onderzoek-moord-peter-r-de-vries
2022-08-25||Wekdienst 25/8: Tussentijdse zitting zaak Peter R. de Vries • Artsen zonder Grenzen in Ter Apel|| Goedemorgen! Vandaag is een nieuwe aflevering van BOOS te zien over grensoverschrijdend gedrag bij The Voice of Holland, en er is een tussentijdse zitting in de strafzaak rond de moord op Peter R. de Vries. Eerst het weer: Tropisch warm met veel zon. Het wordt tussen 29 en 35 graden. In de loop van de middag wordt het vanuit het westen minder warm, zodra de wind naar het westen draait. In de avond volgt er mogelijk een bui. Morgen zijn er een aantal buien, mogelijk met onweer. Daarna is het vooral droog en 20 tot 25 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Artsen zonder Grenzen heeft vanaf vandaag een team in Ter Apel om zorg te leveren aan asielzoekers die vanwege het gebrek aan opvangplaatsen buiten de poort moeten blijven. Het is voor het eerst dat dat in Nederland gebeurt. Vannacht hebben weer honderden mensen buiten geslapen in Ter Apel. Het team bestaat uit vijf personen. Ze leveren basisgezondheidszorg, zoals het behandelen van wonden, infecties en huidziekten, het verstrekken van recepten en ook het bieden van psychologische eerste hulp aan volwassenen en kinderen. Volgens AzG is de situatie in Ter Apel te vergelijken met de leefomstandigheden in het beruchte vluchtelingenkamp Moria op het Griekse eiland Lesbos. Zo zouden er geen douches zijn en toiletten zouden niet goed worden schoongehouden. Dat concludeerden waarnemers die vrijdag gingen kijken bij het aanmeldcentrum. Het Nederlandse volkslied is te traag, te plechtig en te statig, zeggen muziekkenners. Het Wilhelmus zou volgens hen sneller moeten worden gezongen. Dat klinkt niet alleen opgewekter, maar doet ook meer recht aan de geschiedenis, zeggen ze. In de zestiende eeuw zongen mensen het Wilhelmus ook veel sneller. Toen werd het ook gebruikt als strijdlied, door soldaten in de Tachtigjarige Oorlog.  "De reden dat het nu langzamer wordt gezongen, is dat we er een 'romantisch sausje' overheen hebben gegooid", denkt liederenexpert Martine de Bruin. In de Romantiek, de kunststroming die eind achttiende eeuw opkwam, veranderde het strijdlied in een nationale hymne, zegt De Bruin. "In de negentiende eeuw was het Wilhelmus zelfs een danslied." Vergelijk zelf de 'nieuwe' versie met de gangbare versie: Fijne dag!||https://nos.nl/artikel/2441955-wekdienst-25-8-tussentijdse-zitting-zaak-peter-r-de-vries-artsen-zonder-grenzen-in-ter-apel
2022-08-25||Artsen zonder Grenzen naar Ter Apel, waar opnieuw 700 mensen buiten sliepen|| De internationale hulporganisatie Artsen zonder Grenzen heeft vanaf vandaag een team in Ter Apel dat zorg levert aan asielzoekers die vanwege het gebrek aan opvangplaatsen buiten de poort moeten blijven. Het team bestaat uit vijf mensen die basisgezondheidszorg leveren. Zo behandelen ze wonden, infecties en huidziekten, verstrekken ze recepten en bieden ze psychologische eerste hulp aan volwassenen en kinderen. Het is voor het eerst dat de internationale hulporganisatie een team in Nederland inzet.  Volgens het Rode Kruis is de extra hulp zeer welkom: Vannacht sliepen weer zo'n 700 mensen buiten, zegt het Rode Kruis. Die verwachting sprak het Centraal Orgaan opvang asielzoekers (COA) gisteren al uit. Het zijn er net zo veel als vorige nacht, toen was er sprake van een record. Vrijdag waren er al AzG-medewerkers in Ter Apel om de situatie daar te bekijken. Wat ze aantroffen was volgens AzG te vergelijken met de leefomstandigheden in het beruchte vluchtelingenkamp Moria op het Griekse eiland Lesbos. Zo waren er geen douches en waren toiletten niet schoon. Het team sprak mensen die zich al een week niet hadden kunnen wassen. Sommigen hadden door het gebrek aan hygiëne een huidziekte opgelopen. De laatste dagen brengen honderden mensen de nacht door in de buitenlucht, ongeacht de weersomstandigheden. "Onder hen zwangere vrouwen, kinderen en mensen met chronische ziekten, zoals diabetes." Sommige chronisch zieken zijn door hun medicijnen heen. "Als deze situatie zo doorgaat, kan dit leiden tot ernstige medische noodgevallen", aldus AzG. Freelancefotograaf Owen O'Brien maakte beelden van de wc's op het terrein: Volgens staatssecretaris Van der Burg is het heel erg dat het noodzakelijk is dat Artsen zonder Grenzen naar Ter Apel gaat. Hij is ook blij dat de organisatie dat doet: "Het helpt wel om daar de kwaliteit te verbeteren. Maar we moeten dit echt op een andere manier regelen en daarvoor hebben we extra opvangplekken in Nederland nodig", zei hij voor een vergadering van het kabinet. De staatssecretaris voegde eraan toe dat hij vandaag weer op diverse manieren overlegt over een oplossing: binnen het kabinet, met de provincies en gemeenten en met het Veiligheidsberaad. Van der Burg is naar eigen zeggen heel ver met het maken van afspraken. Maar hij wilde niet ingaan op details. "We zijn er nog niet, dus daar moet ik vandaag weer vol mee aan de bak." De staatssecretaris wil liever vandaag dan morgen met iets komen. Volgens Van der Burg zijn er nog steeds gemeenten die willen bijspringen. "Ik zoek eigenlijk alles. Als mensen maar een dak boven hun hoofd hebben. Het zal geen regulier asielzoekerscentrum zijn. Als het een sporthal is, een evenementenhal, alles is goed." Van der Burg denkt niet dat hij snel weer nieuwe dwangmaatregelen neemt zoals in Tubbergen. "Dan duurt het nog weken of maanden voor er wat gebeurt." "Het is een triest dieptepunt voor ons land dat we zo ver zijn gekomen", zegt de burgemeester van Groningen, Koen Schuiling, in het NOS Radio 1 Journaal. De burgemeester, die ook voorzitter is van de Veiligheidsregio Groningen, zegt dat de situatie bij het aanmeldcentrum "al een hele tijd onhoudbaar" is en maakt net als AzG de vergelijking met kamp Moria. Het is volgens Schuiling (VVD) zaak dat de andere veiligheidsregio's sneller zorgen voor meer opvangplekken in het land. "Dit vraagstuk vereist dat we het met elkaar doen. Daar wordt veel te weinig tempo op gemaakt." Volgens de burgemeester kunnen alle tien gemeenten in Groningen niet meer doen dan ze nu al doen. Voorafgaand aan het besluit van AzG om naar Ter Apel te gaan, is er overleg geweest met het Rode Kruis, de huisartsenorganisatie voor asielzoekers GZA, de hulporganisatie Dokters van de Wereld en het Centraal Orgaan opvang asielzoekers (COA). Het Rode Kruis opende begin deze maand een servicepunt bij het aanmeldcentrum. Dat ging vorige week tijdelijk dicht, omdat er een vechtpartij was uitgebroken. Gisteren ging het punt op verzoek van de politie opnieuw dicht, omdat de tenten buiten de poort werden weggehaald. Het is de bedoeling dat dit servicepunt vandaag weer opengaat. AzG-directeur Judith Sargentini noemt het ongekend dat AzG in Nederland in actie moet komen, "maar de omstandigheden waarin deze mensen zich bevinden zijn mensonwaardig". Ze wil dat het Rijk en de gemeenten daar een eind aan maken. Het is de bedoeling dat het AzG-team vier tot zes weken in Ter Apel blijft. "Dit is echt een oplossing voor de korte termijn."||https://nos.nl/collectie/13898/artikel/2441954-artsen-zonder-grenzen-naar-ter-apel-waar-opnieuw-700-mensen-buiten-sliepen
2022-08-25||Twee weken na 'overwinning' corona weer mogelijke besmettingen in Noord-Korea|| Twee weken nadat leider Kim Jong-un verklaarde corona te hebben verslagen zijn er weer mogelijke besmettingen in Noord-Korea gemeld. Het land heeft bekendgemaakt vier nieuwe 'koortsgevallen' te hebben gevonden in het grensgebied met China. Volgens staatspersbureau KCNA worden momenteel tests uitgevoerd om te kijken of de koortssymptomen inderdaad worden veroorzaakt door de "kwaadaardige epidemie". Autoriteiten hebben meteen een lockdown afgekondigd in de gebieden waar de koortsgevallen voorkomen. De lockdown zal worden gehandhaafd totdat meer duidelijk is over de herkomst van de symptomen. Noord-Korea geeft geen openheid over het totaal aantal coronabesmettingen, maar deelt dus wel cijfers over "koortspatiënten". In mei lag dit aantal nog op bijna 400.000 per dag. Voor zover bekend is er in Noord-Korea geen vaccinatieprogramma tegen corona. Zo kondigde de leider van Noord-Korea, Kim Jong-Un, aan dat het coronavirus in zijn land is uitgeroeid:||https://nos.nl/artikel/2441953-twee-weken-na-overwinning-corona-weer-mogelijke-besmettingen-in-noord-korea
2022-08-25||Extra veel stress voor asielkinderen door onbegrijpelijke vragen IND|| De manier waarop de Immigratie- en Naturalisatiedienst (IND) asielkinderen hoort, is schadelijk. Dat is de conclusie van een onderzoek van de Universiteit van Amsterdam. Er werd vier jaar lang onderzoek gedaan naar de asielprocedure. Volgens het onderzoek geven de verhoren bij de IND veel onzekerheid en stress. "Het gaat om heel gedetailleerde vragen", zegt onderzoeker Stephanie Rap in het NOS Radio 1 Journaal. "Zij vragen asiel aan, dus dan moet er informatie verkregen worden over waar ze vandaan komen en hoe ze naar Nederland zijn gekomen. Maar vooral voor jonge kinderen zijn de vragen te gedetailleerd om daar een goed antwoord op te kunnen geven." Volgens Rap worden er vragen gesteld over de situatie in het land van herkomst, over de familie, geboortedata en plaatsnamen. "En over plekken waar ze misschien maar heel kort of lang geleden gewoond hebben", zegt ze. "Dat is heel ingewikkeld om een antwoord op te geven." Rap sprak voor het onderzoek met onder meer asielkinderen, hulpverleners, advocaten en medewerkers van de IND. Daarnaast bekeek ze opnames van gesprekken met minderjarigen. De conclusies van dit onderzoek worden vandaag gepresenteerd op een symposium. Volgens de onderzoekster kan het verhoor veel stress opleveren. "Omdat de verwachtingen niet helder zijn en omdat niet duidelijk is wat het doel van het interview is", zegt ze. "Ook voor de oudere doelgroep is vaak onduidelijk wat er van hen wordt verwacht tijdens zo'n gesprek en welke vragen er verwacht kunnen worden." Van jongeren begreep Rap dat vragen ook herhaald worden of op een andere manier opnieuw gesteld worden. "Waardoor ze denken dat ze een verkeerd antwoord hebben gegeven of iets anders moeten zeggen. Dat leidt tot veel stress en onzekerheid over de uitkomst, en wat het interview voor gevolgen heeft voor de aanvraag." Met de huidige werkwijze is het "bijna onmogelijk" voor de IND om zich aan artikel 12 van het internationale kinderrechtenverdrag te houden, waarin staat dat kinderen vrij hun mening moeten kunnen geven in alle zaken die hen aangaan, concludeert Rap in haar onderzoek. De IND zegt dat er rekening gehouden wordt met de leeftijd, het ontwikkelingsniveau en de belasting van het kind. Maar IND-directeur Joel Schoneveld zegt in het NOS Radio 1 Journaal dat de context niet uit het oog verloren moet worden. "De laatste tijd hebben we een hoge instroom van alleenstaande minderjarige kinderen. Die worden vaak vooruit gestuurd door de ouders en komen hier terecht. Dat is een onwenselijke situatie", zegt hij. "Ze maken gebruik van mensenhandelaren en smokkelaars." Het is volgens Schoneveld van belang dat de autoriteiten weten waar de kinderen vandaan komen en waarom ze naar Nederland komen. "Dat kan natuurlijk ook stress veroorzaken. Dus investeren wij ontzettend veel in onze medewerkers die de verhoren doen bij kinderen, om hun goed op de hoogte te brengen hoe je met kinderen in gesprek moet gaan." Volgens Schoneveld kunnen niet alle IND-medewerkers die gesprekken voeren.||https://nos.nl/collectie/13898/artikel/2441952-extra-veel-stress-voor-asielkinderen-door-onbegrijpelijke-vragen-ind
2022-08-25||'9 op 10 opgenomen coronapatiënten hebben jaar later nog klachten'|| Volgens onderzoek in de regio Rijnmond krijgt het overgrote deel van de opgenomen coronapatiënten te maken met long covid. Van de deelnemende ex-patiënten had 92 procent een jaar na opname in het ziekenhuis nog last van klachten. Vooral pijn, kortademigheid na inspanning, hevige vermoeidheid en geheugen- en concentratieproblemen worden veel genoemd. Volgens de onderzoekers onderstrepen de resultaten de grote omvang en impact van langdurige coronaklachten. "Wat opvalt is dat er vrijwel geen verbetering zit in de klachten. Het zijn aanhoudende klachten die veel impact hebben op de kwaliteit van leven en kennelijk niet goed reageren op het huidige behandelaanbod", zegt onderzoeksleider en longarts Merel Hellemons van het Erasmus MC. De studie duidt op grote verschillen tussen ex-patiënten die wel of niet in het ziekenhuis hebben gelegen. Eerder deze maand bleek uit onderzoek onder 13.000 mensen in Noord-Nederland dat een op de acht deelnemers last heeft van klachten drie tot vijf maanden na besmetting met corona. Het RIVM meldde in juni dat de helft van de patiënten drie maanden na besmetting nog klachten had. Die percentages zijn bij het vandaag gepubliceerde onderzoek, dat puur gericht is op ex-patiënten die in een ziekenhuisbed hebben gelegen, veel hoger. Drie maanden na de opname had 97 procent nog minimaal een klacht. Na zes maanden was dit 95,5 procent en na een jaar had 92 procent nog klachten. De onderzoekers vonden geen verschil tussen oud-IC-patiënten en mensen die alleen op een verpleegafdeling waren opgenomen. Er is geen duidelijke verklaring gevonden waardoor veel ex-patiënten blijven worstelen met de gevolgen van de ziekte. De wetenschappers pleiten daarom voor meer onderzoek naar long covid. Revalidatie helpt om lichamelijk te herstellen na een besmetting met het coronavirus, is ook een van de conclusies in het rapport. Qua spierkracht en conditie knapten de revaliderende patiënten goed op, zelfs de mensen met de zwaarste klachten bij opname in het ziekenhuis. Maar vermoeidheid en cognitieve problemen bleken hardnekkig bij de onderzoeksgroep. "De langetermijneffecten van covid-19 worden onderschat. Revalidatie helpt op lichamelijk vlak, maar de andere aanhoudende klachten zorgen ervoor dat mensen hun dagelijkse leven niet meer kunnen oppakken", zegt Hellemons.||https://nos.nl/artikel/2441951-9-op-10-opgenomen-coronapatienten-hebben-jaar-later-nog-klachten
2022-08-25||Politiechef ontslagen vanwege laat ingrijpen bij bloedbad op school Uvalde|| De politiecommandant van een schooldistrict in Uvalde (Texas) waar drie maanden geleden een aanslag op een basisschool plaatsvond, is ontslagen door de directie van die school. Bij die aanslag kwamen negentien jonge kinderen en twee leraren om het leven. Uit onderzoek bleek dat de politie te laat ingreep en de schutter ruim een uur lang zijn gang kon gaan. Het schoolbestuur stemde woensdagavond lokale tijd unaniem in met het ontslag van Pete Arredondo. Hij is de eerste agent die ontslagen wordt vanwege het politieoptreden. De man had volgens het ministerie van Veiligheid van Texas de leiding over het ingrijpen van de politie. Arredondo zelf zei eerder al dat hij zichzelf nooit als leider beschouwde die dag, en dat hij ook niet heeft gevraagd om te wachten met ingrijpen. Een paar dagen na het bloedbad op 24 mei gaf de politie in Texas al toe dat de agenten te lang hadden gewacht met ingrijpen. In juli werd dat nog een keer bevestigd in een uitgebreid onderzoeksrapport. Daarin stond dat de 376 gealarmeerde agenten te laat ingrepen vanwege systematische fouten en slechte besluitvorming. De onderzoekscommissie sprak in het rapport van een chaotisch politieoptreden, waardoor de aanslagpleger ruim een uur zijn gang kon gaan voor agenten ingrepen en hem doodden. Onder de agenten ontbrak leiderschap, ze communiceerden slecht en er was onvoldoende urgentie om de schutter te stoppen, zo staat in het rapport. Op beelden van beveiligingscamera's van het politieoptreden tijdens de schietpartij is te zien hoe zwaarbewapende agenten in de gang voor het klaslokaal wachten met ingrijpen, zelfs als de schutter weer begint te schieten. Bekijk hier zelf de beelden. Ze kunnen als schokkend ervaren worden. Arredondo was niet bij de uitspraak aanwezig. Wel las zijn advocaat een brief van 17 A4'tjes voor. Daarin stond dat Arredondo juist geprezen zou moeten worden om de levens die hij heeft gered en niet gestraft moet worden voor zijn aanpak.||https://nos.nl/artikel/2441950-politiechef-ontslagen-vanwege-laat-ingrijpen-bij-bloedbad-op-school-uvalde
2022-08-25||Weduwe Kobe Bryant krijgt miljoenen schadevergoeding vanwege foto's|| De weduwe van de verongelukte Amerikaanse basketballegende Kobe Bryant, Vanessa Bryant, krijgt een schadevergoeding van 16 miljoen dollar (ruim 16 miljoen euro) omdat hulpverleners na de crash foto's maakten en die naar elkaar doorstuurden. De lokale overheid moet haar betalen, is het oordeel van een federale jury in Los Angeles. De 41-jarige Bryant en zijn 13-jarige dochter Gianna kwamen begin 2020 met zeven anderen om het leven door een helikoptercrash. Hulpverleners maakten foto's van hun lichamen en stuurden die door naar collega's. De weduwe van Bryant zei in de rechtszaal dat ze elke dag bang is dat zijzelf of haar dochters de foto's op sociale media tegenkomen. Vooral politiemensen en brandweerlieden deelden de foto's met elkaar. Dat gebeurde onder meer tijdens het spelen van videogames en tijdens een awardshow. De foto's werden ook gezien door een aantal van hun partners en door een barman in een café waar een hulpsheriff wat aan het drinken was. Vanessa Bryant is niet de enige die een schadevergoeding krijgt. Mede-eiser Chris Chester, wiens vrouw en dochter omkwamen bij de crash, ontvangt 15 miljoen dollar. De advocaten van Bryant en Chester hadden gehint op bedragen van tientallen miljoenen dollars per nabestaande. De oorzaak van de helikoptercrash was lange tijd onduidelijk, maar begin vorig jaar wezen onderzoekers de piloot aan als schuldige. Hij nam een aantal verkeerde beslissingen, concludeerde de National Transportation Safety Board. Wie was Bryant en waar blonk hij in uit? Bekijk het in deze video:||https://nos.nl/artikel/2441949-weduwe-kobe-bryant-krijgt-miljoenen-schadevergoeding-vanwege-foto-s
2022-08-25||COA: vannacht weer minstens 700 buitenslapers in Ter Apel|| Ook vannacht slapen er weer zeker 700 mensen buiten bij het aanmeldcentrum in Ter Apel, meldt het Centraal Orgaan opvang asielzoekers (COA) aan RTV Noord. Dat zijn er net zo veel als vorige nacht, toen sprake was van een record. Dat het ook op een woensdag zo druk is, is uitzonderlijk volgens RTV Noord. Normaal zijn maandag en dinsdag de drukste dagen in Ter Apel. De hele week slapen er al honderden mensen buiten. De drukte is volgens het COA te wijten aan de minieme uitstroom naar de reguliere azc's. Ook kunnen er geen mensen worden ondergebracht in crisisnoodopvanglocaties. Afgelopen dag werd bekend dat asielzoekers die buiten het aanmeldcentrum wachten dat niet in tenten mogen doen. Alle tenten en andere kampeermiddelen zijn per direct verboden, is te lezen in een noodverordening van de veiligheidsregio. Aanleiding zijn de "vele onderlinge irritaties en spanningen tussen de asielzoekers". Dat leidde meerdere keren tot "conflicten, grote vechtpartijen met steekwapens, gewonden en aanhoudingen". Het servicepunt van het Rode Kruis in Ter Apel bleef daarom vorige week dicht. Afgelopen maandag ging het weer open, maar ook gisterochtend was het punt weer tijdelijk dicht vanwege de drukte. Daarnaast werd gisteren bekend dat in de sporthal bij het aanmeldcentrum, die door het ruimtegebrek nu gebruikt wordt als opvangplek, een drie maanden oude baby is overleden. De Tweede Kamer wil uitleg van staatssecretaris Van der Burg (Asiel) hierover. De Inspectie Gezondheidszorg en Jeugd en de Inspectie Justitie en Veiligheid doen onderzoek naar de dood van de baby. Op dit moment is alleen bekend dat er nog medische hulp is verleend. Meer over de chaos in Ter Apel: ||https://nos.nl/artikel/2441948-coa-vannacht-weer-minstens-700-buitenslapers-in-ter-apel
