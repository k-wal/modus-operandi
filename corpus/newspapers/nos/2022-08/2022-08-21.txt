2022-08-21||Islamitische school in het Westland opent deuren ondanks jaren van verzet|| Jarenlang heeft de Westlandse politiek zich verzet tegen de komst van een islamitische school in Naaldwijk, maar nu opent de Islamitische School Westland toch de deuren. 65 leerlingen beginnen vandaag het schooljaar bij de onderwijsinstelling van stichting Yunus Emre. "Het voelt onwerkelijk", zegt directeur Ali Ahrough tegen Omroep West. "We hebben hier zo lang naartoe geleefd." In het gebouw zat eerst een Daltonschool. Nu het ontruimd is, zijn de eerste spullen zoals schrijfmaterialen, stoelen, tafels, digitale lesborden en laptops naar binnen gebracht. Ahrough voerde jarenlang een strijd met drie lokale partijen in de gemeente Westland die de komst van zijn school niet zagen zitten. Maar toenmalig minister Slob wilde dat de school er wel zou komen, en kreeg gelijk van de Raad van State. Er was nog wel onzekerheid over de opening van de school dit jaar, omdat er mogelijk te weinig leraren zouden zijn. "Leerkrachten willen bijna allemaal parttime werken, daar loopt elke basisschool tegenaan. Uiteindelijk hebben we het rond gekregen, met zowel islamitische als niet-islamitische leerkrachten", legt Ahrough uit. De school begint met zes leerkrachten en drie klassen. Dat zijn een combinatieklas groep 1/2, een combinatieklas 4/5 en een groep 3. "Er was ook veel belangstelling bij ouders van de bovenbouw, maar daar beginnen we nog niet aan." Als de groei verloopt volgens de voorspellingen van de directeur, dan zit de school, die vier lokalen ter beschikking heeft, vanaf volgend schooljaar vol. Daarna dreigt zelfs een lerarentekort, maar Ahrough maakt zich voorlopig geen zorgen. "Het is begrijpelijk dat je niet direct over een groot schoolgebouw kan beschikken. We hebben twee jaar de tijd om naar een oplossing te zoeken." De directeur zegt dat hij veel positieve reacties krijgt en verwacht dat dit alleen maar zal toenemen. "Als mensen straks merken dat wij een gewone school zijn, waar ze totaal geen last van hebben, dan raakt het in de vergetelheid en op de achtergrond."||https://nos.nl/artikel/2441608-islamitische-school-in-het-westland-opent-deuren-ondanks-jaren-van-verzet
2022-08-21||Vuelta-organisatie: bijna een miljoen mensen langs parcours|| De afgelopen vier dagen bezochten bijna een miljoen mensen de Ronde van Spanje in Nederland. Dat schat de organisatie van La Vuelta Holanda, die de Spaanse wielerronde in Nederland organiseerde. Bij de ploegenpresentatie in Utrecht, donderdagavond, telde de organisatie zo'n 12.500 toeschouwers. Een dag later bij de eerste etappe in Utrecht stonden zo'n 260.000 mensen langs het parcours en de tweede etappe van Den Bosch naar Utrecht trok zo'n 375.000 belangstellenden. De derde rit, met start en finish in Breda, werd vandaag door zo'n 350.000 toeschouwers bezocht. Volgens Vuelta-directeur Javier Guillén werd het evenement boven verwachting bezocht. Hij noemt Nederland een plek "die fietsen ademt en die we in ons hart gesloten hebben". De warme reacties van het enthousiaste Nederlandse publiek waren geweldig, zegt Guillén. "We voelden ons thuis." De start van de Vuelta in Utrecht zou eigenlijk al in 2020 plaatsvinden, maar werd vanwege de coronapandemie uitgesteld met twee jaar. Ook op televisie werd de Spaanse wielerronde massaal gevolgd. Naar de uitzendingen van de eerste twee etappes keken via de NOS respectievelijk 2,1 miljoen en 1,5 miljoen mensen. Het hele wielercircus reist nu door naar Spanje, waar de wedstrijd dinsdag verdergaat in het Baskische Vitoria. De ronde eindigt op 11 september in Madrid.||https://nos.nl/artikel/2441596-vuelta-organisatie-bijna-een-miljoen-mensen-langs-parcours
2022-08-21||Nederlandse militair kritiek na schot in borst in Irak|| Een Nederlandse militair is in Irak zwaargewond geraakt bij wapenonderhoud. De man is in kritieke toestand overgebracht naar een militair ziekenhuis in Bagdad, meldt het ministerie van Defensie. Hij heeft een schotwond in de borst. De militair van de 11 Luchtmobiele Brigade van de Koninklijke Landmacht is lid van de Nederlandse eenheid die het vliegveld van de Noord-Iraakse stad Erbil beveiligt. Zo'n 120 Nederlandse militairen doen mee aan die missie. De Koninklijke Marechaussee onderzoekt het incident. De familie van het slachtoffer is door Defensie geïnformeerd. Commandant der Strijdkrachten Eichelsheim zegt dat zijn gedachten bij de militair, zijn familie en de collega's zijn. "Ik volg de situatie nauwlettend." Het ministerie van Defensie maakte in juni een video over de werkzaamheden in Erbil:||https://nos.nl/artikel/2441593-nederlandse-militair-kritiek-na-schot-in-borst-in-irak
2022-08-21||Vliegtuig maakt noodstop op Eindhoven Airport na botsing met vogel|| Op Eindhoven Airport heeft een toestel van de Hongaarse luchtvaartmaatschappij Wizz Air zijn start afgebroken na een botsing met een vogel. Het toestel moest een noodstop maken, waardoor de remmen oververhit raakten. De Airbus A320 kon vervolgens niet verder. Het vliegtuig, met 178 passagiers aan boord, had als bestemming de Hongaarse hoofdstad Boedapest. Na het incident zijn de inzittenden van boord gehaald en opgevangen in de terminal van Eindhoven Airport, meldt een woordvoerder van de luchthaven. De brandweer heeft het vliegtuig gecontroleerd en er was geen sprake van brand. Onduidelijk is of de mensen vanavond nog naar Boedapest kunnen gaan. Een vliegtuig van Transavia uit Valencia kon vanwege het incident niet in Eindhoven landen. Dat toestel is uitgeweken naar Rotterdam The Hague Airport. De passagiers worden per bus overgebracht naar Eindhoven. De Boeing 737 van Transavia komt vanavond wel alsnog naar Eindhoven, omdat het toestel morgen weer nodig is voor vluchten vanuit die stad. ||https://nos.nl/artikel/2441591-vliegtuig-maakt-noodstop-op-eindhoven-airport-na-botsing-met-vogel
2022-08-21||Rusland werft leraren voor scholen in bezette gebieden|| Niet alleen het leger is in Rusland naarstig op zoek naar manschappen die aan de slag kunnen in Oekraïne. In alle hoeken van het land - van de Kaukasus tot het verre oosten - worden leraren gerekruteerd om op scholen te dienen in de nieuw veroverde gebieden. Op 1 september begint ook in het oorlogsgebied gewoon het nieuwe schooljaar. De Russische onderwijsminister Sergei Kravtsov kondigde onlangs aan op die datum de Russische standaard van onderwijs in te voeren. Ladingen Russische schoolboeken zijn al aan scholen in Marioepol en Cherson geleverd. Dit past in het grotere plan van 'russificatie' en inlijving van de bezette gebieden. De door het Kremlin aangestelde bestuurders hebben in diverse regio's referenda aangekondigd over aansluiting bij Rusland. De autoriteiten zouden voor de vier regio's Loegansk, Donetsk, Zaporizje en Cherson zoeken naar rond de 2000 leerkrachten. Al zeker 250 mensen hebben inmiddels getekend, zo blijkt uit een lijst die per vergissing verscheen op de site van de deelrepubliek Dagestan, inclusief adressen en telefoonnummers. En volgens Russische lerarenvakbonden zijn er nog veel meer gegadigden. Verschillende leraren op de lijst zeggen uit solidariteit met Oekraïense kinderen naar de gebieden in het oosten van Oekraïne te trekken. "De kinderen leefden maandenlang in kelders onder dreiging van bombardementen", zegt een lerares informatica uit Krasnodar over de telefoon. Ze wil niet met naam worden genoemd. Er zijn ook leraren met andere ideologische drijfveren. Roman Sjarov, leraar Frans uit Orjol, niet ver van de Oekraïense grens, vertelt dat hij zich bewust heeft aangemeld voor een school in Marioepol, de stad waar hij 45 jaar geleden is geboren. Als Rus in Oekraïne merkte hij na de Maidanrevolutie hoe in 2014 een anti-Russisch sentiment door Oekraïne waarde. "Precies de sfeer uit de periode in Duitsland van na Hitlers machtsovername", zegt hij met een bulderstem. "Ik ontwaarde overal fascisme." Hij besloot met zijn ouders naar Rusland te vertrekken. Nu keert hij terug om te helpen bij de russificatie van de nieuwe gebieden. Militair is de strijd nog lang niet gestreden in de bezette gebieden van Oekraïne. "Het is natuurlijk onduidelijk of de Russen de komende maanden steden als Cherson behouden", zegt Daniil Ken via Skype. Hij is voorzitter van de Russische vakbond Alliantie van Leraren, die tegen de oorlog is. De werving van leraren dient volgens Ken vooral als boodschap aan de bevolking in eigen land. "Zie hoe onze leerkrachten net als onze militairen de bevolking in de bevrijde delen van Oekraïne te hulp komen", verwoordt hij de boodschap van de autoriteiten. En niet onbelangrijk: het loon in Oekraïne is aantrekkelijk, rond de 4000 dollar per maand, heeft Ken berekend. "Dat is een zeven- of achtvoud van wat ze in hun eigen regio verdienen. En een tienvoud voor leraren uit de armere streken in de Kaukasus en Siberië." Omdat vakbondsleider Ken met zijn Alliantie van Leraren zelf een verklaard tegenstander van de oorlog is, moest hij vanuit zijn woonplaats Sint-Petersburg uitwijken naar Jerevan in Armenië, waar hij zijn werk voortzet. Hij vreest dat het lerarentekort waarmee Rusland al een tijdje kampt, wordt verergerd nu leraren met hogere lonen worden weggelokt naar oorlogsgebied. "En in de armste regio's zijn de tekorten nu al het nijpendst." Maria Nikitina, lerares Engels uit Astrachan, heeft puur humanitaire redenen, vertelt ze per telefoon. "Ik ga niet voor het geld. Niemand heeft me verteld wat ik ga verdienen. Ik ben ook heus niet van plan leerlingen met Russische propaganda te hersenspoelen. De kinderen daar hebben veel te verduren gehad. Dat gaat me aan het hart." Ondertussen gaan de gevechten rond Cherson en Zaporizje gewoon door. Veilig zal het er voorlopig niet worden, beseft Nikitina, hoeveel veiligheidsgaranties het ministerie van Onderwijs ook afgeeft. Nikitina: "Als je beseft in wat voor omstandigheden kinderen leven, is er des te meer reden daar te helpen."||https://nos.nl/artikel/2441576-rusland-werft-leraren-voor-scholen-in-bezette-gebieden
2022-08-21||Formule 1-auto van Michael Schumacher levert ruim zes miljoen op|| Een Formule 1-auto van Michael Schumacher is op een veiling in de Verenigde Staten verkocht voor ruim 6,1 miljoen euro. Dat meldt veilinghuis Sotheby's. Met de bolide won de Duitser in 1998 vier races. Wie de koper en de verkoper zijn is niet bekendgemaakt. Vooraf werd de waarde van de Ferrari F300, specifiek Chassis 187, geschat op tussen de 6 en 8 miljoen dollar. Schumacher won met Chassis 187 de F1-races in Canada, Frankrijk, Groot-Brittannië en in Italië. Met een ander chassis won hij dat seizoen ook nog de races in Argentinië en Hongarije, maar wereldkampioen werd hij niet. Het is volgens Sotheby's een zeer uniek model. De vorige eigenaar had het chassis 23 jaar in bezit. Daarvoor was het in handen van Scuderia, de racetak van Ferrari. Het chassis is in die periode nooit gerestaureerd of gewijzigd. Het publiek heeft de Ferrari sinds 1998 nooit meer kunnen zien. De Ferrari is overigens niet de duurste Formule 1-auto die ooit geveild is. De afgelopen jaren zijn voor veel hogere bedragen F1-auto's geveild. Schumacher is al jaren niet meer in het openbaar verschenen. Hij liep eind december 2013 in de Franse Alpen zwaar hoofdletsel op door een skiongeval. Na het ongeluk lag hij een half jaar in een kunstmatige coma. Wat zijn huidige toestand is, is onduidelijk.||https://nos.nl/artikel/2441563-formule-1-auto-van-michael-schumacher-levert-ruim-zes-miljoen-op
2022-08-21||Albanië onderzoekt mogelijke spionage Russen bij wapenfabriek|| Albanië heeft een onderzoek ingesteld naar twee Russen en een Oekraïner die gisteren werden opgepakt toen ze probeerden een wapenfabriek binnen te komen in Gramsh, zo'n 80 kilometer ten zuidoosten van de hoofdstad Tirana. In de fabriek worden geen wapens meer gemaakt, maar nog wel niet-gebruikte wapens ontmanteld. Twee militairen die hen wilden tegenhouden, raakten gewond. Een van de verdachten, een Rus van 24, viel de militairen aan terwijl hij probeerde foto's te maken van de fabriek. Hij spoot een onbekende vloeistof in hun gezicht. De militairen zijn naar het ziekenhuis gebracht. Op het terrein werden ook een Russische vrouw van 33 en een Oekraïense man van 25 opgepakt. Volgens de Albanese premier Rama maakten de drie zich schuldig aan spionage. Minister Peleshi van Defensie zegt dat het incident "vanwege de brede regionale en geopolitieke context niet kan worden afgedaan als een gewoon burgerincident". Hij wijst op een mogelijk verband met de Russische invasie in Oekraïne. Albanië, dat sinds 2009 lid is van de NAVO, heeft net als alle andere westerse landen en de Verenigde Staten de Russische invasie van Oekraïne veroordeeld en sancties ingevoerd tegen Moskou. Albanese media berichten dat de verdachten een blog hebben waarop ze foto's en video's posten van voormalige militaire Sovjet-bases in verschillende landen die niet langer worden gebruikt. Peleshi waarschuwt voor overhaaste conclusies en zegt dat onderzoek moet uitwijzen of het om bloggers of spionnen gaat. Vandaag werden bij een andere wapenfabriek, in de stad Poliçan, vier Tsjechen gearresteerd die foto's maakten. Volgens een Albanese journalist zeggen de Tsjechen dat ze toeristen zijn. De politie onderzoekt de zaak.||https://nos.nl/artikel/2441561-albanie-onderzoekt-mogelijke-spionage-russen-bij-wapenfabriek
2022-08-21||Ruim 100 gijzelaars bevrijd na bloedige aanval hotel Mogadishu|| Na de gijzeling in een hotel in de Somalische stad Mogadishu zijn 106 mensen gered. Dat meldt een lokale politiechef aan persbureau Reuters. De gijzeling volgde op een aanval van moslimextremisten afgelopen vrijdag. Onder de overlevenden zijn vrouwen en kinderen. Een deel van hen had zich opgesloten in hotelkamers. De terroristen - hoeveel het er waren is niet bekend - bestormden het hotel vrijdagavond en afgelopen nacht beëindigde het leger de gijzeling. De Somalische minister van Gezondheid zegt tegen een lokale tv-zender dat er zeker 21 doden zijn gevallen. Meer dan honderd mensen raakten gewond, van wie vijftien ernstig. Het hotel ligt in puin: Het totale aantal doden kan volgens de minister nog hoger uitkomen. Het dodental is gebaseerd op het aantal lichamen dat naar ziekenhuizen is gebracht. Het is mogelijk dat er slachtoffers zijn voor wie dat niet geldt en die inmiddels door familieleden zijn begraven. De islamitische terreurgroep al-Shabaab, die een islamitische staat wil vestigen in Somalië, heeft de verantwoordelijkheid voor de aanval opgeëist. Leden lieten twee autobommen afgaan voor het hotel, waar politici en zakenmensen in Somalië elkaar geregeld ontmoeten. Al schietend bestormden ze het gebouw, waarna ze de aanwezigen vasthielden. De extremisten schoten vluchtende burgers en tien personeelsleden van de beveiliging dood, zegt de lokale politiechef. Om de gijzelaars te bevrijden, zou het leger drones en zware wapens hebben ingezet. Alle terroristen zouden zijn gedood. Overlevende Aden Ali zegt tegen Reuters dat hij thee aan het drinken was toen hij explosies hoorde. Terwijl hij vluchtte met zo'n twaalf anderen werd op hem geschoten. "Toen ik buiten het hotel stond, zag ik nog maar acht van ons. Misschien was de rest doodgeschoten." Een andere groep mensen vluchtte naar een etage boven hen, waar ze volgens Ali gedood werden door de aanvallers. De trappen werden opgeblazen om te voorkomen dat ze zouden vluchten. Dat bemoeilijkte ook de reddingsoperatie van het leger. Bij het gebouw zijn mensen bezig om de ravage op te ruimen. De aanval op het hotel was de eerste grote aanslag sinds het aantreden van president Hassan Sheikh Mohamud in mei.||https://nos.nl/artikel/2441556-ruim-100-gijzelaars-bevrijd-na-bloedige-aanval-hotel-mogadishu
2022-08-21||Weer overnachtten 300 mensen buiten bij aanmeldcentrum Ter Apel|| Bij het aanmeldcentrum van het COA in Ter Apel hebben vannacht opnieuw mensen buiten geslapen. Het waren er zo'n 300. Al dagen op rij is het zo druk dat honderden mensen buiten moeten overnachten. Van vrijdag op zaterdag sliepen ongeveer 250 mensen buiten, de nacht ervoor rond de 300. In het aanmeldcentrum kunnen 2000 mensen terecht. Het is al maandenlang overvol, doordat de doorstroming vanuit de opvanglocaties naar andere woonruimte stagneert. De drukte leidt geregeld tot vechtpartijen. Bij het aanmeldcentrum staan dagelijks mensen in de rij op hun beurt te wachten om zich te melden. Volgens cijfers van de vreemdelingenpolitie stonden begin deze maand 1200 mensen op de wachtlijst voor een aanmeldprocedure.||https://nos.nl/artikel/2441550-weer-overnachtten-300-mensen-buiten-bij-aanmeldcentrum-ter-apel
2022-08-21||Seks tussen mannen niet meer strafbaar in Singapore|| Singapore schrapt een wet die seks tussen mannen strafbaar stelt. Dat heeft premier Lee bekendgemaakt in zijn jaarlijkse toespraak. Maar de wettelijke definitie van het huwelijk verandert niet, zei hij. Dat betekent dat in Singapore mensen van hetzelfde geslacht niet met elkaar kunnen trouwen. Volgens Lee is het afschaffen van de wet "het juiste om te doen en iets wat de meeste Singaporezen zullen accepteren". Lee zei dat "homo's nu beter zullen worden geaccepteerd" en hij hoopt naar eigen zeggen dat de afschaffing "wat verlichting zal brengen voor homoseksuele Singaporezen". De wet uit 1938, Section 377A genoemd, stamt uit de tijd dat Singapore een Britse kolonie was. In de wet staat dat iedere man die in het openbaar of privé "een daad van grove onfatsoenlijkheid" begaat met een andere man tot twee jaar gevangenisstraf kan krijgen. Over seks tussen vrouwen staat in de bewuste wet niets. In 2019 begon een juridisch team een onderzoek naar de wet en daaruit kwam dat die oorspronkelijk vooral bedoeld was om mannelijke prostitutie in te dammen en niet zozeer om seksuele privéhandelingen tussen mannen strafbaar te stellen. Mannenprostitutie werd destijds gezien als een wijdverbreid probleem in Singapore, vooral onder Britse ambtenaren. In de praktijk werd de wet al niet meer actief gebruikt. Onlangs oordeelde de hoogste rechtbank nog dat de wet "in zijn geheel niet afdwingbaar" is en dat er via deze wet dus niemand vervolgd kan worden. Toch wilde de lhbti-gemeenschap van de wet af omdat die discriminatie in stand houdt.||https://nos.nl/artikel/2441544-seks-tussen-mannen-niet-meer-strafbaar-in-singapore
2022-08-21||Staking in grootste Britse containerhaven voor hoger loon|| In Felixstowe, de belangrijkste Britse containerhaven, hebben havenmedewerkers het werk neergelegd. Met een staking van acht dagen willen de bijna 2000 stakers een loonsverhoging afdwingen. Gevreesd wordt dat de staking ernstige gevolgen zal hebben voor de bevoorrading van winkels en bedrijven. De haven van Felixstowe handelt ongeveer de helft van de vier miljoen containers af die het Verenigd Koninkrijk jaarlijks binnenkomen. Volgens vakbond Unite geeft het "zeer rendabele" dok liever een bonus aan de aandeelhouders dan een fatsoenlijk salaris aan het personeel en is er meer dan genoeg ruimte voor een behoorlijke salarisverhoging. De haven betreurt de gevolgen die de staking zal hebben op de bevoorrading in het land en zegt te proberen de schade zo veel mogelijk te beperken. Volgens het bedrijf heeft het de havenarbeiders een loonsverhoging van gemiddeld meer dan 8 procent over dit jaar aangeboden. De bonden vinden dat niet genoeg, omdat daarmee de inflatie niet helemaal wordt gecompenseerd. De inflatie in het Verenigd Koninkrijk bedroeg in juli 10,1 procent, het hoogste niveau in veertig jaar. Doordat de lonen geen gelijke tred houden, komen Britten in financiële problemen. Ook de stijgende energierekening speelt hun parten. De staking in de haven is niet de enige in het land. Trein- en metropersoneel legde de afgelopen dagen het werk neer en voor de rest van de maand zijn werkonderbrekingen aangekondigd bij de post, advocaten, telecombedrijf BT en vuilnisdiensten.||https://nos.nl/artikel/2441542-staking-in-grootste-britse-containerhaven-voor-hoger-loon
2022-08-21||Wielen van tien gloednieuwe auto's gestolen bij Mercedesdealer || Zeker tien gloednieuwe auto's bij een Mercedesdealer in Groningen stonden vanochtend ineens op bakstenen in plaats van op wielen. Dieven bleken alle banden en velgen te hebben gestolen, vermoedelijk afgelopen nacht. De auto's hebben daarnaast flinke schade: De straatstenen waarop de auto's staan, komen waarschijnlijk van de parkeerplaats van de dealer zelf, meldt RTV Noord. De dorpels onder de portieren hebben schade opgelopen. Volgens de lokale nieuwssite Sikkom ontdekte een toevallige voorbijganger de diefstal. Hij belde direct de politie. De Mercedesdealer was niet bereikbaar voor een reactie. Hoe groot de financiële schade is, is nog niet bekend.||https://nos.nl/artikel/2441534-wielen-van-tien-gloednieuwe-auto-s-gestolen-bij-mercedesdealer
2022-08-21||Opnieuw protest tegen komst azc in Albergen|| In Albergen is opnieuw geprotesteerd tegen de komst van een azc. Volgens RTV Oost liepen er tussen de 400 en 500 mensen mee met een protestmars door het dorp. De tocht begon om 14.00 uur vanaf de parkeerplaats van een café en eindigde bij hotel 't Elshuys, waar binnenkort 200 tot 300 asielzoekers worden opgevangen. Het Centraal Orgaan opvang asielzoekers (COA) kocht het hotel onlangs. De demonstranten dragen een omgekeerde vlag: Die wordt de afgelopen maanden vooral gebruikt door tegenstanders van de stikstofplannen, maar volgens de organisatie van het protest dient hij als symbool voor onvrede aan het adres van politiek Den Haag. In de tocht liepen voornamelijk volwassenen mee, maar er waren ook kinderen en tieners aanwezig. "We zijn boos op de manier hoe het is gegaan. We zijn ook niet tegen asielzoekers, maar 300 is wel heel veel. Dertig asielzoekers was prima geweest", zei een 15-jarige demonstrant tegen een verslaggever van de regionale omroep. Behalve inwoners van Albergen waren er ook mensen uit andere plaatsen naar het dorp gekomen om te demonstreren. "Wij komen uit Hengelo en willen onze steun betuigen", zei een vrouw. De afgelopen week werd al vaker geprotesteerd tegen de komst van het asielzoekershotel. De gevel van het inmiddels leegstaande gebouw hangt vol met protestborden. Na het nieuws dat er asielzoekers in het hotel zouden komen, namen inwoners van het dorp zich voor het hotel zelf te kopen om dat tegen te gaan. Het koopcontract tussen het hotel en het COA bleek echter al getekend. Waarschijnlijk worden de eerste mensen medio volgende maand ondergebracht in het hotel.||https://nos.nl/artikel/2441528-opnieuw-protest-tegen-komst-azc-in-albergen
2022-08-21||Lowlands schrapt optreden Noord Nederlands Orkest op laatste moment|| Een optreden van het Noord Nederlands Orkest (NNO) en het Noord Nederlands Concertkoor op Lowlands is op het laatste moment geschrapt. Het 160 man sterke gezelschap zou vanmiddag de Negende Symfonie van Ludwig van Beethoven spelen, maar dat gaat vanwege logistieke problemen bij de Lowlands-organisatie niet door. Artistiek leider van het orkest Marcel Mandos is ontdaan door de afzegging. "Ik ben flabbergasted en heb er geen woorden voor eigenlijk. Heel pijnlijk." Mandos hoorde het slechte nieuws pas vanochtend. Andere collega's hoorden het vannacht al. De orkestleider vertelt dat alle 160 koor- en orkestleden klaarstonden om naar het festival te gaan om hun muziek aan het publiek te laten horen. "Er is zelfs een internationale topcast overgevlogen voor dit optreden. En vannacht is iedereen afgebeld." Lowlands-directeur Eric van Eerdenburg zegt dat het vannacht misging bij de opbouw van het podium waar de Belgische artiest Stromae vanavond optreedt. "Het opbouwen zou om 01.00 uur beginnen, maar bepaalde onderdelen waren niet aanwezig. Die moesten eerst worden opgehaald." Daardoor kwam volgens Van Eerdenburg het schema in de problemen. "We kregen het niet rond. Normaal gesproken zou het goed gaan, maar hier is iets verschrikkelijk misgegaan." Het verplaatsen van het optreden was volgens de Lowlands-directeur geen optie. Tot grote teleurstelling van Mandos: "Ik heb nog gevraagd of we op een later tijdstip alsnog konden optreden, maar er werd verteld dat het zo'n strak schema was, dat dat een onmogelijke opgave zou zijn." Vandaag is de laatste dag van Lowlands. Of het Noord Nederlands Orkest stappen gaat nemen vanwege de afzegging weet Mandos nog niet. "Ik ben nu bezig om van deze grote teleurstelling bij te komen." Van Eerdenburg zegt dat hij ook enorm baalt. "Het was een lastig telefoontje om te plegen. Maar boos worden heeft geen zin. Reken maar dat niemand dit leuk vindt." De directeur heeft het NNO aangeboden om volgend jaar alsnog te komen optreden. "Dinsdag ga ik er met ze over praten", zegt Van Eerdenburg. Traditioneel zijn er op zondag klassieke optredens op Lowlands. Het optreden van het Noord Nederlands Orkest zou volgens Lowlands "ongekend" groot zijn. Het was twee jaar geleden ook al de bedoeling dat het orkest zou optreden op het festival, maar dat ging vanwege corona niet door. Het NNO trad ook in 2017 op tijdens -Lowlands.||https://nos.nl/artikel/2441524-lowlands-schrapt-optreden-noord-nederlands-orkest-op-laatste-moment
2022-08-21||Jongeren lezen steeds minder? TikTok biedt boekenbranche hoop|| "De tien boeken waardoor ik nog meer verliefd werd op lezen." Zo begint een 'BookTok'-filmpje, een categorie op TikTok waar boeken worden gedeeld en besproken. Samen met 'InstaBook' is het een uitkomst voor de boekenverkoop, want deze sociale media stimuleren jongeren meer te gaan lezen. En dat was hard nodig, want volgens onderzoek van Hendrik Beerda Brand Consultancy worden de meeste boeken nog steeds gekocht door 55-plussers, en loopt de verkoop van boeken terug. "De marketing van de boekensector was heel traditioneel", zegt Eveline Aendekerk, directeur van de Collectieve Propaganda van het Nederlandse Boek (CPNB). "Daarom zijn we als een olietanker van koers aan het veranderen." Klopt het clichébeeld dat jongeren steeds minder lezen? Volgens onderzoek van boeken-kennisplatform KVB Boekwerk niet: het aantal lezers onder de 15 tot 24-jarigen is tijdens corona met 16 procent gestegen. "En dat is een heel goed teken voor een doelgroep die áltijd al moeilijker aan het lezen te krijgen was, en nu ook nog eens veel meer afleiding heeft dan vroeger", zegt Aendekerk. De boekenwereld is met een inhaalslag bezig. Aendekerk: "We deden niet aan doelgroepgerichte marketing. Een uitgekomen boek wordt geplugd op tv of in de krant, maar er wordt niet nagedacht: wie is de doelgroep en hóe moeten we dat pluggen. We praten ook bij de CPNB pas sinds twee jaar met de doelgroep zelf." Uit die gesprekken bleek dat jongeren helemaal geen traditionele media volgen, maar wel zitten te gamen en sociale media volgen. "Daar liggen onze kansen." Ook Fabian Paagman, eigenaar van verschillende boekhandels, grijpt die kansen. "Ja, er zijn boeken-top tiens die vooral bestaan uit oude witte mannen, maar er zijn heel andere te maken." Hij heeft nu bijvoorbeeld een 'BookTok top 10'. Paagman: "Via BookTok komen jongeren in aanraking met nieuwe boeken, zo stimuleren ze elkaar." Paagman had laatst een uitverkocht BookTok-evenement in zijn winkel, met bijna alleen maar jonge lezers. "Meestal gaat het wel over Engelstalige boeken, dus we merken dat die doelgroep meer in het Engels leest." Dat is wel een zorg van hem en de CPNB: jongeren moeten volgens hen gestimuleerd worden meer in het Nederlands te gaan lezen. "Maar", zegt Aendekerk. "We moeten in onze handjes knijpen dat jongeren meer zijn gaan lezen, ook al is het in het Engels. Zo leren ze van lezen te houden en kunnen ze later overstappen naar Nederlandstalig. Hoe geweldig is het dat BookTok vanuit de doelgroep zelf is ontstaan, het is niet door de boekenwereld bedacht." De NOS ging langs in een van Paagmans boekwinkels:  Niet alleen boekhandelaren spelen hierin een rol, zegt auteur Tessel ten Zweege, ook de auteurs en thematiek. Ze denkt dat diversiteit belangrijk is om de jonge generatie aan te spreken: "Als je jong, vrouw, van kleur of queer bent, kan ik me voorstellen dat je je niet altijd aangesproken voelt om de boeken te lezen van de oude garde." Ten Zweege, zelf 24 jaar, debuteerde twee jaar geleden met 'Dat zou jij nooit toelaten: Als liefde giftig wordt', een non-fictie boek over haar eigen ervaringen met partnergeweld. "Op social media krijg ik veel persoonlijke berichten over mijn boek, vooral van jonge meiden. Ze sturen bijvoorbeeld dat ze het uit hebben gemaakt met hun vriend, omdat ze bepaalde dingen herkenden uit mijn verhaal." Ook dat is iets dat de CPNB uit focusgroepen terugkreeg: jongeren zoeken thema's waar ze zich meer mee kunnen identificeren. Leeftijd hoeft niet per se een rol te spelen, volgens Aendekerk, "Jan Terlouw is ook nog steeds superpopulair." Thematiek en schrijfstijl dragen bij aan het leesplezier, zegt Aendekerk. "Engelstalige boeken zijn vaak vlotter en naar de doelgroep geschreven, maar er zijn ook Nederlandse young adult-auteurs die we moeten koesteren." Volgens Aendekerk schort het aan leesplezier in Nederlandse leeslijsten. Onderzoek van PISA toont aan dat Nederland daar internationaal gezien zeer laag in scoort. "Kijk naar de verplichte leeslijst. Als je niet veel leest en je moet Het bittere kruid gaan lezen, dan worden al je vooroordelen over lezen bevestigd. Dan wordt vrij vakkundig het leesplezier eruit geramd." De CPNB is overigens niet alleen met jongeren bezig. Aendekerk: "De 55-plusser die elke maand trouw een boek koopt, moet je koesteren en niet van je vervreemden. We moeten alleen doelgerichter werken om iedereen aan het lezen te krijgen en te houden."||https://nos.nl/artikel/2441522-jongeren-lezen-steeds-minder-tiktok-biedt-boekenbranche-hoop
2022-08-21||Doden en ontheemden door overstromingen na moessonregens in delen Azië|| In het noorden en oosten van India zijn ten minste vijftig mensen omgekomen door overstromingen en aardverschuivingen die werden veroorzaakt door moessonregens. Het regent al drie dagen hevig. Ook in Pakistan en Bangladesh zijn overstromingen door de hevige regen in het regenseizoen. Honderden dorpen zijn getroffen. Huizen zijn meegesleurd door het water, waardoor mensen dakloos zijn geraakt. Reddingswerkers proberen uit alle macht mensen uit de getroffen gebieden te evacueren. In de Himalaya, in de Indiase staat Himachal Pradesh, kwamen zeker 36 mensen om het leven. In buurstaat Uttarakhand zijn vier doden en 13 vermisten gemeld als gevolg van de aanhoudende regen. Mensen die vastzitten in afgelegen gebieden worden met helikopters gered. De reddingsoperatie is in volle gang, zeggen de autoriteiten in de staat. In de oostelijke staat Odisha zijn meer dan 800.000 mensen getroffen door het noodweer. Ten minste zes mensen zijn omgekomen. Duizenden mensen zijn hun huis kwijtgeraakt, de stroom is uitgevallen en de drinkwatervoorziening is getroffen. Ook zijn veel wegen beschadigd. Tot nu toe zijn 120.000 mensen geëvacueerd. In de staat Jharkhand zijn vijf mensen meegesleurd door het water. Vier lichamen zijn geborgen, een persoon wordt nog vermist. In mei en juni waren er in India ook al zware overstromingen, in het noordoosten van het land. Toen overstroomde de rivier de Brahmaputra door wekenlang aanhoudende hevige regen en sloegen in de staat Assam meer dan een half miljoen mensen op de vlucht. Ook in buurland Pakistan zijn door wekenlang aanhoudende zware regenval miljoenen mensen getroffen. Telefoon- en internetverbindingen zijn afgesneden doordat belangrijke communicatiekabels zijn beschadigd, waardoor 50 miljoen mensen geen of slechte verbindingen hebben, onder meer in de hoofdstad Islamabad. Ook noodnummers van ziekenhuizen en reddingsdiensten zijn door de storing niet bereikbaar. In Pakistan regent het al sinds half juni. De moesson is dit jaar zeer zwaar. Er zijn tot nu toe bijna 700 mensen omgekomen. Veel mensen zijn dakloos geraakt, zeker 75.000 huizen zijn door het water onbewoonbaar geworden. Eind juli spraken Pakistaanse meteorologen al van de hevigste regenval ooit. Dat leidde onder meer tot cholera-uitbraken, door gebrek aan schoon drinkwater. Ook Bangladesh is getroffen door overstromingen. Per dag komen naar schatting 2000 vluchtelingen uit overstromingsgebieden aan in de hoofdstad Dhaka. Grote rivieren die door het land stromen, zoals de Meghna, ontstaan in de Himalaya of in Tibet en voeren veel water af naar zee via het laagliggende land. Tientallen rivieren monden uit in de Golf van Bengalen. Volgens experts heeft klimaatverandering grote invloed op de weersomstandigheden in de regio. In Bangladesh leidt dat ertoe dat de rivieroevers in snel tempo afkalven, waardoor steeds meer dorpen verdwijnen. In het moessonseizoen, van juni tot oktober, verandert de loop van rivieren, waardoor gebouwen langs de rivieren worden opgeslokt. Door de zeespiegelstijging, erosie van rivieren, orkanen en zout water dat steeds verder landinwaarts komt, kan het aantal klimaatvluchtelingen in het land de komende jaren in de miljoenen lopen. De Wereldbank heeft berekend dat een derde van de Zuid-Aziatische klimaatvluchtelingen in 2050 uit Bangladesh komt.||https://nos.nl/artikel/2441517-doden-en-ontheemden-door-overstromingen-na-moessonregens-in-delen-azie
2022-08-21||Man (25) overleden bij ongeluk A29, twee inzittenden aangehouden|| Een 25-jarige man uit Lekkerkerk is afgelopen nacht om het leven gekomen bij een ongeluk op de A29. Twee anderen raakten gewond en zijn gearresteerd. Bij de auto werd een lachgastank gevonden, meldt de politie. Het ongeluk gebeurde rond 02.00 uur 's nachts in de buurt van de Zuid-Hollandse plaats Klaaswaal. De auto schampte op de snelweg een ander voertuig en raakte van de weg. Een van de inzittenden overleed ter plekke. De twee anderen waren aanspreekbaar, maar moesten voor controle naar het ziekenhuis. Omdat de politie niet precies weet wie er achter het stuur zat en wat er gebeurd is, zijn ze gearresteerd. De inzittenden van de auto die geraakt werd, bleven volgens Omroep West ongedeerd. De politie doet verder onderzoek naar het ongeluk.||https://nos.nl/artikel/2441506-man-25-overleden-bij-ongeluk-a29-twee-inzittenden-aangehouden
2022-08-21||Klusbedrijf heeft alleen vrouwen in dienst: 'Veiliger dan vreemde man in huis'|| Het klusbedrijf 'Onze Klusvrouw' heeft alleen vrouwen in dienst. De vraag naar de klusjesvrouwen blijkt vooral onder ouderen groot, zeggen Brabantse zorginstellingen tegen Omroep Brabant. "Met name ouderen vinden een klusvrouw veiliger dan een een vreemde man in hun woning", vertelt Mariëlle Straatman van zorgorganisatie Thebe. Ook de Brabantse zorginstellingen Pantein en Zuidzorg zijn vaste klant van de klusdames, omdat juist hun doelgroep vaak wat angstig is voor vreemde mannen in huis, stelt de regionale omroep. "Ik ben niet bang voor mannen maar een vrouw die hier in huis komt klussen vind ik wel een pluspunt", zegt Mariejose van Gestel. Klusvrouw Astrid komt bij haar een beugel plaatsen waaraan Mariejose zich kan vasthouden in de douche. Voor het boren maakt Astrid rustig een praatje en neemt ze de tijd om samen met Mariejose de perfecte plek voor de beugel te bepalen. "Meedenken en empathie voor de klant vinden we heel belangrijk", zegt oprichter Alexandra Goes. Het bedrijf ontstond in coronatijd, toen veel mensen hun huis wilden opknappen maar er een groot tekort bleek aan klusjesmannen. Inmiddels werken er vijftien vrouwen voor Onze Klusvrouw. Goes hoopt volgend jaar zestig vrouwen te hebben "die hun mannetje staan om een klus te klaren." Volgens Goes kan iedereen klusser worden. Haar bedrijf verzorgt ook cursussen om de vaardigheden onder vrouwen te vergroten. De klusvrouwen zijn in te huren voor allerlei klusjes, van schilderen en behangen tot grasmaaien en kranen vervangen. "Echt hele grote verbouwingen doen we niet, daar zijn aannemers voor." Hoeveel klusjesvrouwen er in Nederland zijn, is niet helemaal duidelijk. Volgens Omroep Brabant staan bij de Kamer van Koophandel meer dan 9000 vrouwen ingeschreven als klusser. Goes: "Dat zijn niet allemaal klusvrouwen. Dat zijn ook vrouwen die schoonmaken of boodschappen doen. Maar het aantal echt klussende vrouwen neemt zeker toe."||https://nos.nl/artikel/2441503-klusbedrijf-heeft-alleen-vrouwen-in-dienst-veiliger-dan-vreemde-man-in-huis
2022-08-21||Drie gewonden op A27 bij Oosterhout, weg weer vrij|| Bij een ongeluk op de A27 bij Oosterhout zijn vanochtend drie mensen gewond geraakt. De A27 in de richting Breda was uren dicht voor politieonderzoek. Rond 14.00 uur was de weg weer vrij, meldt Rijkswaterstaat. Twee auto's botsten rond 07.30 uur door nog onbekende oorzaak tegen elkaar. Volgens Omroep Brabant zijn twee van de drie slachtoffers zwaargewond. Zij moesten uit hun auto worden bevrijd. Twee traumahelikopters landden op de weg. De gewonden zijn vervolgens naar het ziekenhuis gebracht. Hoewel de weg weer vrij is, moeten weggebruikers nog wel rekening houden met afgesloten afritten en een langere reistijd. Vanavond na 20.00 uur wordt één rijstrook opnieuw afgesloten voor een reparatie aan de vangrail.||https://nos.nl/artikel/2441496-drie-gewonden-op-a27-bij-oosterhout-weg-weer-vrij
2022-08-21||Bram Peper, maker van het moderne Rotterdam, werd 'oud en eenzaam'|| Bram Peper, die gisteren op 82-jarige leeftijd overleed, was zestien jaar burgemeester van Rotterdam. Hij gaat de geschiedenis in als de burgemeester onder wie Rotterdam zich ontwikkelde van een arbeidersstad in verval tot een dynamische metropool met een indrukwekkende skyline. Symbool daarvoor staan de Erasmusbrug, die in 1996 werd geopend en de Kop van Zuid, de moderne wijk die in de jaren 90 verrees op de in onbruik geraakte oude haventerreinen. Peper groeide op in Haarlem als zoon van een communistische metaalarbeider. Hij kon goed voetballen en haalde als spits van de eerste divisieclub RCH het Nederlands amateurelftal. Hij studeerde in die tijd sociale wetenschappen in Amsterdam. Later zette hij zijn studie voort in Oslo, waar hij zo goed Noors leerde spreken dat hij nog jaren later op bezoek in Noorwegen door Noren werd aangezien voor een Noor. Nadat hij in 1972 was gepromoveerd werd hij hoogleraar sociologie aan de Erasmus Universiteit in Rotterdam. In de jaren 70 werd hij ook een prominent lid van de PvdA, waar hij werd gezien als een invloedrijke partijbestuurder en een belangrijk politiek denker. Zijn invloedrijkste stukken schreef hij onder naam van anderen. In 1981 schreef hij voor Joop den Uyl de zogenoemde Paradiso-rede, waarin de PvdA-leider waarschuwde voor de opkomst van wat hij Nieuw Rechts noemde, wat tegenwoordig bekendstaat als het neoliberalisme. Den Uyl bevestigde er zijn faam als politiek denker mee, maar de redevoering was van a tot z het werk van Peper, die voor het schrijven van de meer dan twee uur lange speech in de huid van Den Uyl was gekropen. Veertien jaar later deed hij hetzelfde voor Wim Kok, toen hij de toespraak schreef waarin Kok zei dat het bevrijdend was om de ideologische veren af te schudden. Volgens Peper had Kok "een paar onleesbare kladjes" bij hem ingeleverd, waarvan hij in een paar uur een samenhangend betoog maakte. Het begrip 'ideologische veren' bleef aan Kok kleven; Peper had het overgenomen van zijn toenmalige echtgenote, de VVD-politica Neelie Kroes. Peper gold niet alleen als een begaafde intellectueel maar werd door velen - niet in de laatste plaats ook door zichzelf - gezien als een kundig bestuurder. Die naam kreeg hij in Rotterdam, waar hij van 1982 tot 1998 burgemeester was. Hij had daarbij het geluk dat hij burgemeester werd in een tijd waarin de grote Nederlandse steden na de ondergang van de oude industrie ongure oorden vol bouwvallen en sociale problemen waren, en vertrok toen ze waren veranderd in magneten voor succesvolle jonge mensen. Amsterdam bijvoorbeeld maakte onder Pepers partijgenoot Ed van Thijn eenzelfde ontwikkeling door. Toch was het ook Pepers eigen verdienste. Hij had een visie op de stad die daarbij paste, en bij zijn komst zeker niet door iedereen werd gedeeld. Hij wilde Rotterdam veranderen van een klassieke arbeidersstad in een stad waar ook de welvarende middenklasse zich thuis voelde, een stad waarin niet alleen gewerkt werd, maar ook geleefd. Een belangrijk succes was de sluiting van Perron Nul, de plek naast het Centraal Station waar heroïneverslaafden gratis methadon kregen. Perron Nul had zich ontwikkeld tot een berucht onveilige plek, waar honderden verslaafden rondhingen. Peper zette de sluiting door ondanks heftig verzet van dominee Hans Visser en een belangrijk deel van de gemeenteraad. Doordat Peper sociaal onhandig en arrogant kon zijn, maakte hij tijdens zijn burgemeesterschap ook vijanden. Berucht werd een interview in 1984, waarin hij en zijn toenmalige vrouw afgaven op de volgens hen lage kwaliteit van de ambtenaren op de Coolsingel. Het gaf ook een kijkje in een ander probleem van Peper: zijn van tijd tot tijd overmatige drankgebruik. Peper had het interview overduidelijk in benevelde staat gegeven. Zijn leven lang was hij ook een verstokt roker, met een verstikkende sigarenlucht om zich heen. Kwaad bloed zette hij ook doordat hij zijn hoge dunk van zijn eigen kwaliteiten niet onder stoelen of banken stak en zich in de jaren negentig met zijn derde echtgenote, Neelie Kroes, als een jetset-stel presenteerde, met een levensstijl die slecht leek te passen bij een PvdA'er en bij de arbeidersstad die Rotterdam in de ogen van velen hoorde te zijn. Het werd hem fataal nadat hij in 1998 minister van Binnenlandse Zaken was geworden. Binnen een jaar na zijn aantreden werd hij beschuldigd van fraude. Hij zou gemeenschapsgeld hebben gebruikt om zijn luxueuze levensstijl te financieren. De gemeente Rotterdam schakelde accountants van KPMG in, die concludeerden dat Peper voor 64.000 gulden ten onrechte had gedeclareerd. Het OM begon een strafrechtelijk onderzoek. Om zich te verdedigen in de zogenoemde bonnetjesaffaire nam Peper ontslag als minister. Hij slaagde erin zijn naam te zuiveren. Na een lange juridische strijd zag het OM af van vervolging en werden de KPMG-accountants door hun tuchtkamer berispt. Dat nam niet weg dat Pepers carrière definitief voorbij was. Neelie Kroes was bij hem weggegaan, volgens Peper omdat zij een 'golddigger' was, die hem had gedumpt toen hij het moeilijk kreeg en niet interessant meer voor haar was. Hij was ook bitter over de PvdA, die hem in zijn moeilijke jaren ook had laten vallen. En zo was hij de laatste twintig jaar 'oud en eenzaam', zoals de titel luidt van een roman van zijn overleden vriend Gerard Reve. Toen hij in 2019 werd bezocht voor een interview, ging bij hem twee keer de telefoon. Bij de tweede keer zei hij: "Ik krijg nooit bezoek en word nooit gebeld. En nu ik wel bezoek heb, bellen ineens twee mensen me." Misschien speelde hij de rol van eenzame oude man ook wel een beetje, want hij werd de laatste jaren regelmatig gezien met de boekhandelaar Maria Heiden, onder meer bij de uitvaart van Wim Kok. Hij verzoende zich ook weer met Rotterdam, waarvan hij had gezegd dat hij zich er nooit meer zou laten zien. Na zijn eerherstel ging hij in het centrum in een mooi appartement aan de Maas wonen, samen met zijn grote boekencollectie. Maar typerend was dat aan het eind van zijn leven hem zijn zicht op de rivier ontnomen werd doordat tussen zijn flat en de Maas een nog hoger gebouw verrees.||https://nos.nl/artikel/2441492-bram-peper-maker-van-het-moderne-rotterdam-werd-oud-en-eenzaam
2022-08-21||Dochter ultranationalistische Russische ideoloog gedood, Rusland start moordonderzoek|| De dochter van de ultranationalistische Russische politiek denker Aleksandr Doegin is omgekomen bij een bomaanslag. Volgens de Russische autoriteiten reed de 30-jarige Darja Doegina gisteravond in een SUV in de buurt van Moskou toen een krachtige explosie plaatsvond. De autoriteiten zijn een moordonderzoek gestart, meldt het Russische staatspersbureau Tass, omdat ze ervan uitgaan dat de dood van Darja Doegina "maatwerk" was. Ze doen onder meer forensisch onderzoek, ook worden dashcambeelden bekeken. De federale politie van Rusland zegt dat tot nog toe in ieder geval vaststaat dat het explosief aan de onderkant van de auto was bevestigd, aan de bestuurderskant. Aleksandr Doegin wordt wel het "brein van Poetin" genoemd. Vanwege zijn vermeende invloed in het Kremlin is zijn bijnaam Raspoetin, naar de omstreden Russische monnik die begin vorige eeuw een sinistere invloed uitoefende aan het hof van de tsaar. Veel experts zeggen echter dat zijn invloed sterk wordt overdreven en dat de vergelijking met Raspoetin de plank misslaat. Dat zijn ideeën voor een deel overeenkomen met die van Poetin, zou niet betekenen dat hij ook invloed heeft of dat hij bijvoorbeeld de kwade genius achter de oorlog tegen Oekraïne zou zijn. Zijn dochter zou er soortgelijke denkbeelden op na houden. "Darja heeft, net als haar vader, altijd vooropgelopen in de confrontatie met het Westen", zei een commentator op de conservatieve Russische zender Tsargrad. Doegin en zijn dochter waren gisteravond allebei aanwezig bij een cultureel evenement. Volgens Russische media zijn ze apart van elkaar vertrokken. De SUV waarin Darja reed zou van haar vader zijn, maar die zou op het laatste moment hebben besloten op een andere manier terug te gaan naar Moskou. "Darja rijdt normaal in een andere auto, maar zij nam zijn auto vandaag", schrijft het Russische staatspersbureau Tass op basis van een bron dicht bij Aleksandr Doegin. "Voor zover ik begrijp was Aleksandr het doelwit." Op beelden van kort na de explosie zou Aleksandr Doegin te zien zijn bij de brandende auto. De Russische federale politie gaf vanochtend deze beelden vrij, waarop te zien is dat de weg bezaaid ligt met brokstukken: Darja Doegina verscheen sinds de oorlog in Oekraïne vaker als journalist op de Russische staatstelevisie, waarbij ze de Russische invasie goedkeurde. Zowel Aleksandr Doegin als zijn dochter staat op een sanctielijst van de VS en het Verenigd Koninkrijk, vanwege de oorlog in Oekraïne. Wie er achter de aanslag zit, is nog volstrekt onduidelijk. Het Russische ministerie van Buitenlandse Zaken speculeert over Oekraïense betrokkenheid. Volgens de leider van de separatisten in de zelfverklaarde volksrepubliek Donetsk, Denis Poesjilin, hebben "de terroristen van het Oekraïense regime" geprobeerd Aleksandr Doegin te vermoorden. Een adviseur van de Oekraïense president Zelensky ontkent enige betrokkenheid van Kiev. "We zijn geen criminele staat, zoals Rusland, en zeker geen terroristenstaat."||https://nos.nl/artikel/2441486-dochter-ultranationalistische-russische-ideoloog-gedood-rusland-start-moordonderzoek
2022-08-21||Anti-azc-protest staat niet op zichzelf: 'Mensen denken: en wij dan?'|| Sinds dinsdag bekend werd dat asielopvangorganisatie COA een hotel in Albergen heeft gekocht om er een asielzoekerscentrum van te maken, staat de boel op scherp in het Overijsselse dorp. Honderden inwoners demonstreren al dagen tegen de komst van het 'asielhotel' en ook de lokale politiek is boos, omdat de gemeente ondanks maandenlang overleg naar eigen zeggen niet bij het definitieve besluit betrokken is door het kabinet. Albergen is niet de eerste plaats waar een beslissing over een azc de kiem legt voor felle protesten. Na de Europese asielcrisis van 2015, toen grote groepen Syrische vluchtelingen naar Nederland kwamen, stuitte de komst van asielzoekers op verzet in onder meer Steenbergen, Geldermalsen, Oranje en Rotterdam. In Enschede, Lunteren en Heesch werden dode varkens(koppen) neergelegd op de plek waar een azc was gepland. De gemene deler van deze protesten: inwoners voelen zich overvallen en hebben het idee dat 'Den Haag' hen in de kou laat staan, schetsen experts. "Er is geen evenwicht meer tussen inspraak en macht", stelt emeritus hoogleraar maatschappelijke bestuurskunde Gabriël van den Brink. "Dat komt doordat politici onvoldoende recht doen aan wat er in de samenleving speelt." In de regio's waar wordt gedemonstreerd, spelen vaak allerlei problemen die niet voldoende worden gezien, zegt Marlou Schrover, hoogleraar economische en sociale geschiedenis aan de Universiteit Leiden. "Mensen moeten soms ver rijden voor bijvoorbeeld een ziekenhuis of andere voorzieningen. Het is dan begrijpelijk en terecht dat ze het gevoel hebben: en wij dan?" Ook angst speelt een rol, op verschillende manieren. "Het gaat om relatief grote groepen asielzoekers in kleine gemeenschappen, dan is angst verklaarbaar", zegt Schrover. Tegelijkertijd vindt de expert in migratiegeschiedenis dat ook een ander punt niet onbesproken mag blijven: hier is namelijk ook sprake van racisme. "De betogers zien de asielzoekers als anders en zetten hen ook als zodanig neer. Dat komt voort uit angst. Racisme zou nadrukkelijker benoemd mogen worden." Volgens migratiedeskundige Godfried Engbersen van de Erasmus Universiteit is vaak sprake van "misverstanden en vooroordelen" als er azc-plannen worden gepresenteerd. En dat is ook logisch, zegt hij. "Een kleine gemeenschap is vaak hecht en als er allemaal onbekenden komen wonen, voelt dat als een inbreuk. Overigens zie je vaak dat als een gemeenschap eenmaal gewend is, dat het dan uiteindelijk gewoon goed gaat en men het zelfs jammer vindt als het azc weer verdwijnt." Maar het gaat niet altijd goed. Vooral asielzoekers uit zogeheten 'veilige landen', die geen kans maken op een verblijfsvergunning, veroorzaken regelmatig overlast. In 2018 besloot de Rotterdamse burgemeester Aboutaleb daarom om in het azc in Beverwaard tijdelijk geen mensen meer uit die landen op te vangen. Terug naar de protesten: kunnen die worden verminderd, of zelfs worden voorkomen? Migratiehistoricus Schrover denkt dat we daarvoor vooral naar het verleden moeten kijken. Als voorbeeld noemt ze een azc in De Lier in het Westland, waartegen in de jaren 90 veel verzet was. Toen is fors ingezet op gesprekken: "En dan niet zo'n grote bijeenkomst in een sporthal waar allemaal mensen op afkomen die er niets te zoeken hebben, maar echt praten. In gesprek met de bewoners, door de gemeente, de kerk, de winkeliersvereniging." Zet dus in op luisteren, vindt Schrover. "Zorg dat je er bent, ook uit Den Haag. En vertel de mensen dat er misschien ook voordelen zitten aan een azc. De gemeente krijgt geld voor de opvang, de voetbalclub kan worden aangevuld met nieuwe leden en de winkel krijgt er klanten bij." Volgens socioloog en migratiedeskundige Engbersen is het vooral belangrijk dat de overheid met een structurele asielaanpak komt. "Nu is sprake van alle-hens-aan-dek-beleid, omdat de nood hoog is. Daardoor had het kabinet nu eigenlijk geen keus, en dat genereert onvrede. Er had al lang een landelijk netwerk van voorzieningen kunnen zijn dat waar nodig kan worden op- en afgeschaald." Dat netwerk had kunnen worden voorbereid in tijden waarin de instroom van asielzoekers relatief laag was, zegt Engbersen, die eerder meeschreef aan adviesrapporten over migratie en asielopvang van de Wetenschappelijke Raad voor het Regeringsbeleid. "Dat is niet makkelijk, ook dan had je protesten gehad, maar ik denk wel in mindere mate. Je kunt burgers bijvoorbeeld ook laten meedenken over de locatie of over hoe je het lokale verenigingsleven erbij betrekt. Dat is zo belangrijk voor het draagvlak: dat het niet steeds over de hoofden van de burgers gebeurt."||https://nos.nl/collectie/13898/artikel/2441476-anti-azc-protest-staat-niet-op-zichzelf-mensen-denken-en-wij-dan
2022-08-21||Wekdienst 21/8: Laatste dag Vuelta in Nederland • Herdenking Bram Peper|| Goedemorgen! Het is de laatste dag van de Ronde van Spanje in Nederland. En in Rotterdam wordt Bram Peper, oud-burgemeester van de stad en voormalig minister van Binnenlandse Zaken, herdacht.  Eerst het weer: In de ochtend komt lokaal nog een mistbank voor, daarna wordt het zonnig. Alleen in het noordwesten en westen zijn meer wolken met kans op wat lichte regen. Vanmiddag zien we in het hele land stapelwolken, afgewisseld met zonneschijn. De maxima schommelen rond 23 graden en er waait een matige westenwind, kracht 3 tot 4.  Ga je de weg op? Hier vind je het overzicht van de files en werkzaamheden. Bekijk hier de dienstregeling voor het spoor. Het Somalische leger heeft na ruim een dag een einde weten te maken aan de bloedige aanval op een hotel in Mogadishu. Terroristen lieten vrijdagavond twee autobommen afgaan en bestormden schietend het hotel in de Somalische hoofdstad. Sindsdien hadden ze zich daar verschanst. Alle terroristen zouden inmiddels zijn gedood. Volgens de Somalische autoriteiten staat vast dat er burgers zijn omgekomen bij de aanval, al is nog onduidelijk hoeveel. De gemelde dodentallen liepen voordat de terroristen waren verslagen uiteen van 12 tot 20. Mogelijk worden in het hotel nog meer lichamen aangetroffen. De aanslagplegers hielden een nog onbekend aantal mensen gegijzeld in het hotel. In de Oekraïense havenstad Odessa zijn tientallen mensen aanwezig geweest bij het optreden van het legerorkest. Dat probeert de inwoners ondanks de oorlog te laten genieten van muziek. "Het helpt om de gedachten af te leiden." Fijne zondag!||https://nos.nl/artikel/2441475-wekdienst-21-8-laatste-dag-vuelta-in-nederland-herdenking-bram-peper
2022-08-21||Brand op vrachtschip in droogdok Schiedam nog niet geblust, vuur wel minder|| In een droogdok van Damen Shiprepair in Schiedam is vannacht rond 03.00 uur brand uitgebroken op een vrachtschip. Daarbij kwam veel rook vrij, die over een naastgelegen woonwijk trok. De brandweer is al de hele dag bezig met bluswerkzaamheden. Naar verwachting zal dat tot in de avond duren. Omwonenden kregen vannacht het advies om ramen en deuren dicht te houden. Inmiddels hoeft dat niet meer, omdat de rook en stank volgens de brandweer een stuk minder zijn geworden. Er zijn geen gevaarlijke stoffen gemeten in de omgeving. De brand is ontstaan tijdens werkzaamheden aan het zeeschip. Getuigen zeggen tegen regionale omroep Rijnmond dat het vuur op het voordek woedt. Voor zover bekend konden alle personeelsleden op tijd in veiligheid worden gebracht. Op beelden is te zien dat de vlammen uit het schip slaan: Het schip in kwestie is de Happy Rover, een zeewaardig vrachtschip met een lengte van 138 meter en een breedte van 23 meter. Het kwam op 8 augustus vanuit Canada in Schiedam aan voor onderhoud.||https://nos.nl/artikel/2441473-brand-op-vrachtschip-in-droogdok-schiedam-nog-niet-geblust-vuur-wel-minder
2022-08-21||Ecuador onderschept megahoeveelheid coke bestemd voor haven Rotterdam|| In Ecuador is een enorme hoeveelheid cocaïne onderschept, waarvan een deel als bestemming de haven in Rotterdam had. In totaal 3500 kilo cocaïne zat verstopt in twee vrachtwagens met bananen. Een van die vrachtwagens werd op weg naar de havenstad Guayaquil onderzocht. In de truck zaten 92 kisten met in totaal 2300 pakjes cocaïne van een kilo per stuk. In een tweede vrachtwagen in een havenstad elders in dezelfde regio werden 87 kisten met in totaal 1218 pakjes gevonden met het witte poeder. De drugs werden ontdekt door speurhonden. In beide gevallen is een aanhouding verricht. Een dag eerder trof de politie in een woning in de kustplaats Manta ook een flinke hoeveelheid cocaïne aan. Het spul zat verstopt in 4800 tonijnblikjes, die voor de export bestemd waren.||https://nos.nl/artikel/2441472-ecuador-onderschept-megahoeveelheid-coke-bestemd-voor-haven-rotterdam
2022-08-21||Somalische troepen beëindigen gijzeling hotel Mogadishu|| Het Somalische leger heeft na ruim een dag een einde weten te maken aan de bloedige aanval op een hotel in Mogadishu. Dat meldt het Franse internationale persbureau AFP. Terroristen lieten vrijdagavond twee autobommen afgaan en bestormden schietend het hotel in de Somalische hoofdstad. Sindsdien hadden ze zich daar verschanst. Alle terroristen zouden inmiddels zijn gedood. Volgens de Somalische autoriteiten staat vast dat er burgers zijn omgekomen bij de aanval, al is nog onduidelijk hoeveel. De gemelde dodentallen liepen voordat de terroristen waren verslagen uiteen van 12 tot 20. Mogelijk worden in het hotel nog meer lichamen aangetroffen. De aanslagplegers hielden een nog onbekend aantal mensen gegijzeld in het hotel. Die gijzeling bemoeilijkte het ingrijpen door het leger. Voor zover bekend werden de meeste burgers vastgehouden op de tweede verdieping van het gebouw, waardoor de troepen geen zware wapens konden inzetten tegen de jihadisten. In de trappenhuizen waren bommen afgegaan, wat het moeilijk maakte om bij de gijzelaars en terroristen te komen. In het Hayat Hotel, niet ver van de luchthaven, verblijven vaak Somalische politici en zakenmensen. Of zij ook onder de slachtoffers zijn, is nog niet duidelijk. Hotels zijn wel vaker het doelwit van jihadistische aanslagen in het Oost-Afrikaanse land, dat al jaren geteisterd wordt door terreurgroep al-Shabaab. Ook nu heeft al-Shabaab de verantwoordelijkheid voor aanval op het hotel opgeëist. De beweging, die banden heeft met al-Qaida en in het verleden ook trouw zwoer aan terreurbeweging IS, claimt dat bij de belegering van het hotel zeker veertig Somalische militairen zijn gedood. De Somalische autoriteiten bevestigen dat niet.||https://nos.nl/artikel/2441471-somalische-troepen-beeindigen-gijzeling-hotel-mogadishu
