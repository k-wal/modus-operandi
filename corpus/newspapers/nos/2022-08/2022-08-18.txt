2022-08-18||VN-baas wil Russisch leger weg bij kerncentrale, Kremlin weigert|| Op werkbezoek in Oekraïne heeft secretaris-generaal van de VN Guterres Rusland met klem opgeroepen alle militairen weg te halen bij de kerncentrale bij Zaporizja. Maar die oproep tot demilitarisatie wordt door het Russische ministerie van Buitenlandse Zaken onacceptabel genoemd. In de stad Lviv sprak Guterres andermaal zijn grote zorgen uit over de situatie bij de kerncentrale. Het nucleaire complex bij Zaporizja is de afgelopen tijd meerdere keren beschoten. Moskou en Kiev beschuldigen elkaar van deze artilleriebeschietingen. Het Kremlin dreigt de kerncentrale, de grootste van Europa, uit te zetten, tot grote vrees van de Oekraïense regering. "Dit complex mag niet worden gebruikt voor welke militaire operatie dan ook", zei de VN-baas in Lviv tegen journalisten. Hij wil snel een overeenkomst sluiten zodat de Zaporizja-centrale een burgerzone wordt "om de veiligheid van de omgeving te garanderen". Maar de Russische legereenheden die de kerncentrale onder controle hebben, gaan vooralsnog niet weg. Het weghalen van militairen en materieel zal het complex alleen maar kwetsbaarder maken, stelt een woordvoerder van het Russische ministerie van Buitenlandse Zaken in een reactie op Guterres' voorstel. Volgens president Zelensky is vandaag de optie van een bezoek door internationaal atoomagentschap IAEA aan de kerncentrale besproken met Guterres. Eerder op de dag sprak de president van "nucleaire chantage" door Moskou. Als het Kremlin inderdaad besluit tot het uitschakelen van de kerncentrale dan kan dat grote gevolgen hebben. Dit is volgens experts een gecompliceerd proces. Bij fouten is er kans op oververhitting van de kernreactor. Daarnaast vreest Kiev dat Moskou de kerncentrale op het Russische netwerk zal aansluiten. Als de centrale daarna weer wordt aangezet, kan Rusland de opgewekte energie zelf gebruiken, zo stelt Oekraïne. Behalve Guterres was ook de Turkse president Erdogan vandaag in Oekraïne. Hij sprak samen met de VN-baas en de Oekraïense president over een diplomatieke oplossing voor de oorlog. Er zijn geen concrete resultaten bekendgemaakt. Erdogan zei dat er onder meer gepraat was over de uitruil van gevangenen. Hij zou dat onderwerp binnenkort ook bespreken met de Russische president Poetin. Rusland en Oekraïne hebben al meerdere keren gevangenen uitgewisseld.||https://nos.nl/artikel/2441186-vn-baas-wil-russisch-leger-weg-bij-kerncentrale-kremlin-weigert
2022-08-18||Inzicht in huiszoeking Trump stap dichterbij || Een Amerikaanse federale rechter neigt ernaar delen vrij te geven van het document op basis waarvan hij een huiszoekingsbevel goedkeurde voor Trumps buitenverblijf Mar-a-Lago. In dat stuk staan de aanwijzingen die justitie had dat Trump de wet zou hebben overtreden. De voorwaarde is wel dat gevoelige informatie onleesbaar wordt gemaakt of geanonimiseerd. Daar krijgt justitie een week de tijd voor. Verschillende Amerikaanse media hebben gevraagd om openbaarmaking van het document, omdat het zo uitzonderlijk is dat het huis van een oud-president is binnengevallen. Volgens de media heeft het publiek het recht te weten waarom. Het ministerie van Justitie wilde het document niet vrijgeven, onder meer omdat er gedetailleerde verklaringen in staan van getuigen die gevaar kunnen lopen als hun identiteit uitlekt. De huiszoeking op Mar-a-Lago is de inzet van een hoog politiek spel tussen Trump en Justitie, dat vol risico's is. Aan de ene kant stelt de minister van Justitie, Merrick Garland, dat niemand boven de wet staat, dus ook een oud-president die geheime documenten mee naar zijn buitenverblijf heeft genomen niet. Aan de andere kant is het wel degelijk exceptioneel dat er een ingrijpende operatie als een huiszoeking is uitgevoerd bij een voormalig staatshoofd. Binnen het ministerie van Justitie gelden strenge richtlijnen voor politiek gevoelige onderzoeken, om te voorkomen dat het departement politieke partijdigheid of corruptie kan worden verweten. Er zal dus een afgewogen beslissing moeten worden genomen of het onderzoek het risico waard is dat er een "giftige cyclus" kan ontstaan van "wraakacties en escalatie", zoals de conservatieve krant de Wall Street Journal schreef in een artikel dat Trump retweette op zijn socialemediaplatform Truth Social. De inval in beeld:  Dat het ministerie van Justitie en de FBI de huiszoeking hebben uitgevoerd leidt tot vergelijkingen met landen waar regerende partijen hun macht misbruiken om af te rekenen met hun politieke rivalen. Trump claimt allang dat er sprake is van politieke vervolging en dat zijn tegenstanders er alles aan doen om hem politiek te beschadigen. Eerst met het onderzoek onder leiding van speciaal aanklager Mueller, dat Russische bemoeienis met de verkiezingen van 2016 moest aantonen, daarna met de twee impeachment-onderzoeken (die hij dankzij de Republikeinen beide overleefde) en nu deze huiszoeking, die voor Trump en zijn achterban het zoveelste bewijs is dat 'ze' hem willen uitschakelen. Dezelfde avond stonden er al Trump-supporters voor de poorten van Mar-a-Lago met vlaggen en uitspraken als "Ze zullen er alles aan doen om hem te pakken, want ze zijn als de dood voor hem." Ook deze Trump-store doet opvallend betere zaken na de inval, vertelt de eigenaar: In de dagen na de huiszoeking ging een enkeling zelfs zover het recht in eigen hand te nemen. In Cincinnati schoot een man die op 6 januari 2021 ook aanwezig was bij de bestorming van het Capitool met een semiautomatisch geweer op een FBI-kantoor. Hij overleefde zijn actie niet. In Pennsylvania werd een man opgepakt omdat hij dezelfde soort dreigementen als de man in Cincinnati had geuit: "Jullie hebben ons de oorlog verklaard en nu is het jachtseizoen geopend op JULLIE". Dat dat geen geïsoleerde incidenten waren bleek toen het departement van Nationale Veiligheid (Homeland Security) afgelopen weekend met een waarschuwing kwam dat het aantal dreigementen aan het adres van de politie, de FBI en overheidsambtenaren flink was toegenomen. De rechter die het huiszoekingsbevel ondertekende en die delen van het onderliggende document vrij lijkt te gaan geven staat onder grote druk. Hij en zijn gezin worden zwaar bedreigd. Die dreiging met geweld, de dreiging dat het wel eens uit de hand zou kunnen lopen als Trump gearresteerd wordt, is sinds de huiszoeking vaak te horen op de Trump-kanalen, de mediaplatforms waar de Trump-aanhang tegenwoordig communiceert. Afgelopen maandag zei zijn advocaat Alina Habba nog in een interview met Newsmax dat justitie een "kolossale fout" zou maken als ze Trump zouden aanklagen, omdat dan "de hel losbreekt". Trump zelf hintte er ook op in zijn enige interview na de huiszoeking, met Fox News: "Het land verkeert in een zeer gevaarlijke situatie. Er is enorme woede, ik heb nog nooit zoiets gezien. Mensen zijn al woest vanwege de jarenlange heksenjachten en nu dit." Waarna hij nogmaals uithaalde naar de FBI en het ministerie van Justitie en fulmineerde dat er nog nooit een inval bij een oud-president was gedaan, behalve in gevaarlijke periodes. Tim Alberta, schrijver van het boek Amerikaans bloedbad: aan de frontlinie van de Republikeinse burgeroorlog en de opkomst van president Trump stelt in zijn een opiniestuk in The Atlantic de vraag of de potentieel desastreuze gevolgen van strafvervolging van Trump mogelijk niet erger zijn dan hem niet verantwoordelijk te houden voor zijn daden. Het is het gevecht waar Amerika nu in terecht is gekomen: het gevecht om het behoud van de rechtsstaat, waarin niemand boven de wet staat, en het recht van de sterkste, de luidruchtigste en potentieel de gewelddadigste.||https://nos.nl/artikel/2441185-inzicht-in-huiszoeking-trump-stap-dichterbij
2022-08-18||Ook festivalprijzen flink hoger: 'Het wordt kiezen'|| "We mogen eindelijk weer los!" Menig concert- en festivalbezoeker heeft die zin dit jaar uitgesproken, of zelfs uitgebruld met een brede lach op het gezicht. De eerste stappen op de maagdelijk groene weide of dat eerste pilsje in een (harde) plastic beker staan garant voor kippenvel. Ook komend weekend gaat er ongetwijfeld weer een rilling door het lijf van de bezoekers van Lowlands in Biddinghuizen. Maar blijft zo'n ervaring nog wel haalbaar voor een breed publiek? Het leven is dit jaar immers veel duurder geworden. Mensen merken dat niet alleen in de supermarkt en aan de pomp, maar ook in de digitale wachtrij voor concert- of festivaltickets of bij het kopen van consumptiebonnen. Hoe duur Lowlands is geworden, en hoe festivalgangers daarmee omgaan, is te zien in onderstaande video: Een Lowlands-kaartje kost bijvoorbeeld 35 euro meer dan vorig jaar, toen het festival werd afgelast vanwege corona. En ook de prijs voor een biertje of frisdrank heeft de grens van 3 euro inmiddels ruim overschreden. Een driedaags festival is daarmee een stuk duurder geworden dan voor corona. Het is een trend die al langer zichtbaar is, merkt ook Lowlands-directeur Eric van Eerdenburg. Dit jaar komt de prijsstijging vooral door de graanschaarste (nodig voor het bier), de verminderde leveringen van brandstof (de apparatuur op een festival draait op dieselgeneratoren) en een groot tekort aan bouwmaterialen (voor onder meer de podia). Een prijsdaling in de toekomst hoeven we niet te verwachten. "En daar maak ik me enorme zorgen over", zegt Van Eerdenburg. "Je ziet dat de infrastructuur steeds duurder wordt. We concurreren bijvoorbeeld met Schiphol om beveiligers en veel materialen die we nodig hebben voor onder meer podia worden gebruikt voor de bouw van de noodopvang van asielzoekers. De geschiedenis leert dat de prijzen meestal niet meer naar beneden gaan als ze eenmaal zijn gestegen." Het eerste festival dat sinds corona weer mocht doorgaan, was Paaspop in april. Hier zie je wat kwam kijken bij de opbouw daarvan: Ook het boeken van artiesten wordt steeds duurder, merkt niet alleen Van Eerdenburg. "Het is een constant spanningsveld waarin we zitten", zegt Wouter de Wilde, baas van de boekingsafdeling bij concertpromoter Greenhouse Talent. "We zijn altijd op zoek naar een deal die werkt voor alle partijen. Enerzijds kijken we wat een ticket mag kosten en anderzijds zoeken we uit wat een artiest nodig heeft om een show te kunnen doen." En het vinden van die balans is er niet makkelijker op geworden, constateert hij. De kans is groot dat het ten koste gaat van nieuwe en kleinere bands. "Ik heb toch het gevoel dat mensen nog steeds in staat zijn om 90 euro te betalen voor een concert van Rammstein of een andere grote artiest, maar dat ze in plaats daarvan twee of drie spontane bezoeken aan poppodia met kleinere acts laten gaan." Jeroen Bartelse, directeur van zalencentrum TivoliVredenburg in Utrecht, vreest dat ook. "Mensen gaan nu naar concerten toe die ze niet kunnen uitstellen. Een grote naam komt vaak maar één keer in je stad of land, dus daar moet je wel meteen naartoe gaan. Kleinere bands touren in meerdere steden, dus je hebt ook meerdere kansen om ze te zien. Dan ben je misschien al sneller geneigd om een bezoek uit te stellen." Een trend kan hij het nog niet noemen, daar is het nog te vroeg voor. Maar dat dit door de hogere kosten voor het levensonderhoud de komende periode een patroon zal worden, verwacht Bartelse wel. "Onze kalender zit helemaal vol en de ticketverkoop gaat ook wel goed. Maar als je dieper kijkt, zie je wel dat jongere bands het moeilijker hebben." Bartelse wijst naar de wettelijke taak die hij heeft: deze vorm van cultuur toegankelijk houden voor een breed publiek. Dat kan door te investeren in duurzaamheid, maar ook door kritisch te kijken naar de barprijzen. "We proberen rekening te houden met mensen met een kleine portemonnee, door bijvoorbeeld een kleiner biertje aan te bieden voor een lagere prijs." Concerten betaalbaar houden is dus iets waar de hele sector mee bezig is. Bij Lowlands bieden ze bijvoorbeeld al een tijd glamping-opties met diverse prijsniveaus aan die erg populair zijn, zegt Van Eerdenburg. "Er is een groep mensen die daar geld voor over heeft. Die is van harte welkom. Dan kan ik de prijs van de reguliere tickets voor mensen op de normale camping met een opgooitentje temperen." Toch vreest de festivaldirecteur dat er een grote groep is die het niet meer kan betalen. "Kijk maar naar jongeren: die betalen 700 euro voor een klein studentenkamertje. Daar komen straks ook nog de energieprijzen overheen. Het kan bijna niet anders dan dat dit een markt wordt voor mensen die beter gesitueerd zijn." Keuzes maken wordt dus waarschijnlijk de realiteit, denkt ook De Wilde van Greenhouse Talent. "Mensen willen toch een goede vakantie of gaan naar hun favoriete festival of kopen een kaartje voor hun favoriete band. Maar ze gaan waarschijnlijk niet alle drie meer doen." "Het wordt kiezen tussen een citytrip naar Londen of Parijs en Lowlands met glamping", zegt Van Eerdenburg. "Dan is dat laatste misschien nog wel meer waard", knipoogt hij.||https://nos.nl/artikel/2441178-ook-festivalprijzen-flink-hoger-het-wordt-kiezen
2022-08-18||Israël valt kantoren van Palestijnse organisaties binnen, VN kritisch|| Israëlische militairen zijn de kantoren binnengevallen van zeven Palestijnse ngo's die Israël als terreurorganisatie heeft bestempeld. Ze verzegelden ingangen en verklaarden dat de kantoren gesloten zijn. Israëlische troepen "kwamen, bliezen de deur op, gingen naar binnen en rommelden met de dossiers", zegt Shawan Jabarin tegen persbureau AP. Hij is directeur van al-Haq, waarvan het kantoor in Ramallah op de bezette Westelijke Jordaanoever werd binnengevallen. Palestijnse ooggetuigen en functionarissen zeggen dat computers en andere apparatuur in beslag werden genomen. Israël beweert dat de maatschappelijke organisaties banden hebben met het linkse Volksfront voor de Bevrijding van Palestina (PFLP), wat de ngo's zelf ontkennen. Die militante groep is ook door de Europese Unie als terroristische organisatie aangemerkt. Nederland en acht andere EU-landen blijven met de Palestijnse organisaties samenwerken, schreven ze vorige maand nadat Israël die buiten de wet had gesteld. De EU-landen hebben geen bewijs van Israël ontvangen dat "een herziening van ons beleid zou rechtvaardigen". Een paar uur na de invallen bezochten westerse diplomaten het kantoor van al-Haq om steun te betuigen. "We uiten onze solidariteit met onze partners, die we al jarenlang steunen", zegt de EU-vertegenwoordiger in de Palestijnse gebieden. Volgens hem is het mensenrechtenwerk van de groepen "essentieel". De meeste van de groeperingen documenteren mogelijke mensenrechtenschendingen door Israël en de Palestijnse Autoriteit. Het Palestijnse bestuur staat niet achter de actie van Israël, die wordt omschreven als een "gevaarlijke escalatie en een poging om de stem van waarheid en gerechtigheid het zwijgen op te leggen". Het Israëlische ministerie van Defensie herhaalde gisteren de claim dat de groepen "opereren onder het mom van humanitaire activiteiten om de doelen van het PFLP te bevorderen, deze terroristische organisatie te versterken en mensen te rekruteren." Het mensenrechtenbureau van de VN is kritisch. "Israëlische autoriteiten hebben de Verenigde Naties geen geloofwaardig bewijs geleverd dat deze verklaringen rechtvaardigt", zegt de VN over het bestempelen van de Palestijnse organisaties als terroristisch. "De sluitingen lijken dan ook totaal arbitrair." Israël had de VN wel toegezegd met bewijs te komen, zegt het mensenrechtenkantoor. Het Amerikaanse ministerie van Buitenlandse Zaken zegt dat Israël de VS verzekerd heeft dat er meer informatie komt over de aanleiding voor de acties.||https://nos.nl/artikel/2441177-israel-valt-kantoren-van-palestijnse-organisaties-binnen-vn-kritisch
2022-08-18||Vijf doden in Oostenrijk na hevige onweersbuien || In Oostenrijk heeft noodweer het leven gekost aan zeker vijf mensen. Onder de slachtoffers zijn twee meisjes van vier en acht jaar oud. Zij kwamen bij een meer in Karinthië onder omvallende bomen terecht. Bij het meer raakten vijftien mensen gewond, van wie twee ernstig. In Gaming in Neder-Oostenrijk overleden drie wandelaars. Volgens Oostenrijkse media schuilden ze in een hut waar een boom op viel die door de bliksem was geraakt. In Stiermarken, Karinthië en Oost-Tirol kwamen alle treinen tot stilstand nadat de stroomvoorziening door het noodweer was uitgevallen. Ongeveer 20.000 Oostenrijkse huishoudens zitten zonder stroom. Dit huis in Karinthië liep flinke schade op door omgevallen bomen:||https://nos.nl/artikel/2441175-vijf-doden-in-oostenrijk-na-hevige-onweersbuien
2022-08-18||Opnieuw protest tegen azc in hotel, ook Kamerleden in Albergen|| Donderdagavond is er opnieuw gedemonstreerd voor het hotel in Albergen dat door het Centraal Orgaan opvang asielzoekers (COA) is gekocht om asielzoekers in op te vangen. Volgens RTV Oost ging het om honderden demonstranten. Bij eerdere protesten op dinsdag- en woensdagavond waren er veel jongeren op de been, nu waren er ook meer oudere mensen, zegt de omroep. Op de gevel van het hotel hingen tientallen spandoeken en bordjes met daarop teksten tegen de komst van het asielzoekerscentrum. Tweede Kamerleden Pieter Omtzigt (Groep Omtzigt) en Joost Eerdmans (JA21) kwamen naar het dorp om te spreken met bewoners. Naast het hotel was een aanhangwagen gezet waarop Eerdmans een toespraak hield. Hij riep de betogers op om hun protest vol te houden, omdat het kabinet volgens hem hoopt "dat het allemaal wel overwaait". Eerdmans kondigde aan dat hij de VVD "bij de strot zal pakken" om de instroom van asielzoekers te beperken. Volgens Eerdmans zijn ook andere politieke partijen in Den Haag overvallen door het besluit tot de opvang in Albergen: Omtzigt was niet bij de demonstatie, maar sprak betrokkenen op een andere plek in het dorp. Hij heeft veel vragen bij de gang van zaken, vertelde hij na afloop in Langs de lijn en omstreken op NPO Radio 1. "De staatssecretaris heeft een heel ingrijpend besluit genomen voor deze gemeenschap. We zijn nu twee dagen verder en de staatssecretaris heeft nog steeds niet aangeboden dat hij naar Albergen komt om uit te leggen waarom hij vindt dat dit in Albergen moet gebeuren", zei Omtzigt. Hij vindt verder dat staatssecretaris Van der Burg duidelijk moet maken hoe hij de opvang van 200 tot 300 asielzoekers in en rond het pand, dat 30 hotelkamers telde, concreet voor zich ziet. Het kabinet kan de gemeente bij zo'n besluit passeren als dat in het nationale belang is, erkent Omtzigt. "Maar dan wil ik daar wel graag de uitleg bij zien", zei hij. Dinsdag werd bekend dat het kabinet een vergunning verleent voor het opvangen van 150 tot 300 asielzoekers in het voormalige hotel. Daarmee passeerde het kabinet de gemeente Tubbergen, waar Albergen onder valt, tot groot ongenoegen van verantwoordelijk wethouder Bekhuis en burgemeester Haverkamp. Omwonenden lieten woensdag weten dat ze wilden proberen de komst van asielzoekers te verhinderen door zelf het pand te kopen. Donderdag werd echter duidelijk dat het koopcontract tussen het hotel en het COA al is getekend. Waarschijnlijk worden er half september de eerste mensen ondergebracht. Woordvoerder Hennie de Haan, die namens de bewoners spreekt, zei tegen RTV Oost dat er geen plan B is. "We weten het even niet." Volgens staatssecretaris Van der Burg van Justitie sprak het COA al maanden met de gemeente, maar kreeg de organisatie steeds nul op het rekest. Omdat de problemen in de opvang acuut zijn, heeft het kabinet besloten zonder instemming van Tubbergen asielzoekers in de gemeente onder te brengen. Daarbij was het volgens de staatssecretaris "kiezen tussen hoofdpijn en buikpijn". Bewoners van Albergen vertelden woensdag al niet blij te zijn met het besluit van het kabinet:||https://nos.nl/artikel/2441173-opnieuw-protest-tegen-azc-in-hotel-ook-kamerleden-in-albergen
2022-08-18||Mali beschuldigt Frankrijk van wapenleveringen aan moslimextremisten|| De Malinese minister van Buitenlandse Zaken heeft het Franse leger in een brief aan de VN-Veiligheidsraad beschuldigd van het steunen van extremistische groeperingen in het West-Afrikaanse land. Frankrijk ontkent alle aantijgingen. In de brief roept minister Diop de Veiligheidsraad op een spoedbijeenkomst te houden om een einde te maken aan de "Franse daden van agressie" in het land. Diop schrijft dat "de Malinese overheid bewijs heeft van illegale Franse vluchten, met als doel het verzamelen van informatie voor terroristische groepen en hen te voorzien van wapens." Het is een nieuw dieptepunt in de relatie tussen Mali en zijn voormalige kolonisator. Deze week heeft Frankrijk zijn laatste troepen teruggetrokken uit Mali, die daar sinds 2013 deelnamen aan een VN-vredesmissie. De internationale missie heeft als doel de stabiliteit en de veiligheid in het land te waarborgen, juist door te strijden tegen extremistische groepen. De Franse ambassade in Mali zegt op Twitter dat het land "natuurlijk nooit steun heeft geleverd aan deze groepen, die wij als vijanden beschouwen". De generaal die de leiding had over de Franse missie in Mali vindt de brief een belediging. "Het is oneerbiedig tegenover mijn 59 kameraden die zijn gesneuveld in de strijd voor Mali, en de vele Malinezen die zijn omgekomen terwijl ze met ons mee vochten", zegt hij tegen radiozender RFI. Een woordvoerder van VN-secretaris-generaal Guterres, gevraagd naar de beschuldigingen van Mali, zegt dat de VN dankbaar is voor de Franse inzet. Een anonieme diplomaat in New York zegt tegen France24 dan ook dat het "onwaarschijnlijk" is dat de Veiligheidsraad op het verzoek van Mali ingaat. Mali wordt sinds een staatsgreep in augustus 2020 geregeerd door een junta, die de vorige democratisch verkozen leider heeft afgezet. Na de staatsgreep kondigde de Franse president Macron al aan dat de Fransen niet meer zouden samenwerken met het Malinese leger. Volgens Macron helpt de nieuwe regering niet mee om de situatie in het land te stabiliseren. De betrekkingen tussen de twee landen werden daarna steeds slechter. Zo moest de Franse ambassadeur in januari gedwongen vertrekken, nadat hij de militaire machthebbers "onwettig" had genoemd. Vanaf februari begon Frankrijk zijn troepen definitief terug te trekken, wat werd verwelkomd door de Malinese regering. Ook mensenrechtenorganisaties zijn kritisch op de junta. Volgens Human Rights Watch vallen er bij acties van het Malinese leger vaak burgerslachtoffers. Zo zouden in maart 300 burgers zijn geëxecuteerd door militairen, in samenwerking met buitenlandse militairen. De Wagner Group, een Russische organisatie van huurlingen die op papier niet bestaat, ondersteunt de junta. Dit wordt echter door beide landen ontkend. Frankrijk heeft de Wagner Group ervan beschuldigd lichamen te begraven in het noorden van Mali en vervolgens te doen alsof het Franse leger daarachter zit. Malinese burgers zijn blij met de toenemende Russische aanwezigheid. De Franse militairen zijn er niet populair, onder meer door nepnieuws dat Frankrijk zou samenwerken met terroristische groepen. Ook verwijt de overheid de Fransen dat zelfs na tien jaar aanwezigheid de orde in het land niet hersteld is. De Russen worden gezien als een belangrijke nieuwe bondgenoot, die het land en het bewind kunnen beschermen. Correspondent Saskia Houttuin reisde dit jaar naar Mali en zag hoe groot de invloed van Rusland op het land is:||https://nos.nl/artikel/2441166-mali-beschuldigt-frankrijk-van-wapenleveringen-aan-moslimextremisten
2022-08-18||Topman Trump Organization bekent schuld, krijgt celstraf en boetes|| De voormalige financiële topman van de Trump Organization heeft in de rechtbank van de staat New York bekend dat hij belasting heeft ontdoken. Zijn werkgever is de holding met bedrijven van oud-president Trump. Allen Weisselberg (75) bekende schuld aan alle 15 aanklachten. Hij gaf toe dat hij voor meer dan 1,7 miljoen dollar aan onbelaste extraatjes heeft aangenomen. Zo werd schoolgeld voor zijn kleinkinderen betaald, hoefde hij geen huur te betalen voor een appartement in Manhattan en had hij kosteloos een luxe lease-auto tot zijn beschikking. Hij gaf ook toe dat hij dit expres buiten de boeken heeft gehouden. Zijn bekentenis deed hij met een "lage, ietwat hese stem", schrijft persbureau AP. Weisselberg is veroordeeld tot vijf maanden cel, maar bij goed gedrag kan hij na drie maanden vrijkomen. Ook moet hij 2 miljoen dollar aan belastingen, boetes en rente betalen en hij mag de komende vijf jaar niet opnieuw in de fout gaan. De relatief milde straf maakt deel uit van een overeenkomst: Weisselberg heeft beloofd naar waarheid te getuigen in de strafzaak tegen de Trump Organization, die in oktober begint. Volgens de openbaar aanklager gaf de holding vijftien jaar lang financiële voordelen aan topmensen, onder wie dus Weisselberg. De Trump Organization spreekt de beschuldigingen tegen. Donald Trump wordt zelf niet aangeklaagd in deze zaak. Weisselbergs advocaat zegt dat zijn cliënt schuld heeft bekend om "een eind te maken aan deze zaak en de jarenlange juridische en persoonlijke nachtmerries die er voor hem en voor zijn gezin door zijn veroorzaakt". De civiele zaak tegen de Trump Organisation loopt al. Afgelopen week moest Trump daarin zelf voor de rechter verschijnen, waarbij hij zich 400 keer op zijn zwijgrecht beriep.||https://nos.nl/artikel/2441158-topman-trump-organization-bekent-schuld-krijgt-celstraf-en-boetes
2022-08-18||Ze hebben ons in absolute wilden veranderd, zegt Russische ex-militair|| Een Russische ex-parachutist die meevocht in Oekraïne uit zware kritiek op zijn leidinggevenden. "Ze hebben mensen in absolute wilden veranderd", schrijft Pavel Filatjev in zijn online gepubliceerde verslag. Ook vindt hij dat Rusland onrechtmatig het buurland is binnengevallen, blijkt uit het 141 pagina's lange relaas. Het leger van Rusland verkeert volgens Filatjev in deplorabele staat. Rantsoenen die ver over datum zijn, hongerige en ongedisciplineerde soldaten, roestige geweren, gebrekkige communicatie en onduidelijke doelstellingen: het uitgebreide verhaal sluit aan bij eerdere berichten van en over Russische militairen. In deze tweet zie je een foto van Filatjev: De 34-jarige beschrijft hoe zijn eenheid na de inname van de haven van Cherson aan het plunderen sloeg. Alles van waarde werd meegenomen, zoals computers. Maar de parachutisten waren vooral op zoek naar eten. "Als wilden aten we alles wat er was. We gaven nergens meer iets om. De meesten van ons hadden een maand buiten doorgebracht zonder enig comfort, douche of normaal eten." Leidinggevenden geven volgens Filatjev helemaal niets om het welzijn van hun manschappen. Als voorbeeld geeft hij de opmars naar Cherson. "We waren een ideaal doelwit", schrijft de ex-militair. Hij beschrijft dat de soldaten in verouderde en ongepantserde jeeps reden en soms 20 minuten stilstonden. Ook vielen er doden en gewonden als gevolg van beschietingen door collega-eenheden. "Het was onduidelijk wat het plan was en zoals altijd wist niemand iets." De spijtoptant schrijft dat hij zijn daden en die van zijn kameraden niet goed wil praten. Wel vindt het hij belangrijk om duidelijk te maken waarom militairen zulk gedrag vertonen. "De militair weet dat zo'n computer meer waard is dan zijn salaris. En niemand weet of hij morgen nog in leven is." In zijn directe omgeving hebben Russische strijdkrachten geen oorlogsmisdaden gepleegd, stelt Filatjev op basis van wat hij heeft gezien. Wel beschrijft hij dat er veel woede is onder de strijdkrachten. De berichten van Russische staatsmedia dat iedereen de oorlog steunt, kloppen volgens hem niet. "De meeste militairen zijn ontevreden. Over Poetin en zijn beleid en de minister van Defensie, die nooit heeft gediend in het leger." Filatjev is op aanraden van naasten Rusland ontvlucht, maar sprak daarvoor in Moskou met een journalist van The Guardian. De Rus heeft documenten en foto's laten zien die bevestigen dat hij als parachutist gestationeerd was bij de 56ste luchtbrigade op de Krim. Filatyev raakte gewond tijdens "het uitvoeren van speciale taken in Oekraïne", staat in de officiële documenten. Hij liep naar eigen zeggen een infectie op aan zijn oog als gevolg van artilleriebeschietingen. Bij elkaar is hij ongeveer twee maanden aan het front geweest. Uit de papieren zou ook blijken dat de voormalig militair zijn klachten eerst naar het Kremlin heeft gestuurd. Pas daarna heeft hij volgens de krant de publiciteit gezocht. "Het verandert misschien niets, maar ik weiger verder deel te nemen aan deze gekte. Ethisch zou het makkelijker zijn als Oekraïne ons had aangevallen. Maar de waarheid is dat wij Oekraïne zijn binnengevallen." Kritiek op de oorlog in Oekraïne is verboden in Rusland, waar alleen mag worden gesproken van een 'speciale militaire operatie'. Naast Filatjev hebben nog enkele militairen zich openlijk uitgesproken over de oorlog en hun rol daarin.||https://nos.nl/artikel/2441156-ze-hebben-ons-in-absolute-wilden-veranderd-zegt-russische-ex-militair
2022-08-18||Asielstop, kleinschalige opvang en 'veiligelanders': vijf vragen over asielcrisis|| De vluchtelingenopvang in Nederland leidt nog altijd tot veel onrust. Belangenorganisatie Vluchtelingenwerk Nederland dagvaardt de staat omdat die niet aan de wettelijke minimumeisen voor opvang voldoet, het kabinet trekt de vergunningverlening voor een asielzoekerscentrum in Albergen naar zich toe en bij het aanmeldcentrum in Ter Apel blijft het onrustig. Wat doet het kabinet om de problemen het hoofd te bieden en waar zitten de knelpunten? Over waarom het misgaat in Nederland maakten we eerder dit artikel. Het komt vooral doordat de opvangcapaciteit wordt op- en afgeschaald al naar gelang de instroom. Begin 2020 spraken gemeenten, toenmalig staatssecretaris Broekers-Knol en opvangorganisatie COA met elkaar af om flexibeler te gaan werken. Er zouden meer kleine opvanglocaties komen, zoals de gemeenten graag willen. Maar daar komt tot nu toe niet veel van terecht. Een ander probleem is de woningnood, waardoor statushouders (mensen die erkend zijn als vluchteling) niet of nauwelijks aan een sociale huurwoning kunnen komen. Daardoor zitten er veel mensen in de azc's die daar eigenlijk al lang weg zouden moeten zijn. Aan de instroomcijfers ligt het niet. Hoewel de instroom in vergelijking met voorgaande jaren hoog is, is die niet op recordhoogte. Ook binnen Europa is Nederland geen koploper. Een land als Duitsland krijgt, ook afgezet tegen het aantal inwoners, meer asielaanvragen. NRC deed hier onderzoek naar en kwam tot de conclusie dat vooral de noordelijke provincies veel asielzoekers opvangen. Zo heeft bijna elke gemeente in de provincie Groningen een azc. Uit een analyse van de NOS van cijfers van het COA bleek eerder dat van de vijftig grootste gemeenten er drie zijn die de afgelopen twaalf jaar geen asielzoekers hebben opgevangen. Het gaat om Roosendaal, Delft en Westland. Via deze link zijn alle locaties te zien. Dat kan bij locaties die al eigendom zijn van de Rijksoverheid, zoals het geval is bij het hotel in Albergen. Dat is gekocht door het COA nadat staatssecretaris Justitie Van der Burg de bestemming als opvanglocatie geregeld had. De locatie werd door de overheid geschikt geacht als asielzoekerscentrum, maar de gemeente gaf die bestemming er niet aan, waarop Van der Burg voor de juiste vergunning zorgde. Hij werkt ook aan een wetsvoorstel waardoor gemeenten verplicht worden om asielzoekers op te vangen. Het gaat om een stok achter de deur waarmee gemeenten desnoods kunnen worden gedwongen om mee te werken. Van der Burg hoopt dat zijn voorstel na de zomer door het parlement komt, zodat de 'dwangwet', zoals die wel genoemd wordt, op 1 januari kan ingaan. Dat heeft te vooral maken met efficiëntie, legt een woordvoerder uit. "Je hebt mensen nodig die het eten en drinken verzorgen, de beveiliging, begeleiding en de gezondheidszorg. Op een grotere locatie kunnen die allemaal daar worden ondergebracht. En je kunt daar makkelijker gemengde bewoning regelen. Mocht de instroom minder worden, dan kun je ook andere woningzoekenden een plek bieden, zoals is besloten met het azc in Oisterwijk." Eerder maakten we deze uitlegvideo over de problematiek in Ter Apel:  Hij verwijst ook naar de plannen voor een tweede aanmeldcentrum in Bant. "Daar zit al een azc, waardoor mensen die nog moeten wachten op de identificatie- en registratieprocedure, in afwachting daarvan op dezelfde plek kunnen blijven." Toch zijn kleinschalige locaties niet helemaal uitgesloten. Het COA ging bijvoorbeeld dit jaar akkoord met een klein asielzoekerscentrum in Utrecht, met woonruimte voor jongeren én geld om cursussen voor de asielzoekers en omwonenden te verzorgen. Gisteren riepen lokale VVD'ers op tot een asielstop naar aanleiding van de noodgreep om de vergunning van het hotel in Albergen om te zetten. Dat is niet mogelijk, zei Van der Burg. "Deze mensen komen naar Nederland, melden zich hier en dan ben je verplicht ze opvang te bieden tot het moment dat je zegt: 'Je mag blijven of je moet weg'. Het wordt ons vanuit internationale verdragen opgelegd. Je kunt niet zeggen: 'U heeft zich bij ons gemeld, u mag niet in de opvang." Hier doelt Van der Burg op het VN-vluchtelingenverdrag, het Verdrag van Genève uit 1951, dat werd gesloten naar aanleiding van de Tweede Wereldoorlog. Alle landen die dat ondertekend hebben, waaronder Nederland, zijn verplicht om een asielaanvraag in behandeling te nemen. Daarnaast zijn er binnen de Europese Unie rechten en plichten vastgelegd. Zo kunnen asielzoekers niet worden teruggestuurd als ze gevaar lopen in hun land van herkomst. Als Nederland volledige zelfbeschikking wil over het asielbeleid dan moet het dus de verdragen opzeggen en afzien van zijn EU-lidmaatschap. Veel mensen slapen zonder dak boven hun hoofd in Ter Apel. Deze mannen vertellen over hun ervaring bij het aanmeldcentrum:  Voor wat betreft 'veiligelanders', asielzoekers met weinig kans op een verblijfsstatus, probeert het kabinet om Nederland zo onaantrekkelijk mogelijk te maken, zei Van der Burg eerder. Deze groepen, vaak afkomstig uit Marokko en Tunesië, belasten het opvangsysteem en sommigen veroorzaken overlast. Maar de grenzen helemaal sluiten voor hen is volgens de staatssecretaris niet mogelijk. Het gaat overigens om een relatief klein aantal. Vluchtelingenwerk Nederland schat het op ongeveer 3 procent van alle asielzoekers in de opvang, ongeveer 1000 mensen. Veiligelanders krijgen voorrang op andere asielzoekers, zodat ze zo snel mogelijk kunnen worden uitgezet. Ook belooft Van der Burg, net als zijn voorgangers, de behandeling van aanvragen van asielzoekers die zich eerder in een ander Europees land hebben gemeld (de zogeheten Dublin-claimanten) te versnellen. En er wordt opnieuw gewerkt aan versobering van de opvang voor veiligelanders die overlast veroorzaken.||https://nos.nl/collectie/13898/artikel/2441153-asielstop-kleinschalige-opvang-en-veiligelanders-vijf-vragen-over-asielcrisis
2022-08-18||Struikelstenen in Edam afgeplakt, 'toeristen staan massaal tegen het raam'|| In Edam hebben bewoners van de Grote Kerkstraat in het centrum van de plaats de struikelstenen voor hun huis afgeplakt. Ze klagen over busladingen vol toeristen, die dagelijks met hun neus tegen hun ramen staan. Struikelstenen zijn herdenkingstekens bij huizen waar tot de Tweede Wereldoorlog Joodse mensen hebben gewoond. "Ze tikken tegen de ramen met de paraplu's en kijken naar binnen of de mensen er nog wonen", zegt een bewoner van het pand waar de stenen liggen bij NH Nieuws. "Als dat nou een keer per dag was is het niet zo erg, maar het gaat de hele dag door." Het gaat volgens de regionale omroep om zeven struikelstenen die afgeplakt zijn met de tekst 'in verband met overlast gidsen'. In Edam zijn in totaal 23 stenen geplaatst. "We hebben ook niets tegen de stenen of dat mensen er een foto van maken, maar het gaat echt om de grote groepen", aldus een bewoner. Hans Roos van struikelstenen.nl heeft al duizenden stenen in Nederland gelegd, vooral in de Gooi en Vechtstreek. Het is voor het eerst dat hij hoort dat bewoners op zo'n manier overlast ervaren. "In Amsterdam, waar veel stenen liggen, zie je ook groepen mensen staan. En dat is ook precies de bedoeling", zegt hij. "Maar als dat zodanige vormen aanneemt dat mensen zich in hun privacy aangetast voelen, is dat niet de bedoeling." Volgens de bewoners heeft hun actie gewerkt en hebben ze nu geen last meer van grote groepen. Ze zijn daarom van plan de stenen weer zichtbaar te maken en hopen dat gidsen hun behoefte begrijpen.||https://nos.nl/artikel/2441151-struikelstenen-in-edam-afgeplakt-toeristen-staan-massaal-tegen-het-raam
2022-08-18||Duitsland verlaagt btw op gas om consument tegemoet te komen|| De Duitse regering verlaagt tijdelijk de btw op gas van 19 naar 7 procent. De regeling gaat in op 1 oktober en zal gelden tot april 2024, heeft bondskanselier Olaf Scholz bekendgemaakt. De verlaging van de gasprijs moet de gevolgen van de inflatie voor de Duitsers beperken. Scholz gaat ervan uit dat energiebedrijven deze verlaging helemaal doorberekenen aan de consument. Zo wil hij huishoudens tegemoetkomen die door de hoge energieprijzen moeite hebben om rond te komen. De gasprijzen zijn de laatste maanden fors gestegen door de oorlog in Oekraïne. Duitsland is voor zijn gasvoorziening sterk afhankelijk van Rusland, dat nauwelijks nog gas levert aan de EU-landen. Deze week kondigde de Duitse regering juist aan dat gasleveranciers een toeslag op hun gasprijzen mogen rekenen, omdat het voor hen duurder is om gas in te kopen van andere, niet-Russische leveranciers. Volgens Scholz zal de uiteindelijke gasprijs door de btw-verlaging zelfs na deze heffing lager zijn dan nu. Nederland heeft ook de btw op gas en elektriciteit verlaagd, van 21 naar 9 procent. Dat scheelt voor een gemiddeld huishouden met de huidige gasprijzen 35 euro per maand. Hier merken nog niet alle consumenten iets van, omdat energiebedrijven de verlaging pas aan consumenten doorberekenen bij de eindafrekening.||https://nos.nl/artikel/2441149-duitsland-verlaagt-btw-op-gas-om-consument-tegemoet-te-komen
2022-08-18||Twee Haagse basisscholen dag per week dicht door lerarentekort|| Op twee basisscholen in Den Haag wordt volgende week voor sommige leerlingen een vierdaagse lesweek ingevoerd doordat er een personeelstekort is. Het gaat om een beperkt aantal groepen op twee scholen in de stad. Dat bevestigt scholenkoepel De Haagse Scholen tegenover Omroep West. Om welke scholen het gaat wil een woordvoerder van De Haagse Scholen niet zeggen. Duidelijk is volgens de regionale omroep wel dat het om scholen in de wijken Escamp en Laak gaat. Volgens de scholenkoepel zijn alle ouders geïnformeerd en wordt er meegedacht over oplossingen voor wie geen mogelijkheden heeft zijn kind op te vangen. Een grote meerderheid van de partijen in de gemeenteraad heeft vragen gesteld over de dreigende schoolsluitingen.||https://nos.nl/artikel/2441148-twee-haagse-basisscholen-dag-per-week-dicht-door-lerarentekort
2022-08-18||Celstraf voor boer die blokkade op de A18 'uitlokte'|| De politierechter heeft een boer uit Mariënvelde in de Achterhoek veroordeeld voor zijn rol bij het boerenprotest op de A18 bij Varsseveld, op 28 juli. Bij de actie blokkeerden boeren de weg en dumpten ze een lading zaagsel, mest en stro. De boer (40) krijgt zestig dagen gevangenisstraf, waarvan 56 voorwaardelijk, en een werkstraf van 100 uur. De man heeft de celstraf uitgezeten in voorarrest, schrijft Omroep Gelderland. Het OM vond dat de verdachte met "zijn uitlokkende rol bepalend is geweest in het versperren van de A18 op 28 juli. Zonder zijn handelen was de blokkade er toen en daar niet geweest", aldus de officier van justitie. Eind juli hebben de boeren meerdere keren geprotesteerd, in deze video zie je beelden van die protesten: Justitie verwijt de man dat hij door het sturen van WhatsApp-berichten en het houden van een bijeenkomst bij hem thuis "op een zeer vervelende wijze heeft bijgedragen aan een situatie in Nederland die schadelijk is voor de hele maatschappij". Hij stuurde in een groepsgesprek de tekst: "Vanavond nog mensen zin in een toertocht door de Achterhoek, rond 21 uur, inclusief kipper met spulletjes?" Rijkswaterstaat heeft een claim van 3600 euro ingediend voor het blokkeren van de weg en het dumpen van afval. Die vordering wees de rechter toe. In een eerdere zaak kreeg een boer uit Oost-Gelre een werkstraf van 80 uur en een voorwaardelijke celstraf van een week voor zijn aandeel in het dumpen van afval bij Varsseveld. Hij werd op heterdaad betrapt. "Ik sta niet achter de actie, maar vond wel dat ik iets moest doen", zei hij toen.||https://nos.nl/artikel/2441147-celstraf-voor-boer-die-blokkade-op-de-a18-uitlokte
2022-08-18||Japan heeft geld nodig, dus moeten jongeren meer alcohol drinken|| De Japanse jongeren drinken te weinig, vindt de Japanse overheid. Die wil dat ze vaker een goed glas nemen. De belastingdienst heeft zelfs een landelijke wedstrijd opgetuigd om ideeën in te winnen vanuit de bevolking. De slogan is passend: "Sake Viva!" Leve de alcohol! Het idee is om op deze manier meer inkomsten uit de accijns op alcohol te genereren om de nationale schatkist te spekken. Voor de noodlijdende horeca is het ook een welkom plan. Maar niet iedereen is onder de indruk, want heel gezond is deze strategie natuurlijk niet te noemen. "Van mij mogen mensen wel weer een beetje de deur uit, wat socialer worden. Met een drankje erbij natuurlijk," zegt Takahara, met achter hem netjes gerangschikt tientallen flessen sterke drank. Hij is de barman bij El Boraccho in het centrum van Tokyo. Het aantal klanten dat hier een drankje komt doen is merkbaar minder geworden door de pandemie. "Mensen gaan niet meer samen drinken. Ons wordt al twee jaar lang verteld dat dat slecht is om te doen, voor je het weet steek je iemand aan of kom je zelf thuis met corona." Het zijn niet alleen de horecagelegenheden die de klap voelen in Tokio. Op een heuvel twee kilometer verderop staat een enorm vierkant gebouw met daarop in grote letters "Nationale Belastingdienst" gedrukt. Het grijze en sobere uiterlijk van het pand is een scherp contrast met de moderne website waarop dezelfde organisatie de Sake Viva!-campagne heeft aangekondigd. Met flitsende logo's en foto's van jongeren die proosten hoopt de overheid mensen en bedrijven aan te trekken om aan de wedstrijd mee te doen. Het doel: kom met het beste voorstel om meer jonge Japanners aan de alcohol te krijgen. Voor de volksgezondheid doen ze het niet. Japanners zijn juist steeds minder gaan drinken de laatste dertig jaar. In 1995 werd gemiddeld per persoon nog 100 liter per jaar gedronken. Dat was in 2020 nog maar 75 liter. Daardoor zijn de belastinginkomsten ook gekrompen. In 2011 telde de alcoholbelasting nog mee voor 3 procent van de nationale inkomsten. Inmiddels is dat percentage gedaald naar 1,7 procent, bijna 800 miljoen euro minder dan een decennium geleden. Daarbij is de nationale schatkist door de pandemie steeds leger geraakt. De overheid heeft veel horecagelegenheden jarenlang gesteund, en de bevolking heeft op meerdere momenten financiële steun gekregen ter compensatie van verloren werk. Tegelijk zijn de belastinginkomsten sterk afgenomen en heeft Japan nu een begrotingstekort van bijna 350 miljard euro. Hoog tijd dus om geld te verdienen, vindt de Nationale Belastingdienst. Deelnemers aan de wedstrijd hebben tot 9 september om een voorstel in te sturen. De meest innovatieve ideeën worden verder ontwikkeld in samenwerking met een groep experts. Die worden gepresenteerd in november, waarna de winnaars worden gekozen. Maar makkelijk is het niet, er zijn wel voorwaarden aan verbonden. Het plan moet zich richten op de doelgroep van 20 tot 39 jaar en het moet specifiek gerelateerd zijn aan alcoholische dranken die in Japan worden geproduceerd. Maar het lijkt erop dat juist deze doelgroep een kater heeft overgehouden aan de Japanse drankcultuur. Bij bedrijven of universiteitsclubs werden drinkgelagen gehouden, en meestal waren het de jongeren die moesten doorgaan tot ze erbij neervielen. Door de pandemie is het bijna helemaal afgelopen met dit soort gedwongen drankfeestjes. Alhoewel daarmee een belangrijke sociale activiteit wegviel, was het voor veel jongeren die niet willen drinken een uitgelezen kans om voor volledige onthouding te kiezen. Voor Takehara en zijn bar is de campagne misschien een welkome verandering, maar nu het uitgerekend de overheid is die ermee komt klinkt er veel kritiek. Op sociale media wordt hevig gediscussieerd over de vraag of het wel te verantwoorden is dat de overheid jongeren aanspoort om meer alcohol te consumeren. De hashtag "ik stop met drinken" ging vrijwel meteen rond na de introductie van de Sake Viva!-wedstrijd. Op de website van de campagne staat wel in kleine letters "drink met mate", maar dat maakt voor de meeste mensen geen verschil. De bekende econoom Hideomi Tanaka zegt op Twitter dat het ministerie van Financiën, waar de belastingdienst onder valt, "meer geeft om belastingcenten dan om de gezondheid van jonge mensen."||https://nos.nl/artikel/2441143-japan-heeft-geld-nodig-dus-moeten-jongeren-meer-alcohol-drinken
2022-08-18||Hotel in Waalwijk gaat ruim 200 Oekraïners en statushouders opvangen|| In de gemeente Waalwijk worden 238 Oekraïners en statushouders opgevangen in een leegstaand hotel. Volgens de gemeente wordt het hotel in het dorp Sprang-Capelle maximaal een jaar in gebruik genomen als opvanglocatie. "De Oekraïense vluchtelingen en statushouders zullen ter invulling van de dag werken als dat mogelijk is. De statushouders kunnen starten met hun inburgering", zegt de gemeente. Volgende maand komen de eerste nieuwe bewoners naar Sprang-Capelle, schrijft Omroep Brabant. In de directe omgeving staan geen andere huizen. Door de woningnood zitten duizenden statushouders noodgedwongen in een asielzoekerscentrum. Ze zijn erkend en ze mogen in Nederland blijven, maar kunnen nog geen deel uitmaken van de samenleving en geen nieuw leven opbouwen. Bovendien komen er geen plekken vrij voor nieuwe asielzoekers. Daardoor loopt de hele asielketen vast. Dat is vooral te zien bij het aanmeldcentrum in Ter Apel, waar mensen buiten de poorten overnachten. De Brabantse gemeente Deurne vangt maximaal 225 asielzoekers op in sporthal De Kubus, werd begin deze maand bekend. Zij mogen er van 24 augustus tot en met 14 september blijven. Dat moet de druk op Ter Apel verminderen. Ook in Hapert wordt plaatsgemaakt voor mensen uit Ter Apel. Dat gaat eveneens om een crisisnoodopvang vanaf 14 september tot uiterlijk 5 oktober. Het pand van de voormalige Rabobank in Boxtel wordt verbouwd en ingericht om tijdelijk opvang te bieden aan vluchtelingen uit Oekraïne.||https://nos.nl/artikel/2441142-hotel-in-waalwijk-gaat-ruim-200-oekrainers-en-statushouders-opvangen
2022-08-18||Remkes: uitkopen dan wel halveren boerenbedrijven is eenzijdig beeld|| Gespreksleider Remkes vindt dat in de stikstofdiscussie te veel een beeld wordt opgeroepen dat het gaat om "opkopen dan wel halveren" van boerenbedrijven. Na een nieuwe overlegronde onder zijn leiding noemde hij dat een veel te eenzijdig beeld. Wie daarvoor verantwoordelijk is, liet hij in het midden. Volgens Remkes zijn er vijf 'richtingen' voor de agrarische sector: "innovatie, extensivering (minder dieren per hectare, red.), verplaatsing, omschakeling naar andere producten en stoppen." Behalve leden van het kabinet zaten vandaag onder andere banken en bedrijven aan tafel. De gespreksleider vergeleek de discussie met "Max Verstappen die de bocht moet nemen". Volgens hem is de kernvraag wat er aan de andere kant van de bocht ligt en of de deelnemers met een gerust hart de bocht kunnen nemen. Remkes zei dat het in gesprek vandaag veel over het 'verdienmodel' is gegaan en of 'beprijzing' een oplossing is. Hij herhaalde dat "helaas een van de essentiële gesprekspartners ontbrak". Hij doelde daarmee op de supermarkten, die wel waren uitgenodigd, maar niet kwamen. Zij willen dat het kabinet en de boerenorganisaties eerst weer gaan praten. Premier Rutte sloot zich aan bij de kritiek van Remkes op de supermarkten. Hij wil dat ook die sector, samen met inkopers en leveranciers, erover meedenkt hoe er een sterke boerensector kan blijven en hoe iedereen goed kan verdienen aan de productie van levensmiddelen. Minister Van der Wal noemde de afwezigheid vandaag van de supermarkten, de veevoerbedrijven en de vleesverwerkende industrie "echt verschrikkelijk". Van der Wal vindt het heel normaal dat de boeren graag een boterham willen verdienen: "Als wij naar een nieuw landbouwsysteem gaan, begint dat bij inkomen en bij onszelf: wij moeten bereid zijn een goede prijs te betalen. Ook als consument kun je verantwoordelijkheid nemen." Kijk hier wat Remkes zei over het eenzijdige beeld dat is ontstaan:  Remkes onderstreepte dat boeren zelf in staat gesteld moeten worden om te sturen op hun emissie. Hij verwees daarbij naar zijn eigen rapport van een paar jaar geleden, waarin de passage voorkwam: "meten is beter weten". Volgens hem is dat nu een van de kernpunten in de discussie, maar is daar tot dusver nog niet al te veel mee gedaan. Rutte en Van der Wal benadrukten allebei dat de partijen aan tafel echt willen bijdragen aan een oplossing. Rabo-topman Draijer was ook bij het overleg en na afloop zei hij dat zijn bank boeren kansen wil bieden om te verduurzamen "binnen de kaders van de overheid". Hij heeft eerder al gezegd dat zijn bank op dit moment geen investeringen financiert van boeren die dicht bij Natura 2000-gebieden zitten. Vandaag voegde hij eraan toe dat hij boeren graag wil financieren, maar dat hij wacht op duidelijkheid, perspectief en zekerheid.||https://nos.nl/artikel/2441136-remkes-uitkopen-dan-wel-halveren-boerenbedrijven-is-eenzijdig-beeld
2022-08-18||Opnieuw vogelgriep in Lunteren, nu op eendenbedrijf|| In Lunteren in Gelderland is opnieuw vogelgriep vastgesteld. Dit keer gaat het om eendenbedrijf met circa drieduizend dieren. De eenden worden door de Nederlandse Voedsel- en Warenautoriteit gedood om verspreiding van het virus te voorkomen. Ook op een pluimveebedrijf dat in een straal van 1 kilometer van het eendenbedrijf ligt worden alle dieren gedood. Binnen een straal van 10 kilometer rondom het besmette bedrijf liggen nog 256 andere pluimveebedrijven. Volgens het ministerie van Landbouw gaat het waarschijnlijk om een hoogpathogene variant, die zich snel verspreidt. Ook zondag werd in Lunteren, dat in een gebied ligt met veel pluimveehouderijen, al vogelgriep vastgesteld. Toen ging het om een legpluimveebedrijf met zo'n vijfduizend dieren. Ook de dieren op zeven andere pluimveehouderijen werden gedood, omdat ze binnen een straal van 1 kilometer van het andere bedrijf liggen. Gisteren werd bovendien vogelgriep vastgesteld op een bedrijf met 24.000 kippen in Maurik. Die dieren werden eveneens geruimd. Ook brak er vogelgriep uit op een kinderboerderij in Vlaardingen. Daar werden 137 kippen, kalkoenen en kwartels gedood. De hoogpathogene vogelgriep van het type H5N8 is sinds 2016 in Nederland. Met hoogpathogeen wordt bedoeld dat het virus leidt tot ernstige ziekte bij dieren. Bij mensen komt vogelgriep nauwelijks voor. Het virus was in de voorgaande jaren in het voorjaar het land uit, maar dit jaar is dat niet zo. Komen we ooit nog van de vogelgriep af? Kenners zijn somber, zie je in deze video:||https://nos.nl/artikel/2441132-opnieuw-vogelgriep-in-lunteren-nu-op-eendenbedrijf
2022-08-18||Badgasten Zeeuwse stranden gaan naast dode vogels liggen, niet bewust van gevaren|| Strandgangers lijken zich weinig aan te trekken van het opruimen van de dode vogels op de Zeeuwse stranden. Volgens stichting Dierenwelzijn Walcheren leggen mensen hun handdoek naast een stervend dier, of laten ze hun hond met een dode vogel rondlopen. "Ze zijn er niet van doordrongen dat de vogelgriep besmettelijk kan zijn voor mens en dier", zegt Jolanda Lichtenberg van de stichting bij Omroep Zeeland. Twee dagen geleden werd vogelgriep vastgesteld op een pluimveebedrijf in Zeeland. Maar ook de wilde vogels worden hard getroffen. In juni bleek dat een grote kolonie sterns in Zeeuws-Vlaanderen ziek was. Begin deze maand spoelden plotseling honderden dode vogels, waaronder veel meeuwen, aan op de stranden bij Borssele, Vlissingen en Veere op Walcheren. Volgens Lichtenberg worden ook nu nog iedere dag zo'n 100 dode of zieke vogels van de stranden gehaald. Medewerkers van de stichting doen dat in beschermende witte pakken om niet ziek te worden. "Maar het schrikt mensen niet af", stelt ze vast. "Soms zien we mensen zitten naast een stervende vogel." Lichtenberg wijst er ook op dat honden met een karkas van een dood dier in de bek rondlopen zonder dat de eigenaren ingrijpen. Sinds een aantal weken hangen er waarschuwingsposters bij de strandopgangen in de gemeenten Borssele, Vlissingen en Veere. Daarop staat dat je honden aan de lijn moet houden en de vogels niet moet aanraken. De poster is ook in het Duits vertaald.||https://nos.nl/artikel/2441131-badgasten-zeeuwse-stranden-gaan-naast-dode-vogels-liggen-niet-bewust-van-gevaren
2022-08-18||Gevaar kerncentrale Zaporizja hoog op agenda Guterres in Oekraïne|| Rusland dreigt de kerncentrale bij Zaporizja uit te schakelen als Oekraïne er aanvallen op blijft uitvoeren, zegt het ministerie van Defensie in Moskou. Rusland en Oekraïne beschuldigen elkaar ervan de centrale te beschieten. Een ongeluk met de centrale kan leiden tot het verspreiden van nucleair materiaal tot in Polen, Duitsland en Slowakije, zegt Moskou. Back-upsystemen van de centrale zouden al zijn beschadigd. Het is de grootste kerncentrale van Europa en een groot deel van Oekraïne is ervan afhankelijk voor zijn stroomvoorziening. De centrale is sinds maart in Russische handen. Het complex ligt dicht bij de frontlinie en heeft de afgelopen weken regelmatig onder vuur gelegen. Vandaag praat de secretaris-generaal van de Verenigde Naties, Antonio Guterres, in Lviv met president Zelensky van Oekraïne. Daar komt ook de situatie rond de kerncentrale aan bod. Rusland beschuldigt Oekraïne ervan dat het morgen, als Guterres nog in het land is, een aanval wil uitvoeren op de centrale en daar Rusland te beschuldigen van "nucleair terrorisme". Zelensky riep in zijn nachtelijke videotoespraak Rusland op uit de centrale te vertrekken en zei dat alleen transparantie en toezicht door het Internationaal Atoomenergieagentschap IAEA nucleaire veiligheid kan waarborgen. Tegelijk met Guterres bezoekt ook de Turkse president Erdogan Oekraïne. Het is zijn eerste bezoek aan Oekraïne sinds het uitbreken van de oorlog op 24 februari. Hij zal met Zelensky spreken over de graanexport vanuit Oekraïense Zwarte Zeehavens. Turkije verkeert in een economische crisis met een torenhoge inflatie en is meer en meer van Rusland afhankelijk voor onder meer gas en hulp bij het bouwen van een kerncentrale. Gesprekken over terugkeer naar de onderhandelingstafel zijn niet aangekondigd. De laatste keer dat Russische en Oekraïense delegaties met elkaar spraken over vrede was in maart in Turkije. De onderhandelingen in Istanbul liepen vast in beschuldigingen over en weer.||https://nos.nl/artikel/2441125-gevaar-kerncentrale-zaporizja-hoog-op-agenda-guterres-in-oekraine
2022-08-18||Explosie bij huis Heerhugowaard, bewoners derde keer doelwit|| Een ontploffing vanochtend vroeg heeft schade aangericht aan een woning in Heerhugowaard. Niemand raakte gewond, maar de voordeur en een raam zijn vernield. De politie neemt de zaak uitermate serieus, omdat dezelfde bewoners de afgelopen maanden vaker doelwit waren, meldt NH Nieuws. Hun auto werd vernield. Later is een auto van de bewoners in brand gestoken. De ontploffing vond rond 04.30 uur plaats, midden in een woonwijk. In de tuin bij de woning liggen glasscherven. De schutting werd erdoor deels vernield.  Volgens een buurtbewoners woont in het huis een stel met een jong kind. De bewoners waren niet thuis, maar hun hond wel. Die bleef ongedeerd. "Mijn vrouw zat vannacht rechtop in bed toen het explosief afging. Ze was geschrokken", reageert een buurtbewoner. "De hele buurt wil wel weten wat er aan de hand is. Het is vervelend voor de mensen die erboven of ernaast wonen. Het was echt een hele harde klap." De politie geeft verder geen commentaar. Wel is direct een onderzoek ingesteld door specialisten van Team Explosieven Verkenning en de Forensische Opsporing.||https://nos.nl/artikel/2441123-explosie-bij-huis-heerhugowaard-bewoners-derde-keer-doelwit
2022-08-18||Vijf doden door noodweer op Corsica || Door noodweer op het Franse eiland Corsica zijn daar zeker vijf mensen om het leven gekomen. Twee van hen, onder wie een 13-jarig meisje op een camping, werden geraakt door omvallende bomen. Een oudere vrouw overleed toen het dak van een strandtent op haar auto waaide. Naast de dodelijke slachtoffers raakten er zeker twaalf mensen gewond door het noodweer. Een van hen ligt in kritieke toestand in het ziekenhuis, melden lokale autoriteiten aan persbureau AP. Het eiland in de Middellandse Zee, dat een populaire vakantiebestemming is, werd vanmorgen getroffen door hevige onweersbuiten. Windsnelheden liepen op tot ruim 220 kilometer per uur, zegt het Franse weerinstituut Meteo France. Door het noodweer zitten volgens het lokale energiebedrijf 45.000 mensen zonder elektriciteit. Beelden van de ravage: Ook schepen in de buurt van het eiland kwamen in de problemen door de harde wind. Er zijn meerdere reddingsoperaties uitgevoerd om alle beschadigde en gestrande vaartuigen te helpen. Verder raakten wegen onbegaanbaar en liepen sommige huizen vol water. Op beelden is te zien hoe het noodweer over het eiland raast:||https://nos.nl/artikel/2441122-vijf-doden-door-noodweer-op-corsica
2022-08-18||Tilburger met wapenarsenaal in huis 'had fascinatie voor techniek' || Het Openbaar Ministerie heeft vier jaar cel geëist tegen een 41-jarige man uit Tilburg. In het huis waar hij samen met zijn vrouw en dochtertje woont, trof de politie een jaar geleden een hele verzameling wapens, munitie en andere explosieven aan. De politie, brandweer en EOD hadden twee dagen nodig om alles op te ruimen, meldt Omroep Brabant. "Het ging mij om de techniek van het laden van een pistool. Ik wilde niemand pijn doen", aldus de Tilburger vanochtend bij de rechtbank. "Ik heb een fascinatie voor techniek." Die fascinatie ging ver. "Acht vuurwapens, drie automatische wapens waaronder een mitrailleur, twaalf vuurpijlen, 200 strijkers en een hoop munitie", begon de officier van justitie aan een lange opsomming. En het was niet alleen veel, al dat explosieve materiaal lag ook midden in een woonwijk. De officier: "We hebben het hier over serieuze wapens met grote risico's," Het verzamelen begon met vuurwerk, vertelde de Tilburger. "Ik vond het kruit interessant. Mijn opa was een verzetsheld. Hij liet mij het kruit in kogels zien." Daarna kwamen de wapens. "Het was makkelijk te krijgen via een muisklik. Ik blowde en was 's nachts vaak alleen. Mijn realiteit vervaagde." Betalen ging met bitcoins; bestellingen kwamen via pakketjes uit Tsjechië of simpelweg via een webwinkel. "Ik gebruikte grappige namen als Konijntje ofzo. Mijn vrouw wist van niks." Twijfel toen dochter zes jaar was Pas toen zijn dochter zes jaar oud was, begon de twijfel. "Ze werd ouder, dus ik dacht ik moet hiervanaf. Ik moet het vuurwerk afsteken en opmaken. Het kwam er steeds niet van, ook door corona." Na de politie-inval op 13 augustus 2021 stopte hij. "Mijn vrouw is heel erg geschrokken. Ik heb ontzettend veel gehuild. Ze weet nu dat ik het achter me wil laten", aldus de man. Hij heeft een vaste baan en wil meer aandacht besteden aan zijn dochter, De man heeft het ook goedgemaakt met zijn buren die vorig jaar twee dagen hun huis uit moesten toen de hulpdiensten het wapenarsenaal weghaalden. "Ik heb overal excuses gemaakt", aldus de Tilburger vanochtend. "Ik heb ook wijn- en bierpakketjes uitgedeeld. De buren waren allemaal erg geschrokken, maar nu is het weer goed." De officier van justitie zei blij te zijn met de berouwvolle bekentenis en de stabiliteit die de man nu heeft. Toch vindt hij een gevangenisstraf van vier jaar "passend" gezien de risico's die de verdachte heeft genomen. De rechtbank doet over twee weken uitspraak.||https://nos.nl/artikel/2441118-tilburger-met-wapenarsenaal-in-huis-had-fascinatie-voor-techniek
2022-08-18||'Droogte en wateroverlast zijn onlosmakelijk met elkaar verbonden'|| Een lange periode was het erg droog in grote delen van Europa, maar de afgelopen dagen kwam het met bakken uit de hemel. Dat betekende naast verlichting voor de natuur en boeren ook voor wateroverlast. In Parijs en Londen konden de riolen het water niet aan en ook verspreid door Nederland stonden straten onder water. Droogte-expert Niko Wanders van de Universiteit Utrecht is niet verbaasd. Droogte en wateroverlast zijn onlosmakelijk met elkaar verbonden, zegt hij. "Warme lucht in de atmosfeer houdt veel meer vocht vast. Als het langere tijd warm is dan is de intensiteit van de regen die daarna valt vaak groter." Een voorbeeld van een plek waar vaak hevige buien voorkomen is het tropisch regenwoud. "Dat wordt ook veroorzaakt door de warme lucht." Metroreizigers werden verrast door het binnenstromende water: In delen van Frankrijk werd gisteren code oranje afgekondigd vanwege het noodweer, en mensen werd afgeraden om te reizen. Campingeigenaren in de Gard, in het zuiden van Frankrijk, werd gevraagd om hun terrein te ontruimen vanwege het noodweer. Ook in België veroorzaakte de regen overlast. Onder meer in het historische centrum van Gent kwamen straten blank te staan. Daarnaast had het zuidelijke deel van Engeland, waaronder de hoofdstad Londen, last van hevige regenval. In Nederland was de overlast na de buien van de afgelopen twee dagen eveneens groot. In het Overijsselse Hardenberg liep het water enkele woningen binnen, meldt RTV Oost. Omroep Gelderland schrijft over huizen in Doornspijk die deels onder water staan en ook in Groningen zijn veel meldingen van wateroverlast. Door het droge weer is de bodem kurkdroog, en een bodem die droog en hard is neemt slecht water op, vertelt Wanders. Als er veel regen in een korte tijd valt stroomt het grootste deel van het water weg, in plaats van dat het geabsorbeerd wordt. "Op het laagste punt in dat gebied blijft het water staan, wat zorgt voor overlast", legt de droogte-expert uit. In deze video is te zien dat een droge bodem langzaam water opneemt: Ook op straat in de steden hoopt het water zich op. Sowieso voeren straten het meeste water weg maar door de droogte wordt dat effect nog groter. "De voegen tussen de klinkers zijn namelijk hard geworden en stoten water af. Het resultaat is dat riolen overbelast raken en de straten blank komen te staan", zegt Wanders. Een oplossing voor een deel van de wateroverlast is volgens de bodem-expert "het bekende tegeltje eruit en plantje erin". Ook beplanting op daken biedt soelaas omdat het water absorbeert. In de riolen stroomt daardoor minder water na een bui, wat kan helpen voorkomen dat het systeem overbelast raakt.||https://nos.nl/artikel/2441116-droogte-en-wateroverlast-zijn-onlosmakelijk-met-elkaar-verbonden
2022-08-18||15-jarige jongen opgepakt vanwege 'wurgspel', OM waarschuwt voor gevaren|| Een 15-jarige jongen uit Amsterdam is begin deze maand op verzoek van het Openbaar Ministerie aangehouden vanwege een zogenoemde 'choking game' of wurgspel. De jongen hield vier scholieren korte tijd in een wurggreep, waardoor ze kort hun bewustzijn verloren. Dat is vastgelegd op bewakingsbeelden van de school. De jongen is inmiddels weer vrijgelaten en moet de komende tijd aan zijn gedrag gaan werken. Onderzocht wordt of het wurgen op vrijwillige basis is gegaan. Het wurgspel, dat op internet veel te zien is, leidt tot een korte roes doordat de halsslagader wordt dichtgeknepen. Zonder risico's is dit spel bepaald niet. De afgelopen jaren zijn meerdere jongeren erdoor overleden. "Bovendien kan er zwaar lichamelijk letsel ontstaan doordat er bijvoorbeeld een zuurstoftekort in de hersenen ontstaat met alle gevolgen van dien", zo waarschuwt de jeugdofficier. Het OM wijst erop dat het gebrek aan zuurstof bovendien spasmen kan veroorzaken of ervoor kan zorgen dat iemand flauwvalt en vervolgens ongelukkig valt. "De gevolgen van dit 'stikspel' kunnen je dan ook de rest van je leven achtervolgen." Justitie zegt dat het wurgen van iemand strafrechtelijk gezien niet als spelletje wordt gezien, maar als misdrijf. Het OM waarschuwt dat jongeren vervolgd kunnen worden en dat het ertoe kan leiden dat iemand bijvoorbeeld geen verklaring omtrent het gedrag (vog) meer krijgt.||https://nos.nl/artikel/2441114-15-jarige-jongen-opgepakt-vanwege-wurgspel-om-waarschuwt-voor-gevaren
2022-08-18||Cyberaanvallen op Estland na weghalen van Sovjettank|| In Estland zijn de overheid en het bedrijfsleven slachtoffer van cyberaanvallen na de overbrenging van een tank uit de Sovjettijd uit de stad Narva naar een museum. De regering is ook van plan om ook andere Sovjetgedenktekens uit de openbare ruimte weg te halen. "Gisteren was Estland het doelwit van de hevigste cyberaanvallen sinds 2007", tweette de staatssecretaris Kristjan voor IT-infrastructuur. De gebruikers zouden er weinig van hebben gemerkt, omdat de aanvallen succesvol zouden zijn afgeslagen. In 2007 was Estland ook het doelwit van cyberaanvallen afkomstig uit Rusland. Dat was na de verwijdering van een tank uit de Sovjettijd uit hoofdstad Tallinn. De aanvallen van gisteren zijn opgeëist door een Russische hackersgroep Killnet. Volgens de groep zijn meer dan 200 Estse websites onbereikbaar geworden. De tank in Narva is een T-34, een type tank dat tijdens de Tweede Wereldoorlog massaal werd ingezet door het Rode Leger in de strijd tegen nazi-Duitsland. Het gedenkteken in Narva hield de herinnering aan de 'bevrijding' van Estland door dit Sovjetleger in stand, maar in de ogen van veel Esten volgde daarna de bezetting en onderdrukking door de Sovjetunie. Door de oorlog in Oekraïne wordt de aanwezigheid van gedenktekens uit de Sovjettijd in Estland opnieuw onder de loep genomen. Een meerderheid van de inwoners van Narva is van Russische afkomst. De gemeenteraad weigerde om het gedenkteken weg te halen, maar in opdracht van de regering is het toch gebeurd.||https://nos.nl/artikel/2441110-cyberaanvallen-op-estland-na-weghalen-van-sovjettank
2022-08-18||Profs rijden record van amateur aan flarden tijdens testritje Vuelta|| Amateurwielrenner Arnold Gaasenbeek (50) uit Maarssen mocht zich King of the Mountain (KOM) noemen op een stukje weg buiten het dorp Tienhoven. Meer dan een jaar stond zijn record op de sportapp Strava. Tot gisteren. Toen reden vijf professionele wielrenners een trainingsritje voor de Vuelta. Ze verpulverden Gaasenbeeks record met veertien seconden. "Ik keek eerst of het niet mijn buurman op zijn e-bike was", reageert Arnold Gaasenbeek bij RTV Utrecht. De recordbrekers bleken de profs Remco Evenepoel, Ilan van Wilder, Louis Vervaeke, Pieter Serry en Rémi Cavagna te zijn. "Toen ik die namen zag, heb ik meteen een screenshot gemaakt en mijn broer geappt. Het is écht een mooi lijstje", zegt amateur Gaasenbeek berustend over zijn zesde plek. Hij is ook niet de enige amateur die het in Strava moet afleggen tegen de profs: zo is Sébastian Reichenbach nu de snelste op de Lekdijk bij Wijk bij Duurstede en Michael Woods veroverde het segment langs de Pyramide van Austerlitz. De Maarssenaar fietste zijn record van 3 minuut 40 op 28 maart 2021 op een weg van bijna drie kilometer bij Tienhoven. Strava registreerde het als een record. Maar Strava registreerde gisteren ook het 'vernietigende' trainingsritje van de vijf profs van Quick Step-Alpha Vinyl. De profs hebben het gemakkelijker, vindt Gaasenbeek. "Ze fietsen in een peloton, houden elkaar uit de wind en zeker tijdens wedstrijden hoeven zij zich geen zorgen te maken over stoplichten en andere weggebruikers." Morgen begint de Ronde van Spanje met een tijdrit dwars door Utrecht. Dan wordt het opnieuw spannend voor Gaasenbeek. "Tsja, in de binnenstad heb ik ook een enkele KOMmetjes. Die zullen wel afgepakt worden, ben ik bang." Dat is dan maar even zo, stelt de amateurwielrenner. Helemaal gewonnen geeft hij zich toch niet. Vroeg of laat gaat hij proberen om bij Tienhoven weer King of the Mountain te worden. "Als ik weer in de buurt ben, ga ik zeker een nieuwe poging wagen. Het verschil valt wel goed te maken. Zeker als ik de wind in de rug heb."||https://nos.nl/artikel/2441100-profs-rijden-record-van-amateur-aan-flarden-tijdens-testritje-vuelta
2022-08-18||COA: koopcontract voor hotel in Albergen is al getekend|| Het koopcontract tussen het hotel in Albergen en het Centraal Orgaan opvang asielzoekers (COA) is al getekend en vanaf 1 september kan het COA er ook in. Dat meldt een woordvoerder van de asielopvangorganisatie. Naar verwachting worden de eerste mensen er half september opgevangen. Gisteren stelden omwonenden van het hotel dat ze gaan proberen het pand te kopen, om te voorkomen dat er tussen de 150 tot 300 asielzoekers komen, zoals het kabinet wil. De omwonenden zeiden toen te hopen dat de koop nog niet rond zou zijn, maar dat blijkt dus wel zo. Dinsdag werd duidelijk dat het kabinet een vergunning wil verlenen voor het opvangen van asielzoekers in het hotel in het dorp in de gemeente Tubbergen. De verantwoordelijk wethouder is boos dat Den Haag haar heeft gepasseerd. "Het geeft geen pas dat de staatssecretaris dit zomaar over de schutting kiepert", zei VVD-wethouder Bekhuis. Staatssecretaris Van der Burg, ook van de VVD, zei niet anders te kunnen. Het was volgens hem kiezen "tussen hoofdpijn en buikpijn". Hij had liever gezien dat het kabinet er met de gemeente was uitgekomen. Omdat er onvoldoende opvangplekken zijn in Nederland, was ingrijpen volgens hem noodzakelijk. Het is voor het eerst dat een regering zonder toestemming van de gemeente een vergunning wil afgeven voor de komst van een azc. Bij het hotel werd afgelopen week gedemonstreerd door tientallen mensen:||https://nos.nl/artikel/2441099-coa-koopcontract-voor-hotel-in-albergen-is-al-getekend
2022-08-18||Waterstand Rijn daalt naar laagste niveau ooit gemeten: 6,48 meter boven NAP|| De Rijn bij Lobith heeft de laagste waterstand ooit gemeten bereikt. Uit gegevens van Rijkswaterstaat blijkt dat het water momenteel op 6,48 meter boven NAP staat. Het laagste peil stond tot nu toe op 6,49 meter, gemeten op 29 oktober 2018. Het is bijzonder dat het water in de zomer zo laag staat. Het gemiddelde voor deze tijd van het jaar is 8,70 meter boven NAP.  Het extreem lage water trok bekijks: Ook de hoeveelheid water die bij Lobith het land binnenkomt, is verder gedaald. Eergisteren was dat nog iets onder de 700 m3/s, nu is dat gedaald tot minder dan 680 m3/s. De verwachting is wel dat het peil langzaam weer zal stijgen als gevolg van regen in het stroomgebied van de Rijn, hoewel het na zaterdag weer droger wordt. Het grootste deel van de Rijn stroomt door Duitsland, 695 kilometer. Het Zwitserse deel van de Rijn is 376 kilometer lang en in Nederland is dat 161 kilometer.||https://nos.nl/artikel/2441098-waterstand-rijn-daalt-naar-laagste-niveau-ooit-gemeten-6-48-meter-boven-nap
2022-08-18||Zeker 30 doden door bosbranden in noorden van Algerije|| In Algerije zijn zeker 30 mensen om het leven gekomen door bosbranden in het bergachtige noorden van het land. Dat melden de autoriteiten in het Noord-Afrikaanse land. De meeste slachtoffers vielen in de provincie El Tarf, bij de grens met Tunesië. Ook kwamen er een moeder en dochter om het leven in de provincie Sétif. In de stad Souk Ahras zijn 350 gezinnen uit voorzorg geëvacueerd. De brandweer probeert het vuur onder controle te krijgen met blushelikopters en de inzet van duizenden brandweerlieden. Volgens de burgerbescherming is El Tarf het zwaarst getroffen. Sinds begin deze maand zijn er in het land meer dan honderd bosbranden uitgebroken en is ruim 3200 hectare aan bos en land in vlammen op gegaan. Vorige zomer kwamen er bij bosbranden in Algerije ruim honderd mensen om het leven. Onder hen zijn ruim dertig militairen. De Algerijnse autoriteiten huurden in die periode een blushelikopter van Rusland.||https://nos.nl/artikel/2441097-zeker-30-doden-door-bosbranden-in-noorden-van-algerije
2022-08-18||Schaalmodellen en bloemenmatjes: speciale blindentribune bij corso Sint Jansklooster|| Bij het bloemencorso in Sint Jansklooster staat voor het eerst een tribune voor blinden en slechtzienden. De organisatie ging uit van beperkte belangstelling, maar nu hebben zich al bijna zeventig gegadigden gemeld. "Het idee van een tribune speciaal voor blinde mensen komt uit het theater", zegt initiatiefnemer Roel van der Zweerde bij RTV Oost. "Mijn vrouw werkt daar en ze tipte mij en de organisatie onder het motto 'Komt het zien'." Het bloemencorso in het dorp in de kop van Overijssel begint morgenmiddag. Het is de afgelopen tientallen jaren uitgegroeid tot een van de grotere corso's in Nederland. Het corso staat bekend om zijn dertien dahliareuzen, grote praalwagens waar 'reuzen' opgebouwd uit vele honderden bloemen te zien zijn. Op de nieuwe blindentribune vertelt een blindentolk wat er allemaal gebeurt. Als een sportverslaggever doet hij live verslag, de blinde of slechtziende volgt zijn commentaar via een koptelefoon. Voorafgaand aan het corso krijgen de bezoekers van de tribune ook de gelegenheid om te voelen aan schaalmodellen van de corsowagens die de bouwers gebruiken als voorbeeld tijdens de opbouw. De bezoekers krijgen ook een matje waar bloemen op zijn geprikt. "Zo kunnen ze als het ware een deel van de wagen voelen terwijl deze aan hen voorbij trekt", aldus Van der Zweerde. Of het uiteindelijk 'werkt', kan de initiatiefnemer niet zeggen. "Ze zullen het nooit exact hetzelfde als ziende mensen ervaren. Maar we zijn er wel van overtuigd dat dit de beste manier is om ons evenement te beleven." Een registratie van het Corso Sint Jansklooster is op vrijdag 26 augustus 2022 om 17.05 uur op NPO 1 te zien bij Omroep Max.||https://nos.nl/artikel/2441096-schaalmodellen-en-bloemenmatjes-speciale-blindentribune-bij-corso-sint-jansklooster
2022-08-18||Menselijke resten in Nieuw-Zeelandse koffers zijn van kinderen tussen vijf en tien jaar|| De stoffelijke resten die een familie in Nieuw-Zeeland vorige week aantrof in net aangeschafte koffers zijn van twee kinderen tussen de vijf en tien jaar oud. Het onderzoek van de politie in Auckland heeft verder opgeleverd dat deze kinderen vermoedelijk al een paar jaar dood zijn. Over hun identiteit is niets bekendgemaakt. De politie wil alleen kwijt dat de kinderen familie in Nieuw-Zeeland hebben en dat er contact is met Interpol en politiediensten in het buitenland. Dat laatste kan erop wijzen dat de persoon of personen die meer over de resten in de koffers weten in het buitenland verblijven. "Het onderzoeksteam werkt erg hard om hen ter verantwoording te roepen", zei een woordvoerder. De koffers waren door een familie uit Auckland op de kop getikt op een online veiling van spullen uit een opslagbox. De kopers konden van tevoren niet zien of er iets in zat. Uit het onderzoek is verder naar voren gekomen dat de koffers zeker drie tot vier jaar in de opslagbox hebben gestaan.||https://nos.nl/artikel/2441093-menselijke-resten-in-nieuw-zeelandse-koffers-zijn-van-kinderen-tussen-vijf-en-tien-jaar
2022-08-18||Slavenopstand van verzetsheld Tula herdacht, op Curaçao hoopt men op excuses|| Op Curaçao is de Slavenopstand van 1795 onder leiding van Tula herdacht. Het was op zijn initiatief dat zo'n vijftig totslaafgemaakten stopten met werken, wat leidde tot een grote slavenopstand op het eiland. Dit jaar was er voor het eerst een delegatie van de Nederlandse Tweede Kamer aanwezig bij de herdenking. Daarbij werd ook een krans gelegd. De ceremonie werd bijgewoond door duizenden mensen, die af waren gekomen op een oproep van de regering. Het verhaal van Tula werd in het Papiaments aan de aanwezigen verteld bij het monument. Tijdens de herdenking werd nauwelijks aandacht geschonken aan de aanwezigheid van de Nederlandse delegatie. Maar in aanloop ernaar werd het vaak benoemd, omdat op Curaçao gehoopt wordt op erkenning, excuses en mogelijke herstelbetalingen vanuit Nederland. De Kamerdelegatie begon op 13 augustus aan een negendaags werkbezoek aan Suriname, Curaçao en Bonaire. De "onderzoeksreis" is bedoeld als voorbereiding op het herdenkingsjaar 2023. Dan is het 150 jaar geleden dat Nederland een eind maakte aan de slavernij. In 1863 werd de slavernij formeel afgeschaft, maar in 1873 stopte het ook in de praktijk. Bij de herdenking waren duizenden mensen aanwezig: Op Curaçao spreken de Kamerleden bewoners van verschillende wijken over de doorwerking van het slavernijverleden. De delegatie bestaat uit negen Kamerleden en wordt geleid door Kiki Hagen (D66). Onder de deelnemers zijn ook fractievoorzitters Klaver van GroenLinks en Simons van Bij1. Hagen zei na afloop dat het bezoek zal leiden tot een reisverslag waarin mogelijk ook aanbevelingen komen te staan voor de Nederlandse regering. Welke boodschap in het verslag zal komen wilde ze nog niet zeggen, behalve dat het "scherp geformuleerd" zal worden. Op Curaçao vragen mensen zich af waar Nederland op wacht. Bij de herdenking was ook een kleine groep betogers die Nederland beticht van een VOC/WIC-mentaliteit waardoor excuses voor het slavernijverleden zouden uitblijven.||https://nos.nl/artikel/2441086-slavenopstand-van-verzetsheld-tula-herdacht-op-curacao-hoopt-men-op-excuses
2022-08-18||Mogelijk nieuwe maatregelen tegen toenemende droogte|| Mogelijk komen er nieuwe maatregelen om de effecten van de droogte te beperken. De incidentele en plaatselijke buien bieden een paar dagen beperkt verlichting, maar deskundigen verwachten dat de effecten van de droogte volgende week weer groter worden. Het Managementteam Watertekorten dat de maatregelen coördineert, heeft ingrepen in petto voor als de verzilting in het westen en de droogte in het oosten van het land toenemen. Zo wil het Managementteam het 'bellenscherm' activeren. Dat is een buis op de bodem van het Noordzeekanaal ter hoogte van het gemaal Zeeburg die voorkomt dat zoet water wegstroomt de zee in. Luchtbellen uit het bellenscherm brengen het zoute water omhoog en dat komt dan terecht in de zoetwaterstroom van het Amsterdam-Rijnkanaal naar de Noordzee. Verder wordt de energiecentrale bij Diemen ingezet voor de doorvoer van water van het Markermeer naar het Amsterdam-Rijnkanaal. Ook die maatregel moet verzilting bestrijden. Eventueel zal Rijkswaterstaat op de Boven-IJssel voor alle scheepvaart eenrichtingsverkeer instellen vanaf een diepte van 1,45 meter. Die mogelijke maatregel houdt verband met de dalende waterstanden in de IJssel. Scheepvaartverkeer uit Duitsland in de richting van Kampen en de Twentekanalen moet dan omvaren via de Waal, het Amsterdam-Rijnkanaal en het IJsselmeer. Recreatieschepen kunnen gebruikmaken van de Randmeren. Het ministerie van Infrastructuur wijst erop dat er al allerlei maatregelen zijn genomen en dat de verschillen in droogte in Nederland groot zijn. In het oosten en zuiden en in Zeeland zijn de effecten voor scheepvaart, landbouw en natuur het meest nijpend.||https://nos.nl/artikel/2441085-mogelijk-nieuwe-maatregelen-tegen-toenemende-droogte
2022-08-18||Aanvullen gasvoorraad op schema, doel wordt voor 1 november gehaald|| Het aanvullen van de Nederlandse gasvoorraad voor komende winter ligt op schema. Het lijkt erop dat het doel wordt gehaald om voor 1 november 80 procent van de opslag te hebben gevuld, zeggen het ministerie van Economische Zaken en energie-experts. De vulgraad ligt nu op zo'n 70 procent. De Tweede Kamer wil dat de opslagplaatsen verder worden gevuld en ziet het Europese doel van 80 procent als minimum. Gerben Hieminga, econoom energiemarkten bij ING, zegt in het NOS Radio 1 Journaal dat Europa en Nederland er goed in zijn geslaagd om veel gas aan te trekken, vooral vloeibaar gas uit Azië en Noors gas. Ook is er met name in de industrie behoorlijk wat gas bespaard. "Die combinatie van factoren heeft ertoe geleid dat het lagere aandeel van Russisch gas is opgevangen en de gasopslagen eigenlijk in hetzelfde tempo als in het verleden konden worden gevuld." Hij denkt dat het verstandig is om door te gaan met het aanvullen van de gasvoorraad, ook als in alle opslagen de 80 procent is bereikt. "Die 80 procent was ook maar een doel om partijen in beweging te krijgen. Als je historisch kijkt, zeker voor Nederland, dan is 80 procent aan de lage kant en gegeven de gascrisis is het eigenlijk een no-brainer om de winter in te gaan met goedgevulde gasopslagen. Maar dan moeten partijen wel een prikkel hebben om dat te doen." De afgelopen dagen is minder gas opgeslagen, omdat groothandelaar GasTerra stopte met het vullen van de ondergrondse opslag bij Norg in Drenthe. Het bedrijf zegt dat de hoge gasprijzen tot te grote financiële risico's leiden om nog meer gas op te slaan. Volgens het bedrijf is het nog maar de vraag of het gas tegen dezelfde hoge prijs kan worden verkocht als waarvoor het nu wordt ingekocht. De gasopslag bij Norg is mede dankzij financiële garanties van de overheid tot ruim 80 procent gevuld, maar GasTerra wil ook voor de overige 20 procent garanties. Daarover is het inmiddels in gesprek met het kabinet. Hieminga: "Het is nu een heel onzekere situatie voor de partijen die de gasopslagen moeten vullen, waaronder GasTerra. In een normale winter is het zo dat de gasprijzen hoog zijn en in de zomermaanden een stuk lager en daarmee hebben ze een financiële prikkel om in de zomer de gasvoorraad aan te vullen. Die prikkel is door de absurde gasmarkt totaal weg, de gasprijzen liggen nu boven de 200 euro per megawattuur." Volgens hem is de marktverwachting dat de prijs die de komende winter ook een beetje constant blijft. Als de prijs dan toch daalt, lijden gashandelaren verlies. "Daarvoor worden die garantieregelingen in het leven geroepen, zodat ze wel een prikkel hebben om de opslagen te vullen. Dat kost wel geld, maar de maatschappelijke kosten van een gastekort in de winter zijn veel groter. Dus daarom is het toch verstandig om ook boven die 80 procent door te vullen." Als belangrijkste redenen dat de gasprijs zo hoog is noemt Hieminga de oorlog in Oekraïne, de onzekerheid hoe streng de winter wordt en de afhankelijkheid van het duurdere vloeibare gas. "Misschien werkt het iets prijsopdrijvend, maar aan de andere kant, als we de gasvoorraden voor bijna 100 procent gevuld hebben, kan dat ook vertrouwen aan de markt geven dat de kans op tekorten in de winter veel kleiner is en dat kan de gasprijs ook doen dalen de komende tijd." Het ministerie van Economische Zaken en Klimaat geeft iedere week een update van de gasvoorraad en het gasverbruik in Nederland. Daarin is ook te lezen tot hoever de gasvoorraad is aangevuld en hoe duur het gas op dat moment is.||https://nos.nl/artikel/2441083-aanvullen-gasvoorraad-op-schema-doel-wordt-voor-1-november-gehaald
2022-08-18||'Jan modaal staat er slechter voor op woningmarkt dan ooit'|| Wie als alleenstaande met een modaal inkomen op zoek is naar een koophuis kan het in vrijwel heel Nederland wel vergeten. Volgens hypotheekadviseur De Hypotheker is slechts één procent van het complete huizenaanbod in Nederland bereikbaar voor deze groep mensen. Dat was vorig jaar nog 3,3 procent en in 2020 4,7 procent. Grootste oorzaak is de stijging van de hypotheekrente in het eerste half jaar van 2022. Vorig jaar kon iemand met een modaal inkomen (38.000 euro per jaar) nog een hypotheek krijgen van 188.000 euro. Maar dat is nu nog maar 171.000 euro, bij de huidige marktrente van 3,6 procent. De situatie in de provincies Flevoland, Noord-Brabant en Utrecht is het meest nijpend. In Limburg, Groningen en Zeeland zijn de kansen op een koophuis iets groter, maar nog altijd minimaal. De situatie voor tweeverdieners is iets beter, maar verslechtert ook. Wie samen een inkomen heeft van 65.000 euro, kan dit jaar 304.000 euro lenen. Vorig jaar was dat nog 344.000 euro. Daarmee is volgens De Hypotheker 20 procent van het woningaanbod bereikbaar. Vorig jaar was dat nog 36 procent. "Het ziet er niet best uit", zegt commercieel directeur Menno Luiten van De Hypotheker in het NOS Radio 1 Journaal. "Jan modaal staat er slechter voor dan ooit." Singles kunnen het bijvoorbeeld helemaal vergeten in drie van de vier grote steden. Daar is er voor deze groep helemaal geen aanbod meer. "In Den Haag, Amsterdam en Utrecht is het aanbod nul", zegt Luiten. "Rotterdam scoort iets beter, maar daar is het ook maar een half procent." Luiten denkt niet dat de hypotheekrente de komende tijd nog heel veel verder zal stijgen. "Op basis van de informatie die wij op dit moment hebben, zien we dat bij met name de langere rentevaste periodes de ergste stijging er nu wel uit is. Sinds een maand zien we dat de geldverstrekkers de rente op met name de langere periodes ietsjes aan het verlagen zijn. Maar hoe dat na de toekomst en komende maanden eruit gaat zien, daar is geen peil op te trekken." De meeste woningzoekenden profiteren dus niet van de zeer voorzichtige afkoeling van de woningmarkt en de toename van het aantal te koop staande woningen. Ook zijn er steeds meer berichten van huizenkopers die niet meer enorm hoeven overbieden bij de aankoop van een huis. Of de situatie voor starters de komende jaren zal verbeteren is maar zeer de vraag, want naast de hoge hypotheekrente is ook sprake van een groot woningtekort. Het CBS meldt vanochtend dat er in het tweede kwartaal van dit jaar voor 15.200 huizen een bouwvergunning werd afgegeven, 27 procent minder dan in het tweede kwartaal van vorig jaar. Het Rijk heeft vorig jaar en dit jaar een miljard toegezegd aan gemeenten om meer huizen te laten bouwen. Volgens het ministerie van Binnenlandse Zaken levert die zogeheten woningbouwimpuls bijna 140.000 huizen op. Maar de Rekenkamer was eind juni kritisch en stelde dat het niet aan te tonen is dat het geld ook heeft geleid tot meer woningen.||https://nos.nl/artikel/2441078-jan-modaal-staat-er-slechter-voor-op-woningmarkt-dan-ooit
2022-08-18||Duizenden liters 'levensgevaarlijk' helium midden in woonwijk|| In Breda is gisteren 3000 liter helium in beslag genomen. De gemeente spreekt van een "enorme vondst". Burgemeester Paul Depla noemde het een "levensgevaarlijke situatie voor de buurt". Het bezit van helium is niet verboden, maar het gas moet veilig worden opgeslagen in een goed geventileerde ruimte. Er mag niet neer dan 125 liter helium bij elkaar liggen. Hier lag het gas opgeslagen in een garagebox midden in een woonwijk, meldt Omroep Brabant. Een grote hoeveelheid flessen lag op elkaar gestapeld. De garagebox werd niet geventileerd. Boa's kwamen in actie na een tip via Meld Misdaad Anoniem. De eigenaar van de garagebox meldde de boa's dat hij nog een tweede garagebox verhuurt, iets verderop in Breda. Daar vonden de handhavers nog eens 150 liter onveilig opgeslagen lachgas. Alle flessen zijn in beslag genomen en worden vernietigd. De gemeente onderzoekt nog of er juridische stappen worden genomen tegen de eigenaar en de huurder van de garageboxen. Vorig jaar april werden in een garagebox in een andere woonwijk in Breda 32 gasflessen in beslag genomen, ook na een tip. In die flessen zat waterstof, dat vaak wordt gebruikt bij het produceren van synthetische drugs. De eigenaar van die garagebox is opgepakt.||https://nos.nl/artikel/2441077-duizenden-liters-levensgevaarlijk-helium-midden-in-woonwijk
2022-08-18||Rushdie-verdachte 'verbaasd dat schrijver aanslag overleefde'|| De man die Salman Rushdie neerstak, had niet verwacht dat de Brits-Amerikaanse schrijver de aanval zou overleven. "Toen ik dat hoorde, verbaasde dat me, denk ik", zei Hadi Matar tegen de New York Post. De krant sprak vijftien minuten met hem via een videoverbinding met de gevangenis waar hij wordt vastgehouden. Op advies van zijn advocaat weigerde 24-jarige Amerikaan de vraag te beantwoorden of hij zich had laten inspireren door de fatwa die de voormalige Iraanse leider ayatollah Khomeini (1902-1989) over Rushdie uitsprak. "Ik heb respect voor de ayatollah. Ik denk dat hij een geweldige man is. Dat is alles wat ik erover kwijt wil." Matar zag op Twitter een aankondiging dat Rushdie vorige week vrijdag een lezing zou geven in de plaats Chautauqua, in het westen van de staat New York. Daarop besloot hij daarnaartoe te gaan. "Ik mag hem niet. Ik denk dat hij geen goed mens is", zei hij tegen de New York Post. "Hij is iemand die de islam aanviel, hij viel het geloof aan." Ayatollah Khomenei sprak in 1989 een fatwa tegen Rushdie uit; een juridische uitspraak binnen de islamitische wetgeving waarin hij opriep Rushdie te doden, omdat diens boek De Duivelsverzen de profeet Mohammed zou hebben beledigd. Wie Rushdie doodde zou een beloning van 3 miljoen dollar krijgen. Tegen de New York Post zei Matar dat hij een paar pagina's van De Duivelsverzen had gelezen. "Ik las het niet helemaal van kaft tot kaft." Matar is aangeklaagd voor poging tot moord en mishandeling. Het OM weigert hem op borgtocht vrij te laten. Rushdie werd drie keer in zijn rechterzij, vier keer in de maag, twee keer in zijn borst en een keer in zijn rechterdijbeen en zijn rechteroog gestoken. Dat oog zal hij mogelijk verliezen.||https://nos.nl/artikel/2441072-rushdie-verdachte-verbaasd-dat-schrijver-aanslag-overleefde
2022-08-18||Wekdienst 18/8: Ploegenpresentatie Vuelta in Utrecht • Catshuisoverleg over hoofdpijndossiers|| Goedemorgen! In Utrecht vindt de ploegenpresentatie van de Vuelta plaats en in het Catshuis komt de top van het kabinet en de coalitiepartijen bij elkaar. Eerst het weer: na hier en daar een mistige start, schijnt de zon geregeld en komen er stapelwolken. Vooral landinwaarts is er kans op een enkele bui. Bij een zwakke tot matige noordenwind wordt het 23 tot 26 graden. Ga je de weg op? Hier vind je het overzicht van de files en werkzaamheden. Bekijk hier de dienstregeling voor het spoor. De aard en de omvang van de problemen in de triatlonsport waren de afgelopen 15 jaar ernstiger dan gedacht. Dat concluderen onafhankelijke onderzoekers in een rapport voor de Nederlandse Triathlon Bond dat vandaag verschijnt. In het trainingscentrum in Sittard hadden jonge atleten last van roddelen, buitensluiting en pestgedrag en was er sprake van een groepsdynamiek waarin grensoverschrijdend gedrag voorkwam. De triatlonbond is geschrokken van de conclusies en biedt de slachtoffers excuses aan. Vorig jaar verscheen al een onderzoek over de sociale veiligheid binnen het nationale trainingscentrum in Sittard. Daaruit bleek eveneens dat er sprake was van grensoverschrijdend gedrag. In het nieuwe rapport is gekeken naar de periode tussen 2007 en 2021. Amerikaanse en Australische onderzoekers gaan proberen de uitgestorven Tasmaanse tijger weer tot leven te wekken, bijna honderd jaar na de dood van het laatste exemplaar. Over tien jaar hoopt het onderzoeksteam een welpje te kunnen presenteren. Met het project zijn miljoenen Australische dollars gemoeid. De onderzoekers zijn van plan stamcellen af te nemen van een buideldiersoort met vergelijkbaar dna, waarna ze met gentechnologie de eigenschappen van de Tasmaanse tijger in die stamcellen brengen. Fijne donderdag!||https://nos.nl/artikel/2441067-wekdienst-18-8-ploegenpresentatie-vuelta-in-utrecht-catshuisoverleg-over-hoofdpijndossiers
2022-08-18||Stichting Brad Pitt schikt met gedupeerde huiseigenaren New Orleans || De Make It Right Foundation van Brad Pitt heeft een schikking van 20,5 miljoen dollar (ruim 20 miljoen euro) getroffen met 107 huiseigenaren in New Orleans. De Amerikaanse acteur had beloofd met de woningen bij te dragen aan de wederopbouw van de stad na orkaan Katrina, maar de huizen bleken vol gebreken te zitten. In 2007, twee jaar na orkaan Katrina, presenteerde Brad Pitt zijn project Make It Right. Hij beloofde 150 woningen voor ontheemde families, die onder meer in stacaravans woonden. De huizen kostten gemiddeld zo'n 150.000 dollar en zouden energiezuinig en stormbestendig zijn. The Washington Post schrijft dat het project aanvankelijk werd geprezen. Maar 10 jaar en 26 miljoen dollar later werd de bouw stilgelegd. Bewoners klaagden over schimmel, doorzakkende veranda's en lekkende daken. Make It Right erkende in de afgelopen jaren volgens The Post zeker twee keer dat het project niet geheel probleemloos verliep. Omdat de geboden oplossingen volgens de bewoners onvoldoende waren, spanden zij in 2018 een rechtszaak aan. De slechte bouwkwaliteit zou onder meer hebben geresulteerd in lekkages, defecte verwarming, problemen met koel- en ventilatiesystemen, elektrische storingen en sanitaire gebreken. Dinsdag werd een schikking bereikt tussen de Amerikaanse acteur en de huiseigenaren. Iedere bewoner krijgt nu zeker 25.000 dollar (ruim 24.500 euro) als compensatie. De rest van het geld wordt verdeeld over de huizen met de ernstigste gebreken. Een advocaat van de bewoners spreekt tegenover The Post van een "David tegen Goliath-achtige situatie, waarbij het onmogelijke toch mogelijk werd". Brad Pitt zelf heeft niet gereageerd op de schikking.||https://nos.nl/artikel/2441066-stichting-brad-pitt-schikt-met-gedupeerde-huiseigenaren-new-orleans
2022-08-18||Rapport: 'Misstanden triatlonsport ernstiger dan gedacht'|| De aard en de omvang van de problemen in de triatlonsport waren de afgelopen 15 jaar ernstiger dan gedacht. Dat concluderen onafhankelijke onderzoekers in een rapport dat vandaag verschijnt, meldt Trouw. De triatlonbond is geschrokken van de conclusies en biedt de slachtoffers excuses aan. Vorig jaar verscheen al een onderzoek over de sociale veiligheid binnen het nationale trainingscentrum in Sittard. Daaruit bleek eveneens dat er sprake was van grensoverschrijdend gedrag. In het nieuwe rapport is gekeken naar de periode tussen 2007 en 2021. Tientallen sporters, vaak nog pubers, gingen naar het nationaal trainingscentrum om er te wonen en zwemmen, hardlopen en fietsen te trainen. Velen van hen, staat in het rapport, werden slachtoffer van pestgedrag, geroddel, sociale uitsluiting, emotionele mishandeling en ander grensoverschrijdend gedrag, zoals het aanzetten tot ongezond gewichtsverlies: 79 procent van de sporters voelde zich gedwongen tot afvallen. Ook werden jonge sporters gevraagd door te trainen bij blessures, was er veel vriendjespolitiek en gesjoemel met het stipendium voor atleten. Coaches en de technisch directeur raadden sporters af om erbij te studeren of om in het weekend vanuit Limburg naar de ouders te reizen. Ook tussen sporters onderling waren veel spanningen en conflicten. Een sportpsycholoog en diëtist grepen niet in, blijkt uit het onderzoek. Wie te kritisch was op de staf, liep het risico niet geselecteerd te worden voor wedstrijden. De triatlonbond is geschrokken van de conclusies in het rapport van Unravelling Onderzoek & Advies. Interim-voorzitter Alexander Vandevelde biedt alle betrokkenen, jonge triatleten en hun ouders excuses aan. "Hun is een onvoorstelbaar leed aangedaan", zegt Vandevelde in Trouw. "Ik heb een dochter en moet er niet aan denken hoe het voor hen geweest moet zijn. Dat ze dit allemaal hebben moeten doorstaan." De problemen die in het rapport worden beschreven lijken veel op die in het turnen. Ook in de danssport werden misstanden vastgesteld. Het vorige kabinet zette een breed onderzoek naar de topsportcultuur in Nederland in gang. De resultaten van dat onderzoek onder leiding van hoogleraar Marjan Olfers worden eind dit jaar verwacht.||https://nos.nl/artikel/2441064-rapport-misstanden-triatlonsport-ernstiger-dan-gedacht
2022-08-18||21 doden bij explosie moskee Kabul, onder wie imam|| Bij een explosie in een moskee in de Afghaanse hoofdstad Kabul zijn zeker 21 doden gevallen. Ook de imam van het gebedshuis kwam om. Daarnaast zijn er meer dan 33 mensen gewond geraakt, meldt de politie. De explosie gebeurde tijdens het avondgebed in de Siddiquiya-moskee in het noorden van de stad. Getuigen spreken van een krachtige ontploffing waardoor ruiten van gebouwen in de buurt sneuvelden. De ooggetuige waarmee AP sprak zegt dat de aanslag is uitgevoerd door een zelfmoordterrorist. Volgens hem is de vermoorde geestelijke de prominente mullah Amir Mohammad Kabuli. Veiligheidstroepen onderzoeken het incident. De aanslag is nog niet opgeëist. Onder de gewonden zijn volgens de Italiaanse hulporganisatie Emergency vijf kinderen. Een Taliban-woordvoerder zei tegen persbureau Reuters dat het aantal doden nog kan oplopen. Hij zei verder dat de "daders binnenkort voor het gerecht zullen worden gebracht en gestraft". Er worden geregeld aanslagen gepleegd in Afghanistan, meestal opgeëist door terreurbeweging Islamitische Staat. Vorige week eiste Islamitische Staat de verantwoordelijkheid op voor de moord op een prominente Taliban-geestelijke in Kabul. Afgelopen maand waren er nog meer aanslagen op religieuze leiders en explosies in andere plaatsen in Afghanistan.||https://nos.nl/artikel/2441063-21-doden-bij-explosie-moskee-kabul-onder-wie-imam
2022-08-18|| Politie Rotterdam lost waarschuwingsschot bij arrestatie en vindt nepwapens|| De politie heeft een waarschuwingsschot gelost tijdens de arrestatie van twee verdachten in de Rotterdamse wijk Charlois. De twee werden aangehouden na een melding over een man die met een vuurwapen op straat liep. Na de arrestatie vonden agenten geen vuurwapen, maar wel twee zogenaamde gelblasters. Dat zijn speelgoedwapens waarmee balletjes op basis van water- en zetmeel kunnen worden afgeschoten. De politie waarschuwt al langer om niet met dit soort nepwapens de straat op te gaan omdat die makkelijk aangezien kunnen worden voor echte wapens. "Het is een trend op TikTok om daarmee op voorbijgangers te schieten", aldus een woordvoerder. "Ze zijn vaak voorzien van vrolijke kleurtjes, maar dat is in het donker niet te zien."||https://nos.nl/artikel/2441062-politie-rotterdam-lost-waarschuwingsschot-bij-arrestatie-en-vindt-nepwapens
2022-08-18||Defect ruimtepak verstoort Russische ruimtewandeling|| Een Russische kosmonaut heeft zijn ruimtewandeling af moeten breken vanwege een probleem met zijn ruimtepak. Oleg Artemjev signaleerde zelf een spanningsschommeling in de batterijen van zijn pak. De vluchtleiding sommeerde de kosmonaut daarop zich meteen naar een luchtsluis van het ruimtestation ISS te begeven. "Laat alles vallen en ga meteen terug", gaf de vluchtleider vanuit het controlecentrum bij Moskou door via de radio. "Oleg, ga terug en sluit je pak aan op het stroomnet van het station." "Ik begrijp het", antwoordde Artemjev terwijl hij zich een weg baande naar de sluis van het Russische deel van het ISS. Met enig gevoel voor humor stelde hij de vluchtleiding voor de Russische Orlan-ruimtepakken voortaan van zonnepanelen te voorzien. "Dan kunnen we de batterijen opladen tijdens de ruimtewandeling." NASA TV deed live verslag van de problemen: De kosmonauten waren aan het werk om de (grotendeels in Nederland ontwikkelde) Europese robotarm ERA verder operationeel te maken. Ze installeerden twee camera's op de arm. Ze zouden ook een controlepaneel verplaatsen en een test uitvoeren met de ERA, maar daar kwam het niet meer van. De ruimtewandeling had ruim 6 uur moeten duren, maar werd na 2,5 uur afgebroken door het technische euvel. Er was geen sprake van onmiddellijk gevaar voor Artemjev, maar als zijn pak zonder stroom was komen te zitten, had hij niet meer kunnen communiceren met de vluchtleiding en met de kosmonaut met wie hij de ruimtewandeling uitvoerde. Het werk aan de ERA wordt nu later uitgevoerd. Er gaat niet vaak iets mis met de ruimtepakken in het ISS. In 2013 was er een potentieel fatale situatie toen water uit een koelsysteem in het Amerikaanse pak van Luca Parmitano in zijn helm begon te lekken. De Italiaanse astronaut kon daardoor bijna niets meer zien, horen en zeggen, maar wist toch tijdig de luchtsluis te bereiken.||https://nos.nl/artikel/2441061-defect-ruimtepak-verstoort-russische-ruimtewandeling
