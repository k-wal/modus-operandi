2022-08-01||President Santokhi doet beloftes, maar betogers Paramaribo zijn niet tevreden|| President Santokhi heeft toezeggingen gedaan aan de duizenden Surinamers die in de afgelopen twee weken de straat op zijn gegaan. Hij zei vandaag in een persconferentie dat de uitgifte van bepaalde bouwgronden tijdelijk wordt stopgezet. Ook moet bekeken worden hoeveel overheidsfuncties iemand mag bekleden. Deze maatregelen moeten corruptie en vriendjespolitiek tegengaan. Voor de actiegroep Organic Movement, die leiding gaf aan de protesten, zijn de toezeggingen echter niet genoeg. Door de maatregel van Santokhi mag er niet meer gebouwd worden op de grond van het omstreden Sabaku-project in Paramaribo. De autoriteiten moeten onderzoeken of de uitgifte van de bouwpercelen wel eerlijk is verlopen. Het gaat er vooral om dat er geen voorkeursbehandeling is geweest. De uitgifte is voor een halfjaar stopgezet. Het andere gevoelige onderwerp gaat over mensen in overheidsdienst die meerdere overheidsfuncties bekleden. Santokhi heeft alle voorzitters van raden van commissarissen en raden van bestuur opgeroepen een inventarisatie te maken van het aantal en van de aard van de functies die ze bekleden. Ook heeft de president 100 miljoen Surinaamse dollar (4 miljoen euro) vrijgemaakt voor de nijpende situatie in de gezondheidszorg. In ziekenhuizen geldt al maanden code zwart: er kan te weinig intensieve zorg worden geleverd. Ook zei de president dat ministeries in kaart moeten brengen wat de problemen binnen hun departement zijn. Twee weken geleden begonnen de protesten in Suriname onder leiding van Organic Movement. De actiegroep heeft een lijst met zeven punten die aangepakt moeten worden, zoals de brandstofprijzen en onderwijs en zorg. Ook moet er een einde komen aan vriendjespolitiek en corruptie. De actiegroep wil pas in gesprek met de president als hij drie van de punten aanpakt. Dat is nu niet gebeurd. "We gaan pas aan tafel zitten als de eisen zijn ingewilligd", zegt Dave van Aerde, de leider van de actiegroep, tegen de NOS. "We houden ons aan ons standpunt." Vandaag was de laatste protestdag in Paramaribo. Van Aerde zegt de demonstraties voorlopig stop te zetten. Dit komt door de lage opkomst de afgelopen dagen. Volgens de demonstranten zijn de problemen in het land sinds het aantreden van Santokhi erger geworden. Twee jaar geleden won hij de verkiezingen en beloofde de economische crisis aan te pakken, wat niet is gelukt. ||https://nos.nl/artikel/2439132-president-santokhi-doet-beloftes-maar-betogers-paramaribo-zijn-niet-tevreden
2022-08-01||Ruim 7 jaar cel voor Capitoolbestormer, hoogste straf tot nu toe|| Een 49-jarige Amerikaan is veroordeeld tot ruim zeven jaar gevangenisstraf voor het bestormen van het Capitool in Washington. Het is de hoogste straf die een rechter tot nu toe heeft opgelegd aan een deelnemer van de bestorming op 6 januari 2021. De veroordeelde man komt uit Texas en was betrokken bij een ultrarechtse militie. Hij was op 6 januari aanwezig bij de toespraak van voormalig president Trump en maakte vervolgens deel uit van een gewelddadige menigte die het parlementsgebouw binnendrong. De man ging het Capitool zelf niet binnen, maar hielp wel anderen om binnen te komen. Ook had hij een wapen bij zich. In de dagen na de bestorming dreigde hij zijn kinderen neer te schieten als zij hun vader zouden aangeven bij de FBI. De rechter legde de veroordeelde niet alleen een gevangenisstraf op. De Texaan mag geen contact meer hebben met milities en moet behandeld worden voor psychische klachten. Zo zagen de bestormingen eruit: ||https://nos.nl/artikel/2439131-ruim-7-jaar-cel-voor-capitoolbestormer-hoogste-straf-tot-nu-toe
2022-08-01||Honderden vermist na watersnood Kentucky, 'er komt meer gevaar'|| Door de overstromingen als gevolg van stortregens in Kentucky zijn ten minste 37 mensen omgekomen en worden nog honderden mensen vermist. Onder de doden zijn ook vier kinderen. Gouverneur Andy Beshear verwacht dat het dodental verder zal oplopen. Autoriteiten zullen waarschijnlijk nog "wekenlang lichamen vinden", zegt hij. In delen van Kentucky en het westen van Virginia is minstens 20 centimeter regen in slechts twee dagen gevallen. Beshear waarschuwt voor meer gevaarlijk weer, met plotselinge overstromingen en wind die schade veroorzaakt. Duizenden mensen hebben hun huis moeten verlaten. Zo'n 400 mensen zijn gered met een helikopter. Op allerlei plekken zijn hoogspanningslijnen beschadigd en er zijn ruim 12.000 meldingen gedaan van stroomuitval, volgens een website die dit voor de hele VS bijhoudt. Vorige week riep Beshear de noodtoestand uit. En vrijdag bestempelde president Biden de watersnood tot federale ramp, zodat er vanuit Washington D.C. geld beschikbaar komt voor hulpverlening en het opruimen van de schade. Eerder sprak de gouverneur van een van de dodelijkste overstromingen in het gebied: ||https://nos.nl/artikel/2439126-honderden-vermist-na-watersnood-kentucky-er-komt-meer-gevaar
2022-08-01||Duivendrama dreigt door donderbui: duizenden dieren dwalen af|| Na een internationale duivenwedstrijd in de Zuid-Franse stad Narbonne afgelopen vrijdag zijn 20.000 duiven zoek. Waarschijnlijk zijn ze gedesoriënteerd geraakt door een onweersbui. Duivenmelkers vrezen een grote strop. In de branche gaan miljoenen om. Aan de wedstrijd namen zo'n 26.000 duiven deel, waarvan een aanzienlijk deel van Belgische duivenmelkers. De Belgische Duivenbond is teleurgesteld in de wedstrijdorganisatie. De organisatie hield volgens de bond geen rekening met het weerbericht in het gebied. Er waren onweersbuien voorspeld en geadviseerd werd om de duiven pas zaterdag los te laten. Toch gingen de duiven vrijdag de lucht in. "Onweer is gewoon heel slecht voor de duiven", zegt voorzitter Pascal Bodengien tegen de VRT. "We gaan zelf schuilen als we in onweer zitten en bij duiven is dat ook zo. Zij worden neergeslagen, verdwalen en zijn helemaal het noorden kwijt." Ook de Nederlandse duivenmelker Peter van Sintmaartensdijk deed met elf duiven mee aan de wedstrijd. Vier duiven zijn nog niet bij hem teruggekeerd in Papendrecht. "Dit is heel vervelend en komt niet vaak voor. De duiven zijn gelost toen het zwaar bewolkt was, dan gaan ze dwalen. Er valt wel wat aan te merken op de bekwaamheid van de lossingscommissie." Toch is Van Sintmaartensdijk niet boos. "Ik verwacht dat er morgen of overmorgen nog wel een paar duiven thuiskomen. Het geluk is dat er nu goed weer is en voldoende voedsel op de velden. Maar ja, er zijn ook roofvogels." De voorzitter van de Belgische Duivenbond vermoedt dat een groot deel van de duiven in Duitsland rondvliegt. De meeste duiven zullen niet meer terugkeren naar hun eigenaren in België, zegt Bodengien.||https://nos.nl/artikel/2439125-duivendrama-dreigt-door-donderbui-duizenden-dieren-dwalen-af
2022-08-01||Bosbrand Californië eist twee levens, dikke rook bemoeilijkt blussen|| De grote natuurbrand die sinds vrijdag woedt in het noorden van Californië heeft zijn eerste slachtoffers gemaakt. Vandaag werden twee lichamen gevonden in een uitgebrande auto op een oprit in Siskiyou County, op enkele tientallen kilometers van de grens met Oregon. Wie het zijn, is niet bekendgemaakt. In bijna drie dagen tijd is de McKinney-brand uitgegroeid tot de grootste natuurbrand van de Amerikaanse staat dit jaar. Er is al bijna 225 vierkante kilometer afgebrand, ongeveer een gebied ter grootte van de stad Amsterdam. Zeker 2000 inwoners van de dunbevolkte regio zijn geëvacueerd. Ook geldt de noodtoestand in het gebied. Een onbekend aantal panden is afgebrand en duizenden woningen en andere gebouwen worden door de vlammen bedreigd. "We hebben ons huis zo veilig geprobeerd te maken als we konden, maar het was zo droog en heet en het vuur ging zo snel", zegt Valerie Linfoot tegen een lokale krant. Het huis waar Linfoot met haar gezin meer dan dertig jaar had gewoond, ging in vlammen op. Haar man, die jarenlang als brandweerman heeft gewerkt, had hun huis vanwege het risico op natuurbranden uitgerust met een metalen dak. Ook had hij bomen en hoog gras rondom hun erf gesnoeid. "Maar er is niets meer van over", zegt Linfoot. Volgens de autoriteiten zorgden de dikke rookwolken boven de getroffen regio er dit weekend weliswaar voor dat de brand zich minder snel kon verspreiden, maar wordt door die hevige rookontwikkeling ook het blussen bemoeilijkt. Ook is men bang dat voorspeld onweer de branden verder aanwakkert. Daarover twittert ook deze Californische weerman: Hoge temperaturen en aanhoudende droogte in Californië maken de Amerikaanse staat kwetsbaar voor natuurbranden. Vorige maand brak in het nationaal park Yosemite brand uit, vorige week werd ook het omliggende gebied getroffen. Tot nu toe is bij deze Oak Fire, die de brandweer nog altijd niet volledig onder controle heeft, bijna 78 km2 grond verwoest. De afgelopen twee jaar woedden in Californië de hevigste bosbranden sinds de metingen in 1932 begonnen. Vorig jaar ging bij de zogeheten Dixie Fire bijna 3900 km2 in vlammen op. Het jaar daarvoor kende de staat de grootste brand ooit: meer dan 4170 km2 aan natuur werd toen verwoest.||https://nos.nl/artikel/2439120-bosbrand-californie-eist-twee-levens-dikke-rook-bemoeilijkt-blussen
2022-08-01||Bestuurder busje verongelukt op A2, trucker meegenomen naar bureau|| Bij een ongeluk tussen een vrachtwagen en een bestelbus op de A2 bij Best is een 73-jarige man om het leven gekomen. Hij kwam uit Den Bosch en was de bestuurder van de bestelbus. De vrachtwagenchauffeur, een 33-jarige man uit Noord-Macedonië, is aangehouden. Het ongeluk gebeurde rond 16.00 uur. Volgens Omroep Brabant botste de bestelbus achter op de vrachtwagen, die stilstond in een file richting Den Bosch. De trucker is meegenomen naar het politiebureau voor verder onderzoek. Onduidelijk is hoe het ongeluk heeft kunnen gebeuren. Volgens de politie is het onderzoek nog steeds gaande. Mensen die dashcam- of andere beelden van het ongeluk hebben, worden gevraagd zich te melden. De weg was enige tijd afgesloten voor onderzoek, maar is inmiddels weer vrijgegeven.||https://nos.nl/artikel/2439119-bestuurder-busje-verongelukt-op-a2-trucker-meegenomen-naar-bureau
2022-08-01||Zij zagen van dichtbij hoe Mark Rutte omging met belangrijke dossiers|| Sinds vandaag is Mark Rutte de langstzittende premier van Nederland. In de bijna twaalf jaar dat hij regeert, heeft Rutte met talloze burgers persoonlijk contact gehad. We spraken met vier van hen. Hoe hebben zij hun contact met de premier beleefd? Hoe is hij in het onderlinge contact? En met welk gevoel kijken ze nu naar hem? In de video's hieronder vertellen MH17-nabestaande Sander van Luik, gedupeerde van de toeslagenaffaire Kristie Rongen en gedupeerden van de aardbevingen in Groningen Leo Steenstra en Tamara Ottens over hun contact met Rutte.||https://nos.nl/artikel/2439116-zij-zagen-van-dichtbij-hoe-mark-rutte-omging-met-belangrijke-dossiers
2022-08-01||Paradiso koopt grond naast poptempel voor nieuwbouwplannen|| Paradiso in Amsterdam heeft een stuk grond naast het eigen gebouw gekocht. Het perceel is volgens de poptempel "een essentieel onderdeel van grootschalige renovatie- en nieuwbouwplannen". Volgens Paradiso schiet het huidige gebouw, een verbouwde kerk van zo'n 140 jaar oud, al lange tijd tekort als het gaat om geluidsisolatie, duurzaamheid of voorzieningen voor publiek, personeel en artiesten. Op de aangekochte grond moet onder meer de ingang van het vernieuwde Paradiso komen. Ook zijn er plannen voor een nieuw gebouw dat vijf verdiepingen telt met kantoren en expositieruimtes. "Het is een unieke mogelijkheid voor ons. De grond van je buurman komt maar één keer te koop", aldus directeur Geert van Itallie. Op korte termijn worden al tijdelijke oplossingen ingezet om met name geluidsoverlast voor de buren te verminderen. Zo wil Paradiso volgend jaar van een voormalige fietskelder rechts van het gebouw een tijdelijke ingang voor clubnachten maken om zo het publiek in betere banen te leiden en het geluid op straat te beperken. De grond wordt overgenomen van vastgoedondernemer Klaas Hummel, die het in 2000 samen met zijn later vermoorde zakenpartner Willem Endstra kocht, meldt AT5/NH Nieuws. Paradiso heeft voor de aanschaf van de grond een hypotheek kunnen afsluiten, geld voor grote renovatieplannen is er nog niet. Volgens NRC heeft Paradiso 3,5 miljoen euro betaald voor het stuk grond en moet het nog zo'n 30 miljoen euro bij elkaar zien te vinden voor de bouwplannen.||https://nos.nl/artikel/2439114-paradiso-koopt-grond-naast-poptempel-voor-nieuwbouwplannen
2022-08-01||Modeontwerper Hans Kemmink (Puck & Hans) bracht avant-garde naar Nederland|| Met het overlijden van modeontwerper Hans Kemmink (75) verliest de Nederlandse modewereld een pionier. De zondag overleden Kemmink was van de late jaren 60 tot 1998 samen met zijn vrouw Puck Kroon de drijvende kracht achter modelabel Puck & Hans. Het modemerk dat de twee oprichtten, werd eind jaren 60 populair onder met name stedelingen. Kemmink en Kroon openden winkels in Den Haag, Rotterdam en Amsterdam. Daar verkochten ze niet alleen hun eigen collectie, maar als eersten in Nederland ook kledingstukken van grote buitenlandse ontwerpers als Jean Paul Gaultier en Kenzo Takada. Het duo maakte avant-gardistische ontwerpen die opvielen door de mix van prints en het gebruik van innovatieve materialen. Opvallende mode waar een flink prijskaartje aan hing, maar die wel functioneel bleef - de ontwerpers wilden dat hun kleding gewoon op straat gedragen werd. Een opsteker kreeg het modelabel van de vele artiesten die de ontwerpen op het podium droegen. In 1975 won Getty Kaspers met haar band Teach-In voor Nederland het Songfestival in een creatie van Puck & Hans: een bebloemde blouse met een witte broekrok. De Puck & Hans-outfit van zangeres Kaspers werd door een internationaal publiek gezien: Ook prinses Irene, actrice Adèle Bloemendaal en presentatrice Sonja Barend staken zich in Puck & Hans. Iets later werd het merk graag gedragen door saxofonist Candy Dulfer en zangeressen Suzanne en Monique Klemann van Loïs Lane. De populariteit van het modelabel strekte zich gaandeweg uit tot over de landsgrenzen. De ontwerpen werden onder meer bij luxe warenhuis Bloomingdale's in New York verkocht en kunstenares Marina Abramović was fan. In 1987 won het duo de internationale modeprijs Fil d'Or. Wereldwijde faam werd door het modekoppel echter niet geambieerd. Ze bleven liever in Nederland waar ze hun dochter - fotograaf Carmen Kemmink - een onbezorgde jeugd konden geven. Toen Kemmink en Kroon in 1997 bekendmaakten te zullen stoppen met ontwerpen, werden ze benoemd tot Ridder in de Orde van Oranje-Nassau. In 2017 volgde een overzichtstentoonstelling van hun werk in het Amsterdam Museum. Over de aanloop naar die tentoonstelling werd de documentaire Puck & Hans - Made in Holland gemaakt. Kemmink was autodidact. Hij werkte na zijn carrière in de mode nog jarenlang als fotograaf, ook een vak dat hij zichzelf aanleerde. "We mogen de winkels dan wel niet meer hebben of zelf nog kleding maken, maar je bent nooit te oud om te leren", zei Kemmink in 2020 tegen het tijdschrift Esquire.||https://nos.nl/artikel/2439111-modeontwerper-hans-kemmink-puck-hans-bracht-avant-garde-naar-nederland
2022-08-01||Tegenprotest na bezetting parlement Irak, vrees voor geweld|| Vele honderden Irakezen zijn in Bagdad de straat op gegaan, nadat een sjiitische alliantie had opgeroepen tot protesten tegen de bezetters van het parlement. De alliantie zegt dat die de staatsinstituties tegen onrust door aanhangers van geestelijke Muqtada al-Sadr wil beschermen. Die aanhangers hebben het parlementsgebouw sinds zaterdag bezet. Zij zijn het niet eens met de kandidaat voor het premierschap die is voorgedragen door andere sjiitische partijen. Gisteravond had al-Sadr opgeroepen tot een "revolutie" en om het politieke systeem en de grondwet te veranderen. Zijn opponenten beschouwen dat als een oproep tot een coup, schrijft persbureau AP. De afgelopen dagen hebben duizenden Irakezen het parlementsgebouw in Bagdad bezet: Vanmiddag hebben Iraakse veiligheidstroepen in de buurt van het parlementsgebouw betonnen barrières opgeworpen. Die blokkeren de weg tussen een brug en de zwaarbeveiligde Groene Zone waar het parlement staat. Gevreesd wordt dat de protesten en tegenprotesten tot escalatie zullen leiden. In het parlement roepen de betogers dingen als "einde aan de corruptie", en "publieke dienstverlening voor iedereen", zegt de Nederlandse VN-gezant Hennis-Plasschaert in Nieuws & Co op NPO Radio 1. "Heel veel Irakezen willen maar al te graag dat het land normaliseert." Een redelijk bestaan voor iedereen zou haalbaar moeten zijn in het olierijke land, zegt Hennis. Maar feitelijk is er nu een permanente politieke crisis. Hennis: "Dit heeft de potentie om heel erg te ontsporen met heel veel geweld. Ondanks allerlei oproepen om de rust te bewaren en het hoofd koel te houden; er hoeft eigenlijk maar iets heel kleins te gebeuren om de boel te doen ontvlammen. Het is een keiharde machtsstrijd: wie krijgt het grootste stuk van de taart?" De VN-gezant en haar team zijn achter de schermen met iedereen in contact, zegt ze, ook met al-Sadr en zijn aanhangers. Ze roepen op tot dialoog en wijzen de partijen op de grondwet en dat iedereen zich daaraan moet houden. "Als die terzijde wordt geschoven, vrees ik dat de staat Irak, die al buitengewoon fragiel is, verder afbrokkelt", zegt Hennis. "Het wil op dit moment nog niet echt vlotten. De VN kan nog zo veel doen, maar uiteindelijk gaat het om de wil van leiders om tot compromissen te komen."||https://nos.nl/artikel/2439110-tegenprotest-na-bezetting-parlement-irak-vrees-voor-geweld
2022-08-01||Beyoncé past songtekst aan na kritiek op woord 'spastisch'|| Beyoncé gaat een tekst op haar nieuwe album Renaissance opnieuw opnemen. De Amerikaanse zangeres kreeg kritiek omdat ze in het nummer Heated een verbastering van het woord 'spastisch' gebruikt. "Spazzin' on that ass, spaz on that ass", zo klinkt de songtekst in het nummer. Voor mensen die last hebben van spasticiteit kan het gebruik van het woord spaz als beledigend worden ervaren. Onder meer de Britse organisatie Scope, die opkomt voor mensen met een beperking, had gevraagd om de tekst aan te passen. In straattaal wordt het woord gebruikt om aan te geven dat iemand kwaad wordt of iets geks doet. De woordvoerder van de zangeres zei tegen de BBC dat het woord verschillende betekenissen kan hebben in de Verenigde Staten en niet opzettelijk op een beledigende manier is gebruikt. De woordvoerder beloofde dat het woord vervangen zal worden in de tekst. Wanneer Beyoncé de tekst gaat aanpassen, is niet bekendgemaakt. Vorige maand kreeg de Amerikaanse zangeres Lizzo met dezelfde kritiek te maken. In haar nieuwe nummer Grrrls gebruikte ze ook het woord spazz. Door een deel van haar fans en een aantal Amerikanen met een fysieke beperking werd ze opgeroepen om het woord uit de tekst te halen. Lizzo besloot het nummer aan te passen. Ze liet aan haar fans weten dat het niet de bedoeling was geweest om denigrerende taal te gebruiken of mensen te beledigen. Beyoncé bracht afgelopen vrijdag haar langverwachte album Renaissance uit. Kort na de lancering kreeg de wereldster al kritiek over zich heen van collega-zangeres Kelis, die haar beschuldigde van plagiaat. Volgens Kelis is een sample van haar te horen in het nummer Energy, wat vooraf niet overlegd was. Fans hebben zes jaar moeten wachten op het zevende album van Beyoncé. De nieuwe muziek lekte al een paar dagen voor de officiële lancering uit. In de VS kwam het album direct boven aan de hitlijsten te staan.||https://nos.nl/artikel/2439104-beyonce-past-songtekst-aan-na-kritiek-op-woord-spastisch
2022-08-01||Rode Kruis opent servicepunt voor wachtende asielzoekers in Ter Apel|| Het Rode Kruis heeft een servicepunt geopend voor asielzoekers bij het aanmeldcentrum in Ter Apel. Zij kunnen er terecht voor informatie, hygiëneproducten en eventueel een tussendoortje en wat te drinken. Al een aantal maanden is het aanmeldcentrum in Ter Apel overvol. Er is daardoor geregeld geen opvangplek voor mensen die hun aanmeldprocedure moeten doorlopen. De afgelopen weken sliepen honderden asielzoekers bij het aanmeldcentrum in de buitenlucht omdat er te weinig slaapplekken waren. Omdat het erop lijkt dat de situatie niet snel verandert, heeft het Rode Kruis nu het zogeheten Humanitarian Service Point (HSP) opgezet. "We staan op het voorterrein voor mensen die de hele dag aan het wachten zijn", zegt een woordvoerder van het Rode Kruis tegen RTV Noord. "We willen mensen het gevoel geven dat ze niet aan hun lot worden overgelaten." Volgens de organisatie gaat het om een test van twee weken, om te peilen hoeveel behoefte er is. Het hulppunt is geopend op werkdagen tussen 10.00 uur en 18.00 uur en wordt bemenst door vrijwilligers van het Rode Kruis. "Zij lopen rond en kunnen EHBO geven", aldus de woordvoerder. Eerder plaatste het Rode Kruis al tenten in Ter Apel, omdat asielzoekers anders buiten moesten slapen. Die tenten zijn weer weggehaald, omdat het volgens de noodhulporganisatie "beneden humanitaire standaarden valt". De veiligheidsregio's hebben intussen meer crisisopvangplekken geopend, zoals leegstaande sporthallen waar veldbedden worden geplaatst. Nieuwe asielzoekers worden erheen gebracht om de nacht door te brengen. Volgens Vluchtelingenwerk Nederland blijft de opvang van asielzoekers onder de maat. De hulporganisatie had het Rijk een ultimatum gesteld om de asielopvang te verbeteren, maar de situatie is sindsdien alleen maar verslechterd, stelt de organisatie. Vluchtelingenwerk heeft een kort geding aangespannen tegen de Staat om ervoor te zorgen dat de asielopvang aan de minimale eisen gaat voldoen.||https://nos.nl/artikel/2439100-rode-kruis-opent-servicepunt-voor-wachtende-asielzoekers-in-ter-apel
2022-08-01||Vier arrestaties na boerenprotest in Almelo, noodbevel afgegeven|| De politie heeft vier mensen aangehouden bij een uit de hand gelopen boerenprotest in Almelo. Demonstranten waren naar het centrum van de stad gekomen om te betogen tegen de verwijdering van een muurschildering. Twee mensen zijn aangehouden voor belediging, een ander voor diefstal met geweld en de vierde persoon voor het negeren van een aanwijzing van een agent. De demonstratie met trekkers verliep volgens de politie aanvankelijk "vrij rustig". Na de betoging werd de sfeer volgens de politiewoordvoerder grimmiger, waarop door agenten werd besloten om "op te treden". De gemeente Almelo gaf na afloop van het protest een noodbevel af vanwege de ongeregeldheden. Volgens RTV Oost raakten betogers slaags met de politie. Het noodbevel geldt tot 21.00 uur voor het centrum en de directe omgeving en houdt in dat niemand in dat gebied mag zijn zonder geldige reden. Gisteravond maakte burgemeester Gerritsen van Almelo bekend dat het aangekondigde boerenprotest onder voorwaarden mocht doorgaan. Die voorwaarden waren volgens Gerritsen nodig omdat "ervaringen elders in het land geleerd hebben dat acties leidden tot verkeersproblemen en wanordelijkheden". Het protest was vooraf formeel niet aangemeld, iets wat bij demonstraties wel is vereist. De groep mocht uiteindelijk tot 12.00 uur demonstreren bij het stadhuis. Ook mochten er maximaal 500 mensen meedoen en moest de demonstratie beperkt blijven tot een daarvoor aangewezen locatie. Het blokkeren van wegen en kruispunten was verboden. De boeren protesteerden tegen de verwijdering van de muurschildering op het stadhuis. Het gaat om een omgekeerde Nederlandse vlag met een leus. De gemeente wil de schildering weg hebben omdat het niet om een kunstwerk gaat, maar om een politiek statement.||https://nos.nl/artikel/2439087-vier-arrestaties-na-boerenprotest-in-almelo-noodbevel-afgegeven
2022-08-01||Agractie na bellen met Remkes: 'gezegd wat wij van kabinet verwachten'|| Boerenactiegroep Agractie heeft een document voor het kabinet aan bemiddelaar Remkes gestuurd waarin de leden "uiteenzetten op welke punten wij stappen vanuit het kabinet verwachten". Dat meldt de groep na een telefoongesprek met Remkes. In dat document staat onder meer dat termen als "opkopen" en "onteigenen" van tafel moeten. Ook wil Agractie dat de overheid niet in de wet vastlegt wat de grens is waarbij de natuur aangetast wordt door de neerslag van stikstof. Verder willen ze dat boeren een natuurvergunning krijgen en dat er "ruimte is voor innovatie". Of Agractie in gesprek wil met de VVD-coryfee hangt af van de reactie die de activisten op het document krijgen, van Remkes zelf of van premier Rutte. Afgesproken is dat deze reactie "binnen enkele dagen" komt, zegt de groep. Volgens Agractie heeft Remkes uitgelegd dat zijn rol niet die van bemiddelaar zal zijn, maar van "een onafhankelijk voorzitter/gespreksleider". "De partijen hierin zijn gelijkwaardig, met een gelijkwaardige inbreng en positie", schrijft Agractie over het kabinet en zichzelf. Zowel Remkes als het ministerie van Landbouw zegt geen mededelingen te doen over de inhoud van het gesprek. Afgelopen zaterdag zei voorman Bart Kemp van de groep te willen bellen met Remkes, om te praten over zijn uitnodiging voor een gesprek. Vorige week stuurde Remkes een officiële uitnodigingsbrief naar boeren- en natuurorganisaties, banken en veevoerfabrikanten om te komen praten over de stikstofplannen van het kabinet. Komende vrijdag staan de eerste, vertrouwelijke gesprekken gepland. Ook minister Van der Wal voor Stikstof of minister Staghouwer van Landbouw zal daarbij aanwezig zijn. Boerenbelangenorganisatie LTO zei afgelopen donderdag toch bij Remkes aan te willen schuiven om te praten over het stikstofbeleid. Begin juli sloot LTO de deur voor Remkes. De omslag kwam nadat premier Rutte LTO had gebeld.||https://nos.nl/collectie/13901/artikel/2439086-agractie-na-bellen-met-remkes-gezegd-wat-wij-van-kabinet-verwachten
2022-08-01||Banken schrappen negatieve rente op banktegoeden|| De Rabobank schaft vandaag als eerste grootbank de negatieve rente van 0,5 procent af op banktegoeden boven de 100.000 euro. ABN Amro verlaagt de negatieve rente naar 0,25 procent. De twee andere grootbanken ING en Volksbank (SNS, ASN) doen het pas per 1 oktober. Het is het directe gevolg van de recente renteverhoging door de Europese Centrale Bank (ECB). De negatieve rente geldt tot nu toe voor het banktegoed boven de 100.000 euro. Op bedragen tot 100.000 euro geven sommige banken 0,01 procent rente, of helemaal geen rente. Het rentebeleid van banken verschilt onderling. Ze trekken niet één lijn, want dat lijkt op verboden prijsafspraken. Het gaat bij die negatieve rente niet enkel om spaargeld en de spaarrekening, maar om al het opgetelde tegoed op de betaalrekening(en) en de spaarrekening(en). De lage en zelfs negatieve rentes bij de ECB maakten het voor banken steeds lastiger om de rente op spaartegoeden overeind te houden. Banken moesten rente betalen aan de ECB voor het kas- en spaargeld dat ze aanhielden en dagelijks bij de ECB dienden te stallen. Het ging daarbij om honderden miljoenen euro's. De negatieve rente zat de banken naar eigen zeggen ook niet lekker, betoogde Rabobank-baas Wiebe Draijer. "Wij vinden negatieve rente een onwenselijk verschijnsel voor onze klanten en voor de economie als geheel. Het financiële systeem is niet ingericht op een situatie waarin rentes langdurig negatief zijn." De negatieve rente raakt volgens ABN Amro ongeveer 5 procent van de rekeninghouders, in totaal zo'n 300.000 klanten. Een deel daarvan zijn zakelijke rekeninghouders en bedrijven met veel kasgeld op de lopende rekening voor het doen van investeringen, betalingen en ontvangsten, en makkelijk boven de 100.000 euro zitten. Omgekeerd heeft 95 procent van de rekeninghouders dus geen last van de negatieve rente. Bij ING Bank heeft 7 tot 8 procent van zakelijke klanten saldi boven de 100.000 euro, en 1 tot 2 procent van de particuliere klanten. Het zijn doorgaans de meer vermogenden die zo veel (spaar)geld op de rekening hebben staan, maar ook mensen die geld uit transacties tijdelijk op de bank zetten, bijvoorbeeld de verkoop van een huis. Het gros van de Nederlandse huishoudens heeft niet zo veel geld op de rekening. Volgens De Nederlandsche Bank stond er eind maart 412 miljard euro op Nederlandse bankrekeningen, het merendeel spaargeld. Gemiddeld betekent dat 50.000 euro per huishouden, maar zo eerlijk is geld en vermogen niet verdeeld. Het spaarboekje van het merendeel van de huishoudens bedraagt tussen de 5000 en 25.000 euro. Nu de negatieve rente stapsgewijs verdwijnt en de ECB de komende maanden de rente verder optrekt om de inflatie in te tomen, is de kans groot dat de spaarrente ook gaat stijgen. De verwachting is dat tegen het eind van het jaar spaargeld weer wat oplevert, hoewel bij lange na niet genoeg om de inflatie ongedaan te maken.||https://nos.nl/artikel/2439084-banken-schrappen-negatieve-rente-op-banktegoeden
2022-08-01||Gewonde aangehouden na vondst dode vrouw onder viaduct|| De gewonde vrouw die vanochtend werd aangetroffen bij een dode vrouw onder een viaduct over de N18 in Haaksbergen is opgepakt, meldt de politie. Ze wordt verdacht van betrokkenheid bij de dood van de vrouw. Wat haar rol is geweest is volgens de politie onderwerp van onderzoek. Volgens de politie wijzen de sporen op een mogelijk misdrijf, maar een politiewoordvoerder wil vanwege het onderzoek niet zeggen om welke sporen het gaat. De identiteit van de aangehouden vrouw is bekend. Zij ligt aanspreekbaar in het ziekenhuis. Wie de overleden vrouw is, moet nog officieel worden vastgesteld. In de omgeving van het viaduct werden ook twee fietsen gevonden. Die blijken van de vrouwen te zijn. Onduidelijk is nog hoe ze op de weg terecht zijn gekomen. Langs de weg staan hekken. Wel is er naast het viaduct een metershoge trap naar beneden. Maar die trap is afgesloten met een hek. De plek waar de twee vrouwen vannacht werden gevonden, ligt zo'n 2 kilometer van de bebouwde kom van Haaksbergen en bijna 4 kilometer buiten Boekelo. Het viaduct gaat over de N18 en bevat een weg, een fietspad en een spoorlijn van de stoomtrein tussen Haaksbergen en Boekelo. De N18 en het viaduct waren enige tijd afgesloten voor onderzoek, maar zijn inmiddels weer open. Onderzoek op de plaats van het incident:||https://nos.nl/artikel/2439082-gewonde-aangehouden-na-vondst-dode-vrouw-onder-viaduct
2022-08-01||Automobilist die doorreed na ongeluk Eindhoven meldt zich|| De man die vermoedelijk afgelopen weekend in Eindhoven twee fietsers aanreed en ze ernstig gewond achterliet, heeft zich gisteravond bij de politie gemeld. Het gaat om een 22-jarige Eindhovenaar, meldt Omroep Brabant. De automobilist schepte de twee zaterdagochtend rond 04.00 uur in een woonwijk. De aangereden fietsers zijn een man en een vrouw van 30 jaar uit Eindhoven. Ze liggen allebei in het ziekenhuis. Vooral de man is er ernstig aan toe, schreef Omroep Brabant zaterdag. De automobilist reed met hoge snelheid door, maar sloeg een paar honderd meter verderop over de kop en belandde tegen een lantaarnpaal. Daarna ging hij er lopend vandoor.||https://nos.nl/artikel/2439080-automobilist-die-doorreed-na-ongeluk-eindhoven-meldt-zich
2022-08-01||Negen brandweerlieden gewond bij bestrijding bosbrand Zuid-Frankrijk|| Bij een bosbrand in het zuiden van Frankrijk zijn negen brandweerlieden gewond geraakt. Een van hen is zwaargewond, melden de autoriteiten. De brand brak gistermiddag uit in de buurt Aubais in het departement Gard, in de omgeving van Montpellier. Volgens de brandweer is de brand "na een lange strijd" onder controle. Er werden in totaal 670 brandweerlieden ingezet. Het vuur was in een dennen- en eikenbos in de buurt van een afvalverwerkingscentrale. Er ging zo'n 370 hectare in vlammen op. Wat de oorzaak van de brand is, is niet duidelijk. De politie onderzoekt dat. Geëvacueerde inwoners kunnen inmiddels weer terug naar huis. Volgens de brandweer zal het nog enkele dagen duren voor de brand volledig is geblust. Twee schuren en een stacaravan zijn verwoest, maar tientallen andere huizen zijn gered dankzij de inzet van blusvliegtuigen- en wagens. Wel is er schade aan woningen, meldt nieuwszender Franceinfo.||https://nos.nl/artikel/2439076-negen-brandweerlieden-gewond-bij-bestrijding-bosbrand-zuid-frankrijk
2022-08-01||Paus gaat naar Kazachstan, mogelijk ontmoeting met Russische patriarch Kirill|| Paus Franciscus brengt in september een bezoek aan Kazachstan, melden het Vaticaan en de Kazachse president Tokajev. De paus zal daar een bijeenkomst met religieuze leiders bezoeken. Ook patriarch Kirill, de leider van de Russisch-orthodoxe kerk, wordt daar verwacht. Er wordt al langer gesproken over een ontmoeting tussen de twee kerkleiders. Zo waren er plannen voor een ontmoeting in Jeruzalem, die afgelopen maand had moeten plaatsvinden. Dat ging uiteindelijk niet door. Patriarch Kirill is een belangrijke vertrouweling van de Russische president Poetin. Hij is een groot voorstander van de Russische invasie in Oekraïne, dat hij als 'afvallig' land beschouwt. In 2018 maakte de Oekraïens-orthodoxe kerk zich los van het patriarchaat van Moskou, omdat Rusland via de kerk invloed zou uitoefenen op het land. Sinds de Russische invasie hebben Russisch-orthodoxe kerken in zowel Oekraïne als daarbuiten zich losgemaakt van Moskou. In de Kazachse hoofdstad Noersoeltan wordt in september de zevende editie van het Congres van Leiders van de Wereld- en Traditionele Religies georganiseerd. Eerder werd de komst van patriarch Kirill al aangekondigd. Over een eventuele één-op-één-ontmoeting tussen de twee is nog niets bekendgemaakt. Onder Paus Franciscus zocht de Rooms-Katholieke Kerk toenadering tot de Russisch-orthodoxe kerk. In 2016 spraken de twee elkaar twee uur op het vliegveld van de Cubaanse hoofdstad Havana. Dat was de eerste ontmoeting tussen de twee kerkleiders sinds het schisma van 1054, toen de orthodoxe kerk zich afscheidde van Rome. Afgelopen april spraken de twee elkaar via een videoverbinding over de oorlog in Oekraïne. In een verklaring spraken zij zich gezamenlijk uit voor onderhandelingen tussen de strijdende partijen. Deze foto werd vrijgegeven van de digitale ontmoeting: Een maand later haalde de paus uit naar de pro-oorlogsretoriek van Kirill. In een interview met de krant Corriere della Serra noemde hij Kirill "de misdienaar van Poetin", die "de taal van politiek" gebruikt in plaats van "de taal van Christus". Ondanks de harde taal, liet het Vaticaan recent nog weten dat de paus wel open staat voor een ontmoeting met de patriarch. Dit weekend kwam de paus terug van een zesdaags bezoek aan Canada, waar hij was om excuses aan te bieden voor misstanden uit het verleden op katholieke kostscholen in het land. Na de reis zei de 85-jarige Argentijn voornemens te zijn minder te reizen, vanwege zijn hoge leeftijd en gezondheidsproblemen. Een reis naar Kazachstan stond echter nog op zijn wensenlijst, zegt het Vaticaan. Ook wil hij een afgelaste reis naar Congo nog inhalen.||https://nos.nl/artikel/2439071-paus-gaat-naar-kazachstan-mogelijk-ontmoeting-met-russische-patriarch-kirill
2022-08-01||Door extra beveiligers kunnen weer meer mensen vliegen vanaf Schiphol|| Schiphol laat deze maand ruim 5000 passagiers per dag meer vertrekken dan in de maand juli. De luchthaven zet in augustus 200 extra beveiligers in, daardoor ontstaat ruimte voor meer reizigers. Daarmee zijn nog niet alle problemen opgelost. Vorige maand waren er dagelijks gemiddeld 13.500 reizigers te veel, de eerste week van augustus zijn dat er door deze nieuwe cijfers nog zo'n duizend per dag, schrijft NH Nieuws. Voor die reizigers moet de vlucht worden omgeboekt, bijvoorbeeld naar een andere datum of luchthaven. Ook kunnen luchtvaartmaatschappijen op voorhand beslissen minder tickets te verkopen. Na de eerste week van augustus hoeft het voorspelde aantal vertrekkende passagiers niet omlaag, omdat de capaciteit van de luchthaven in die periode vergelijkbaar is met het verwachte aanbod, aldus de luchthaven. Schiphol zei eerder dat de maatregelen om de drukte en hoge werkdruk aan te pakken voor het eerst hun vruchten afwerpen. Er zijn dus ongeveer 200 nieuwe beveiligers aangenomen en er is een sociaal akkoord gesloten tussen Schiphol en de vakbonden, met onder meer een zomertoeslag voor werknemers. Schipholpersoneel zelf kijkt minder optimistisch naar het zomerplan van de luchthaven, zo bleek vorige maand uit een peiling van vakbond FNV onder het grondpersoneel van Schiphol. 85 procent gaf toen aan dat er niet genoeg mensen zijn om het werk op een veilige en verantwoorde manier te kunnen uitvoeren. 42 procent maakt zich zorgen over de veiligheid van passagiers en vluchten.||https://nos.nl/artikel/2439062-door-extra-beveiligers-kunnen-weer-meer-mensen-vliegen-vanaf-schiphol
2022-08-01||VN-vredestroepen doden twee burgers op grens tussen Congo en Uganda|| VN-vredestroepen hebben bij de grens tussen de Democratische Republiek Congo en Uganda twee burgers gedood. De blauwhelmen openden om onduidelijke redenen bij de noordoostelijke stad Kasindi het vuur. Vijftien mensen raakten gewond, zo hebben de VN en lokale autoriteiten bevestigd. Het hoofd van de VN-missie in Congo, Bintou Keita, heeft geschokt gereageerd op de gebeurtenis. Volgens Keita zijn de schutters inmiddels opgepakt en is er een gezamenlijk onderzoek geopend. De VN heeft niets gemeld over de nationaliteit van de betrokken blauwhelmen, die na een verlof naar Congo waren teruggekeerd. Zij zouden vanuit Uganda op weg zijn geweest naar Beni, een stad in het noordoosten van het land. De douane zou zijn geïnstrueerd om de militairen geen toegang te verlenen, waarop zij het vuur openden en willekeurige mensen door kogels werden geraakt. De spanningen tussen de vredestroepen en de plaatselijke bevolking zijn de voorbije week toegenomen. Vorige week demonstreerden honderden mensen bij het VN-hoofdkwartier in de oostelijk gelegen stad Goma. Een kleinere groep drong het pand ook binnen. De bevolking vindt dat de VN-militairen hen niet genoeg beschermen tegen gewapende groeperingen en eisen hun vertrek. VN-missie Monusco is al ruim twintig jaar actief in het noordoosten van Congo en is de grootste vredesmissie ter wereld. Volgens de VN zijn in het land honderden gewapende groeperingen actief, die veelal uit zijn op de waardevolle grondstoffen die het land rijk is, zoals koper, kobalt, goud en diamanten.||https://nos.nl/artikel/2439060-vn-vredestroepen-doden-twee-burgers-op-grens-tussen-congo-en-uganda
2022-08-01||'Pelosi gaat toch naar Taiwan, ondanks toenemende Chinese druk'|| Nancy Pelosi, de voorzitter van het Amerikaanse Huis van Afgevaardigden, gaat morgen toch naar Taiwan, melden Taiwanese media op basis van anonieme bronnen. Ze zou dan de nacht doorbrengen in de hoofdstad Taipei en woensdagochtend een bezoek brengen aan het parlement. Ook twee topfunctionarissen van de Verenigde Staten en Taiwan zeggen dat Pelosi het Oost-Aziatische eiland een bezoek zal brengen, meldt CNN. China blijft ondertussen de druk op de Verenigde Staten opvoeren om Taiwan over te slaan tijdens de Aziëreis van Pelosi. Als zij toch besluit een bezoek te brengen aan het eiland, dat door China als afvallige provincie wordt gezien, zal het Chinese leger niet stil blijven zitten, waarschuwde een woordvoerder van het ministerie van Buitenlandse Zaken vanmorgen. Het is niet voor het eerst dat China de Amerikanen waarschuwt dat een bezoek van Pelosi verstrekkende gevolgen kan hebben. Vorige week zei president Xi al tegen zijn Amerikaanse ambtgenoot Biden dat die "niet met vuur" moet spelen. "Een bezoek van de derde belangrijkste functionaris van de Amerikaanse regering heeft verstrekkende politieke gevolgen", herhaalde buitenlandwoordvoerder Zhao vandaag. Op de vraag wat die gevolgen precies zijn, antwoordde hij: "Als zij durft te gaan, laten we dan afwachten." De Amerikaanse minister Blinken van Buitenlandse Zaken zei vanavond dat de beslissing om naar Taiwan te gaan geheel wordt overgelaten aan Pelosi zelf. "Het Congres is een onafhankelijke, gelijkwaardige tak van de regering", zei hij. Als Pelosi besluit Taiwan te bezoeken en China "probeert een soort crisis te creëren", dan komt dat volledig voor rekening van Peking, stelt hij. "We roepen China op om verantwoordelijk te handelen en verdere escalatie te voorkomen." Ook Pentagon-woordvoerder Kirby waarschuwt voor escalatie. Hij is bang dat China een eventuele bezoek van Pelosi zal aangrijpen om provocerende (militaire) acties uit te voeren, zoals het afvuren van raketten rond Taiwan. "Om het simpel te zeggen: er is voor Peking geen enkele reden om een potentieel bezoek, dat in lijn is met het Amerikaanse beleid, in een crisis te veranderen." Er wordt al tijden gespeculeerd dat Pelosi, die met vijf andere Congresleden de regio bezoekt, ook een bezoek zal brengen aan Taiwan. Het land staat niet op het officiële reisschema, maar de geruchten houden desondanks aan. Amerikaanse en Taiwanese journalisten hielden al rekening met een onaangekondigd bezoek aan Taiwan op dinsdagavond of woensdagochtend. In aanloop naar dinsdagavond worden die geruchten steeds hardnekkiger. Volgens de Taiwanese krant United Daily News hebben verschillende overheidsfunctionarissen te horen gekregen dat ze Pelosi moeten ontvangen. Het Taiwanese ministerie van Buitenlandse Zaken wil niets zeggen over de kwestie. Eerder vandaag liet premier Su andermaal in het midden of Pelosi wordt verwacht, meldt CNN. "Iedere buitenlandse vriend is welkom in ons land", zei hij. Het zou voor het eerst zijn sinds 1997 dat de voorzitter van het Amerikaanse Huis van Afgevaardigden Taiwan bezoekt. De Huis-voorzitter is in de VS de tweede in de lijn der opvolging van de president, na de vicepresident. De Aziëreis ging vandaag van start met een bezoek aan Singapore, waar de Amerikaanse politici twee dagen zullen blijven. Daarna worden Maleisië, Zuid-Korea en Japan bezocht. Er wordt onder meer gesproken over de handelsrelaties, de coronapandemie en de klimaatcrisis, volgens het kantoor van Pelosi. Ook als gespreksonderwerp staat Taiwan dus formeel niet op de agenda. De Amerikaanse president Biden heeft afgelopen mei beloofd Taiwan militair te hulp te schieten als China besluit het eiland aan te vallen. Voorheen hield de VS zich meer op de vlakte over de verdediging van Taiwan, om China niet te schofferen. China ziet iedere westerse toenadering tot Taiwan als steun aan de onafhankelijkheidsbeweging op het eiland.||https://nos.nl/artikel/2439059-pelosi-gaat-toch-naar-taiwan-ondanks-toenemende-chinese-druk
2022-08-01||Oud-leerlingen willen afdwingen dat OM Gomarus-scholen toch vervolgt om antihomobeleid|| Twee oud-leerlingen starten een procedure om het Openbaar Ministerie te verplichten toch de Gomarus Scholengemeenschap te vervolgen. Op de reformatorische school werd jarenlang een antihomobeleid gevoerd, waarbij leerlingen soms ook gedwongen werden om tegenover hun ouders uit de kast te komen. Het OM concludeerde dat er sprake was van strafbare feiten, maar ging niet over tot vervolging omdat de scholengemeenschap in Gorinchem het beleid inmiddels heeft aangepast. Het laatste strafbare feit dateert uit 2016, bleek na onderzoek van het OM. Oud-leerling Marijn Baggerman ziet echter geen verandering bij Gomarus. Dat is één van de redenen dat hij samen met een andere oud-leerling en het COC een zogeheten artikel 12-procedure start. Begin vorige maand deed ook docent Mark Beumer dat al. Hij is overigens niet op de school werkzaam. Nadat het OM had aangekondigd de school niet te vervolgen, erkende Gomarus in een verklaring niet dat er ook strafbare feiten waren gepleegd: "Dat was een klap in het gezicht van oud-leerlingen", aldus Baggerman in het NOS Radio 1 Journaal. Ook zegt Baggerman dat hem signalen van huidige leerlingen bereiken dat er weinig is veranderd: "Er wordt nog steeds lacherig gedaan over het onderwerp." Dat gebeurde ook toen Baggerman leerling was op de school: "Ik heb me vijf jaar lang onveilig gevoeld. Er hangt een sfeer dat homoseksualiteit er niet mag zijn, je wordt afgewezen om wie je bent." Docenten corrigeerden gedrag van pestende leerlingen niet, zegt Baggerman: "Ze hielden het gedrag in stand, lachten mee. Wat voor boodschap geeft dat aan een veertienjarige?" Ook waren er speciale regels over hoe er om moest worden gegaan met homoseksuele leerlingen en docenten. Als docenten er achter kwamen dat een collega homoseksueel was, moest dat bij de schoolleiding worden gemeld. In bepaalde gevallen zijn leerlingen zelfs gedwongen tegen hun ouders te vertellen over hun seksuele geaardheid terwijl ze daar zelf niet klaar voor waren. Dat is Baggerman zelf niet overkomen. Wel vindt hij dat hij excuses verdient van de school: "Dat is tot op de dag van vandaag nooit gebeurd. Ook dat bewijst voor mij dat ze de ernst van de zaak niet of nauwelijks begrijpen."||https://nos.nl/artikel/2439055-oud-leerlingen-willen-afdwingen-dat-om-gomarus-scholen-toch-vervolgt-om-antihomobeleid
2022-08-01||Voor het eerst wolvenwelpen gezien buiten Veluwe|| Voor het eerst zijn in Nederland wolvenwelpen gezien buiten de Veluwe. In de regio Zuidoost-Friesland en Zuidwest-Drenthe werden drie welpjes gespot via een wildcamera. De afgelopen maanden werd in het gebied meerdere keren een mannetjeswolf en een vrouwtjeswolf samen gezien op wildcamera's. De welpen zijn hoogstwaarschijnlijk van hen. De vrouwelijke wolf komt uit een roedel uit Duitsland. Vorig jaar april werd voor het eerst dna-materiaal van haar gevonden in Nederland. Van het mannetje werd vorig jaar september voor het eerst vastgesteld dat hij in ons land was. Dierecoloog Dick Klees bekijkt alle waarnemingen van wolven in Nederland via het Wolvenmeldpunt. Hij was weinig verrast door de beelden van de welpen. "Ik verwachtte wel dat er jongen zouden komen, want het wolvenpaar in Drenthe-Friesland zit er al een tijdje. Maar het gebeurt niet altijd. We hebben ook wolven op de Veluwe gehad waarbij niets gebeurde." Het Wolvenmeldpunt roept mensen in het gebied op om de welpen en hun ouders met rust te laten. Zo is het mogelijk dat de wolfjes of ouders bij verstoring in paniek wegrennen en dan op een weg terecht komen en aangereden worden. Dat is ook een van de redenen dat het Wolvenmeldpunt en Bij12, een organisatie die provincies ondersteunt bij de uitvoering van natuurbeleid, niet de exacte locatie van de wolvenfamilie wil delen. In totaal zijn er nu voor zover bekend drie wolvenroedels (ouders met hun jongen) in Nederland. Twee op de Veluwe en nu dus eentje in het gebied op de grens tussen Friesland en Drenthe. De jonge wolven van het laatstgenoemde nest zijn nu zo'n drie maanden oud. Dat betekent dat ze nog volledig van hun ouders afhankelijk zijn. Ze jagen zelf nog niet en blijven de hele dag op een zogenoemd rendez-vouspunt bij elkaar om te spelen en te slapen en te wachten tot hun ouders met voedsel terugkomen. Klees: "De ouders jagen vooral op reeën, aangevuld met hazen en konijnen." Pas als ze één jaar zijn, gaan de welpen zelf ook jagen. Niet veel later vertrekken de inmiddels volgroeide wolven en gaan ze op zoek naar hun eigen territorium. Schapenhouders in Drenthe zijn bezorgd over de komst van de wolven omdat hun kuddes regelmatig worden aangevallen. Toch denkt Klees dat deze wolven niet op schapen jagen. "Bij een roedel werkt het anders dan bij wolven die alleen zwerven. Die gaan voor makkelijke prooien zoals schapen. Maar als wolven zich eenmaal in een gebied vestigen, gaat het doden van schapen er helemaal af en richten ze zich op natuurlijke prooien." Dat in hetzelfde gebied van de roedel op dit moment meer wolven zitten, acht de dierenecoloog onwaarschijnlijk. De intolerantie van een roedel tegen zwervende wolven is heel groot, zegt hij. "Als een zwervende wolf in het gebied van de roedel komt, wordt hij doodgebeten. Maar de kans dat dat gebeurt is niet groot. Wolven vermijden vechtpartijen liever, dus als een zwervende wolf ruikt dat het gebied met een andere geur gemarkeerd is, dan blijft hij weg."||https://nos.nl/artikel/2439052-voor-het-eerst-wolvenwelpen-gezien-buiten-veluwe
2022-08-01||Opnieuw afval gedumpt op snelweg, vermoedelijk met asbest|| In Groningen is opnieuw afval gedumpt op de snelweg. Dat gebeurde vanochtend rond 04.00 uur op de oprit Marum, op de A7 richting Drachten. De gedumpte stapel van pallets en ander hout werd vervolgens in brand gestoken, meldt Rijkswaterstaat. De brand werd snel geblust. Omdat er vermoedelijk asbest tussen de rommel zit, schakelt Rijkswaterstaat een gespecialiseerd bedrijf in om het afval op te ruimen, schrijft RTV Noord. Rijkswaterstaat verwacht dat het afval in de loop van dinsdag wordt opgeruimd. Dat het ruim een dag duurt voordat het opgeruimd kan worden, heeft te maken met de beschikbaarheid van bedrijven die asbest kunnen en willen opruimen. Bovendien worden die bedrijven geregeld bedreigd. Rijkswaterstaat is extra alert op afvaldumpingen op de wegen. Vooralsnog zijn er geen stortingen gesignaleerd op andere plekken in het land. De afgelopen tijd zijn er regelmatig acties van radicale boeren en hun aanhangers op en bij snelwegen, waarbij afval en mest wordt gedumpt. Actievoerders protesteren tegen de stikstofplannen van het kabinet.||https://nos.nl/artikel/2439050-opnieuw-afval-gedumpt-op-snelweg-vermoedelijk-met-asbest
2022-08-01||Herdenking in Oostenrijk na zelfdoding bedreigde corona-arts|| In verschillende steden in Oostenrijk zijn vandaag herdenkingen voor een huisarts die uit het leven stapte nadat ze was overspoeld met haatberichten en bedreigingen. Het lichaam van de 36-jarige Lisa-Maria Kellermayr werd vrijdag gevonden in haar praktijk in Seewalchen, ten oosten van Salzburg. Kellermayr was een van de gezichten van de coronapandemie in Oostenrijk. Ze gaf regelmatig uitleg in de media over het virus en over het belang van vaccinaties. Ze werd daardoor een mikpunt van antivaxers en tegenstanders van de coronamaatregelen. De bedreigingen bleven dusdanig lang aanhouden dat ze al enkele maanden politiebescherming kreeg. Toch voelde Kellermayr zich niet voldoende beveiligd door de autoriteiten. Ze gaf naar eigen zeggen zo'n 100.000 euro uit aan extra beschermende maatregelen. In juni sloot ze haar praktijk, omdat ze vreesde voor de veiligheid van haar patiënten en medewerkers. Een maand later werd in diezelfde praktijk haar lichaam gevonden. De politie zegt onderzoek te doen naar dreigmails die ze heeft ontvangen. Vrijdag legden mensen al bloemen voor het gebouw van het ministerie van Volksgezondheid in Wenen en gisteravond werd er een wake gehouden in Steyr: Voor vanavond staan enkele herdenkingen op de planning, meldt initiatiefnemer Daniel Landau op Twitter. Onder meer in Wenen, Graz, Linz en Wels gaan mensen de straat op. Eenzelfde bijeenkomst zou morgen ook in Salzburg georganiseerd worden. Ondertussen hebben diverse artsen hun steun voor Kellermayr uitgesproken op sociale media, door dezelfde tekst te plaatsen. Ze zweren actief te blijven op Twitter, met naam en toenaam, om juiste informatie te blijven bieden rond de coronapandemie. "We moeten dit niet overlaten aan de dwarse denkers, idioten, nazi's en vijanden van de vrijheid." Ook in Nederland zijn de gezichten van de coronapandemie de afgelopen jaren bedreigd. Zo deed het Erasmus MC eind vorig jaar aangifte van bedreiging van viroloog Marion Koopmans, die aan de lopende band haatmails krijgt. Vorige maand zou ze voor een tv-programma naar festival Oerol gaan op Terschelling, maar dat werd uiteindelijk afgeblazen omdat de politie haar veiligheid niet kon garanderen. Jaap van Dissel, directeur Infectieziektebestrijding bij het RIVM, heeft ook met bedreigingen te maken gekregen. De afgelopen jaren zijn al meerdere mensen tot celstraffen veroordeeld vanwege bedreigingen aan zijn adres. Ook loopt er nog een rechtszaak tegen drie complotdenkers. Van Dissel wordt 24 uur per dag beveiligd vanwege de bedreigingen.  Nieuwsuur maakte deze video over de bedreigingen aan het adres van publieke figuren:||https://nos.nl/artikel/2439046-herdenking-in-oostenrijk-na-zelfdoding-bedreigde-corona-arts
2022-08-01||Nieuw-Zeeland opent grenzen weer volledig voor het eerst sinds uitbraak corona|| In maart 2020 gooide het de grenzen dicht vanwege corona en pas nu zijn ze weer volledig geopend: vandaag gingen ook voor reizigers met een visumplicht de inreisregels in Nieuw-Zeeland overboord. "Haere mai" (Maori voor 'welkom') klonk het daarom uit de mond van premier Jacinda Ardern, bij een toespraak waarin de laatste stap van het Nieuw-Zeelandse openingsplan werd gevierd. Nieuw-Zeeland maakte in februari bekend hoe het het land geleidelijk wilde heropenen, toen de impact van de coronapandemie afnam. De eersten die het land weer mochten betreden, waren gevaccineerde burgers die in Australië verbleven. Daarna mochten ook gevaccineerde Nieuw-Zeelanders uit de rest van de wereld terugkeren. Het duurde tot mei totdat ook de eerste buitenlanders weer naar Nieuw-Zeeland mochten reizen. Burgers uit vijftig landen die geen visum nodig hebben, waren weer welkom. Nu kunnen ook reizigers uit bijvoorbeeld India en China weer naar Nieuw-Zeeland toe. Gevaccineerd zijn is wel een voorwaarde, maar quarantaine is niet meer nodig. Voor de pandemie waren Chinezen de grootste groep internationale studenten in Nieuw-Zeeland en na Australiërs de belangrijkste groep toeristen. Premier Ardern sprak daarom over de laatste stap van de heropening op een bijeenkomst over zakendoen met China. Het is nog wel de vraag of Chinezen gelijk weer massaal het land zullen bezoeken, zegt Simon Sanders van de Nieuw-Zeelandse immigratiedienst tegen publieke radiozender RNZ: "We weten dat China nog steeds een scala aan reisrestricties heeft dus we verwachten geen grote vraag naar visa. In ieder geval niet meteen." De laatste stap uit het heropeningsplan betekent ook dat er weer internationale schepen mogen aanmeren in Nieuw-Zeeland. Dan gaat het zowel om grote cruiseschepen als jachten. Dat besluit is belangrijk voor de plaatselijke economie. Toeristen gaven voor de coronapandemie zo'n 365 miljoen Nieuw-Zeelandse dollar (225 miljoen euro) per jaar uit wanneer ze aan land kwamen. Nieuw-Zeeland heeft lange tijd het strengste coronabeleid van alle westerse landen gehad, met regelmatige plaatselijke lockdowns als er nieuwe coronagevallen werden ontdekt. In vergelijking met andere landen heeft het land veel minder doden te verduren gehad: ruim 1500 in totaal. Van de zero covid-strategie is Nieuw-Zeeland nu echter afgestapt. Op het moment dat de grenzen heropenen, verkeert Nieuw-Zeeland wereldwijd in de top tien van de landen met de meeste nieuwe coronagevallen per 100.000 inwoners, hoewel een internationale vergelijking lastig is vanwege uiteenlopend testbeleid in verschillende landen. In Nieuw-Zeelandse ziekenhuizen liggen zo'n 800 patiënten. Dat is maar zo'n honderd minder dan in Nederland, terwijl het land ruim drie keer minder inwoners heeft. De gezondheidszorg heeft grote problemen vanwege onder meer corona. Minister Andrew Little van Volksgezondheid heeft daarom investeringen aangekondigd: "De druk op zorgmedewerkers is de laatste twee weken extreem, door de coronapandemie, het ergste griepseizoen in tijden en het ongeziene verzuim onder personeel vanwege die twee zaken. Maar we moeten ook erkennen dat de problemen al veel langer spelen." Ardern ging in haar toespraak ook in op de zorg dat de heropening van de grenzen tot nog veel meer coronagevallen zal leiden: "We proberen onze burgers veilig te houden te midden van een zeer actieve mondiale pandemie, net als de rest van de wereld. Maar mensen veilig houden heeft ook betrekking op hun inkomen en welzijn."||https://nos.nl/artikel/2439045-nieuw-zeeland-opent-grenzen-weer-volledig-voor-het-eerst-sinds-uitbraak-corona
2022-08-01||Eerste vrachtschip met graan verlaat Odessa na graandeal met Rusland|| Het eerste schip met Oekraïens graan sinds het bereiken van een akkoord met Rusland, is vertrokken uit de haven van Odessa. Dat melden Turkije en Oekraïne. Het schip vaart ruim 26.000 ton mais naar Istanbul, vanwaar het doorreist naar Libanon. Daar wordt het schip gelost. Het schip de Razoni, dat onder de vlag van Sierra Leone vaart, zou vanochtend zijn uitgevaren. Dit zijn beelden van het vertrekkende schip uit de haven van Odessa: Het Turkse ministerie schrijft in een verklaring dat meerdere schepen spoedig uit de haven van Odessa zullen vertrekken, maar noemt verder geen aantallen of een datum. Volgens Oekraïne liggen 16 schepen in de regio Odessa te wachten op vertrek. Ook wil het land onderhandelingen opzetten om de graanexport via de haven van Mykolajiv te herstarten. Anderhalve week geleden sloten Oekraïne en Rusland samen met de Verenigde Naties en Turkije een akkoord over de export van graan uit Oekraïne. De schepen konden de haven van Odessa niet verlaten, omdat er zeemijnen in de Zwarte Zee liggen en schepen worden aangevallen. Beide landen hebben afspraken gemaakt hoe de schepen veilig over de zee kunnen worden geleid. Oekraïne is een van de grootste exporteurs van graan, mais en zonnebloemolie. De export verliep tot de Russische invasie grotendeels over zee. De hoeveelheden die via de weg en het spoor kunnen worden verscheept zijn kleiner dan wat er verscheept kan worden. De stilgevallen graanexport heeft geleid tot fors hogere voedselprijzen en dreigende hongersnood in delen van Afrika. "Hiermee zetten we een stap in het voorkomen van honger in de wereld", schrijft de Oekraïense minister van Infrastructuur op Facebook. Hij verwacht dat het opheffen van de blokkade van de haven het land 1 miljard dollar aan inkomsten zal opleveren. Over welke periode hij deze inkomsten verwacht wordt niet duidelijk uit de verklaring. "Ook krijgt de landbouwsector nu perspectief om plannen te maken voor volgend jaar." Het vrachtschip komt naar verwachting morgenmiddag in Istanbul aan. Daar is een VN-geleid coördinatiecentrum opgezet, waar Oekraïense en Russische worden graanschepen gecontroleerd op de inhoud. Daarmee kan worden voorkomen dat de handelsroute wordt gebruikt voor de import van wapens. De deal geldt in eerste instantie voor vier maanden. Ondanks het graanakkoord blijft Rusland aanvallen uitoefenen op Oekraïense havens. Nog geen 24 uur na het bereiken van een overeenkomst werd de haven van Odessa beschoten met raketten. Ook op de havenstad Mykolajiv zijn regelmatig aanvallen. Gisteren kwam de eigenaar van een van de grootste graanbedrijven van Oekraïne in de stad om het leven na een bombardement. De aanvallen werden internationaal gezien als acties om de graanexport alsnog te saboteren. Verzekeraars zijn daardoor terughoudend met het verzekeren van handelsschepen die naar Oekraïne varen. Het Verenigd Koninkrijk zegt te helpen bij het afsluiten van een verzekering voor de betrokken bedrijven. Ook afgelopen nacht werd Mykolajiv weer getroffen door aanvallen, waarbij onder meer een ziekenhuis werd geraakt. Ook Charkov werd opnieuw onder vuur genomen. Daarbij raakten zeker twee mensen gewond. ||https://nos.nl/artikel/2439039-eerste-vrachtschip-met-graan-verlaat-odessa-na-graandeal-met-rusland
2022-08-01||Heineken profiteert van hogere bierprijzen en heropening horeca || Heineken, de op een na grootste brouwer ter wereld, heeft een sterk eerste halfjaar achter de rug. De bierbrouwer verkocht wereldwijd meer bier, onder meer door het wegvallen van de coronabeperkingen, en heeft ook de afzetprijzen verhoogd. "Consumenten keren terug aan de toog. En de biervraag is veerkrachtig ondanks de druk van de hoge inflatie op de inkomens", zegt Heineken-topman Dolf van den Brink. Overal in de wereld heropende de economie en opende de horeca opnieuw de deuren. De omzetstijging is ook het gevolg van hogere bierprijzen. De gestegen prijzen van grondstoffen zoals graan, energie, transport en glas berekent Heineken daarin door. De omzet bedroeg 16,4 miljard euro, een groei van 37 procent. De nettowinst in de eerste zes maanden bedroeg bijna 1,3 miljard euro, een stijging met 22 procent. Eind maart trok Heineken zich terug uit Rusland. De verkoop van de activiteiten en overdracht aan een nieuwe Russische eigenaar loopt nog en zal naar verwachting dit najaar afgerond worden. Heineken gaf eerder aan dat het vertrek uit Rusland de bierbrouwer zo'n 400 miljoen euro zal kosten, maar naar verwachting valt dat lager uit. Om die reden staat er nog geen afschrijving in de boeken.||https://nos.nl/artikel/2439038-heineken-profiteert-van-hogere-bierprijzen-en-heropening-horeca
2022-08-01||Dode en gewonde vrouw gevonden onder viaduct Haaksbergen, politie gaat uit van misdrijf|| Onder een viaduct over de N18 in Haaksbergen heeft de politie een overleden vrouw en een gewonde vrouw gevonden. Ze werden even na middernacht aangetroffen onder het viaduct op de Geukerdijk. De politie gaat uit van een misdrijf en zoekt getuigen. Wie de twee vrouwen zijn is nog onbekend. De politie zegt wel een vermoeden te hebben. Verder is nog onduidelijk hoe de twee vrouwen op de provinciale weg terecht zijn gekomen. Langs de weg staan hekken. Wel is er naast het viaduct een metershoge trap naar beneden. Maar ook voor die trap zit een hek. Op de plaats van het incident wordt onderzoek gedaan: Bij het viaduct zijn onder meer twee fietsen gevonden. Onderzocht wordt of de fietsen van de vrouwen zijn. De gewonde vrouw is naar het ziekenhuis gebracht. De plek waar de twee vrouwen zijn gevonden ligt zo'n twee kilometer van de bebouwde kom van Haaksbergen en bijna vier kilometer buiten Boekelo. Het viaduct gaat over de provinciale weg N18 en bevat een weg, een fietspad en een spoorlijn van de stoomtrein tussen Haaksbergen en Boekelo. Vanwege het onderzoek naar de doodsoorzaak heeft de politie de weg over het viaduct afgezet. De N18 was ook enige tijd afgesloten, maar is inmiddels weer open.||https://nos.nl/artikel/2439036-dode-en-gewonde-vrouw-gevonden-onder-viaduct-haaksbergen-politie-gaat-uit-van-misdrijf
2022-08-01||Vluchtelingenwerk stapt naar rechter voor humane asielopvang|| Vluchtelingenwerk Nederland spant een kort geding aan tegen de staat om ervoor te zorgen dat de asielopvang aan de minimale eisen gaat voldoen. De hulporganisatie had het Rijk een ultimatum gesteld om de asielopvang te verbeteren, maar de situatie is sindsdien alleen maar verslechterd, stellen zij. "De basale voorwaarden, zoals fatsoenlijk eten, douches en een ruimte om je in terug te trekken, worden al maanden met de voeten getreden. Daarom is er geen andere optie dan naar de rechter stappen", zei woordvoerder Martijn van der Linden in het NOS Radio 1 Journaal. De afgelopen weken sliepen rond het aanmeldcentrum in Ter Apel honderden mensen in de buitenlucht, omdat er onvoldoende slaapplekken waren. Regelmatig kunnen op het laatste moment nog ergens bedden worden gevonden, maar die locaties schieten volgens Vluchtelingenwerk tekort. "We hopen dat met een rechterlijke uitspraak niet alleen de kwantiteit maar ook de kwaliteit omhoog gaat", zegt Van der Linden. Het kabinet wil via een wetswijziging gemeenten kunnen verplichten mee te werken aan de asielopvang, omdat een vrijwillige oproep onvoldoende heeft opgeleverd. "Het duurt nog maanden voordat we effect gaan zien van die wetswijziging, terwijl er nu actie nodig is", zegt Van der Linden. Hij hoopt daarom dat een rechterlijke uitspraak ertoe zal leiden dat het plan wordt omgezet in een spoedwet. Advocaat Geert-Jan Knoops verwacht dat de zaak van Vluchtelingenwerk kans van slagen heeft. "De afgelopen jaren heeft de rechter zich vaker proactief getoond bij beleidsmatige keuzes, bijvoorbeeld bij het terughalen van IS-vrouwen of de Urgenda-zaak over het terugdringen van de CO2-uitstoot." Doordat niet aan de minimumeisen van de Europese asielnormen wordt voldaan, zou het Europees Verdrag voor de Rechten van de Mens (EVRM) worden overtreden. Vanwege die Europese normen zal de rechter zich bevoegd achten een uitspraak in de zaak te doen, denkt Knoops. "Die richtlijnen zijn absoluut, dus ze moeten worden gehandhaafd." Overmacht kan niet als argument worden aangevoerd, zegt de advocaat. "Lidstaten mogen niet afwijken van de richtlijnen, ook niet als het systeem overbelast is." Bovendien werd volgens Van der Linden van Vluchtelingenwerk de huidige asielcrisis al jaren voorspeld, doordat er structureel te weinig geld beschikbaar was. "Het is een treinramp die langzaam op ons afkwam. Dit is geen vluchtelingencrisis, maar een opvangcrisis." Ook voert de organisatie aan dat het vinden van 50.000 plekken voor Oekraïense vluchtelingen aantoont dat er geen gebrek is aan oplossingen. Veel gemeenten willen alleen Oekraïense vluchtelingen opvangen en geen asielzoekers uit andere landen. Daarmee maken zij zich schuldig aan discriminatie, zei het College voor de Rechten van de Mens vorige week. Het ministerie van Justitie en Veiligheid zegt tegen persbureau ANP te begrijpen dat de hulporganisatie naar de rechter stapt. Het erkent dat de opvang van asielzoekers op dit moment niet goed is. Wel wordt benadrukt dat het aantal crisisopvangplekken de laatste tijd is toegenomen. Van de 5625 plekken die de veiligheidsregio's voor 1 oktober moeten regelen, zijn er nu ruim 4100 beschikbaar. Vluchtelingenwerk verwacht dat de dagvaarding binnen drie weken zal worden verstuurd.||https://nos.nl/artikel/2439035-vluchtelingenwerk-stapt-naar-rechter-voor-humane-asielopvang
2022-08-01||Gratis cursussen en een regelmatiger rooster: dit verandert er in je arbeidscontract|| Een opleiding volgen in de tijd van de baas en een regelmatiger rooster: dankzij een nieuwe Europese richtlijn heb je als werknemer vanaf vandaag een stuk meer rechten op de werkvloer. Wat zijn de belangrijkste veranderingen? Ten eerste mogen werkgevers je niet meer zomaar verbieden om bij een tweede werkgever aan de slag te gaan. Het idee daarachter is dat mensen makkelijker banen kunnen combineren. En dat betekent dat heel wat werkgevers hun contracten moeten aanpassen. "Nu staat nog vaak in contracten dat nevenwerkzaamheden helemaal verboden zijn", zegt Ayşegül Avci, advocate bij het internationale kantoor CMS. "Wij adviseren werkgevers om erin te zetten dat personeel daar toestemming voor moet vragen." Want als werkgever is het nog steeds mogelijk om een tweede baan niet toe te staan, maar daar moet voortaan wel een goede reden voor zijn. Bijvoorbeeld als de gezondheid of veiligheid van de werknemer in het geding komt, of de arbeidstijdenwet wordt overschreven. "Zo is er het voorbeeld van iemand die fulltime overdag in een ziekenhuis werkt en 's nachts als taxichauffeur aan de slag wil", zegt Avci. "Een werkgever kan dit weigeren, omdat je dan meer werkt dan wettelijk mag. Ook staan wellicht de gezondheid en veiligheid op het spel, want als je 's nachts niet goed slaapt, kan dat van invloed zijn op je werkzaamheden overdag." In de Nederlandse wet staat al dat je na een tijdje je werkgever kan vragen om een vast aantal uren, of een vast contract. Maar in de nieuwe richtlijn wordt dat verzoek juridisch steviger: als een grote werkgever niet binnen een maand reageert, wordt je verzoek automatisch ingewilligd. Daar komt nu bij dat je ook zo'n verzoek kan doen als je een heel onregelmatig rooster hebt, dat vlak van tevoren bekend wordt. Je kan je werkgever dan vragen om een regelmatiger rooster, met vaste dagen of werkperiodes. "Het gaat bijvoorbeeld om een chauffeur met een parttime contract van 20 uur per week, maar die wel op alle vijf dagen van de week beschikbaar moet zijn", zegt Michelle Vrolijk, advocaat-partner bij Vallenduuk Transport Advocaten. "De werkgever hoeft niet in te stemmen met het verzoek, maar moet daar dan wel goede redenen voor hebben." Wel moet je volgens Thijs van Liempd van Snijders Arbeidsrecht als werknemer goed nadenken over zo'n verzoek. "Soms vragen mensen vanuit strategisch oogpunt om meer uren. Maar dan moet je vervolgens wel beschikbaar zijn, want anders kan dat opgevat worden als werkweigering. In het ergste geval volgt ontslag op staande voet." Een andere verandering ligt in het zogeheten studiekostenbeding, dat vaak wordt opgenomen in contracten van mensen die een opleiding volgen op kosten van de baas. Daarmee konden werkgevers opleidingsgeld terugvragen van werknemers als ze eerder hun baan opzegden dan afgesproken. Dat hoeft vanaf nu niet meer bij opleidingen die nodig zijn om je werk goed uit te voeren. "Als iemand bijvoorbeeld wordt aangenomen als chauffeur, moet hij daarvoor zelf al zijn vrachtwagenrijbewijs hebben gehaald. Daarvoor geldt het dus niet", zegt Vrolijk. "Maar als de werkgever wil dat de chauffeur ook transporten met gevaarlijke stoffen doet, moet die de certificaten betalen die daarvoor nodig zijn." Ook moeten de uren die je voor de cursus maakt, nu worden doorbetaald. "Soms zei een werkgever: doe die cursus maar in het weekend", vult Avci aan. "Dat kan nu niet meer, want de richtlijn schrijft voor dat de cursustijd in deze gevallen zoveel mogelijk onder werktijd moeten worden gevolgd, of in ieder geval wordt gezien als werktijd." Van Liempd verwacht op dit punt nog wel problemen. "Sommige werkgevers zijn een paar jaar geleden dat studiekostenbeding overeengekomen, maar die afspraak vervalt nu door de nieuwe richtlijn. Dat heeft een grote impact en gaat tot veel irritatie leiden bij werkgevers. Die zeggen: als ik dit had geweten, had ik die opleiding niet betaald."||https://nos.nl/artikel/2439032-gratis-cursussen-en-een-regelmatiger-rooster-dit-verandert-er-in-je-arbeidscontract
2022-08-01||Wekdienst 1/8: Rutte evenaart Lubbers in Torentje • Agractie belt met Remkes|| Goedemorgen! Premier Rutte evenaart vandaag het record van Ruud Lubbers als langstzittende minister-president en boerenactiegroep Argractie gaat bellen met stikstofbemiddelaar Johan Remkes.  Vandaag is het eerst bewolkt met vooral in het zuiden een bui. Later breekt de zon door. Bij een zwakke tot matige noordenwind wordt het 20 tot 25 graden. De komende dagen wordt het warmer met vooral landinwaarts veel zon. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De regering in Kosovo heeft nieuwe maatregelen voor Servische kentekens op de valreep met een maand uitgesteld. De wetten zouden vanaf vandaag gelden, maar door spanningen in het noorden bij de grens met Servië is de invoering ervan opgeschort tot 1 september. De maatregelen leidden bij de grens tot wegblokkades. De regels worden nu uitgesteld op voorwaarde dat de barricades worden verwijderd, schrijft de Kosovaarse premier Kurti op Twitter. Het Wereld Muziek Concours (WMC), dat sinds 1951 iedere vier jaar plaatsvindt in Kerkrade, is een blaasmuziekfestival waar bands strijden om zichzelf dat jaar wereldkampioen te mogen noemen. Bands van over de hele wereld doen eraan mee. Gisteren was de ontlading na afloop groot bij de deelnemers: Fijne dag!||https://nos.nl/artikel/2439030-wekdienst-1-8-rutte-evenaart-lubbers-in-torentje-agractie-belt-met-remkes
2022-08-01||Stopzetten behandeling hersendode Archie (12) onzeker || De behandeling van de 12-jarige hersendode Archie Battersbee in Groot-Brittannië wordt vandaag mogelijk toch niet stopgezet, meldt The Guardian. Het VN-Comité voor de Rechten van Personen met een Handicap heeft bij het hof van beroep een verzoek ingediend om de zaak nog eens te bekijken. Om 11.00 uur (lokale tijd) vindt de hoorzitting plaats. De ouders van Archie hadden de VN en de minister van Volksgezondheid ingeschakeld. Volgens hen maakt het VK zich schuldig aan het schenden van de rechten van mensen met een handicap als de behandeling door de Britse gezondheidsdienst wordt stopgezet. Daarop vroeg de VN-commissie de behandeling niet te beëindigen zolang zij de zaak nog bestuderen. De jongen ligt al maanden in coma in het ziekenhuis met ernstige hersenschade als gevolg van een ongeval. Gisteren stuurden artsen van het Londense ziekenhuis een brief aan zijn ouders en hun advocaat waarin zij meldden te stoppen met de medicatie en de behandeling van de jongen. Vandaag om 14.00 uur (lokale tijd) zou de behandeling worden gestaakt. De ouders van Archie vechten het beëindigen van de behandeling al langere tijd aan bij de rechter. Zij willen dat Archie behandeld wordt zolang zijn hart nog klopt, maar volgens de artsen is de hersenschade onherstelbaar. De ouders kregen bij de rechter geen gelijk en werden ook in hoger beroep in het ongelijk gesteld. Het doorbehandelen van Archie zou zijn dood alleen maar uitstellen, oordeelden de rechters.||https://nos.nl/artikel/2439028-stopzetten-behandeling-hersendode-archie-12-onzeker
2022-08-01||Duizenden geëvacueerd om enorme natuurbrand in Californië|| In de Amerikaanse staat Californië zijn zeker tweeduizend mensen geëvacueerd vanwege een natuurbrand die afgelopen vrijdag uitbrak. In twee dagen tijd is de brand, op de grens met de staat Oregon, uitgegroeid tot ruim 207 vierkante kilometer. Daarmee is het de grootste natuurbrand van dit jaar in de westelijke staat. Er zijn tot nu toe geen gewonden gevallen. Gouverneur Gavin Newsom heeft de noodtoestand afgekondigd voor de dunbevolkte regio. Dat betekent onder meer dat er hulp op federaal niveau eenvoudiger kan worden ingeschakeld. De McKinney-brand brak uit in het noordelijk gelegen Klamath-natuurgebied, waar het erg droog is. Daar is ook onweer in aantocht en de vrees is dat blikseminslagen ertoe leiden dat de branden nog groter worden. Ook wordt het vuur aangewakkerd door de harde wind. "Dat vuur kan dan in elke richting worden geblazen", zegt een woordvoerder van de United States Forest Service, de beheerder van de nationale bossen beheert. Inwoners van het gebied zijn opgeroepen om hun huizen te verlaten en om ook hun vee te evacueren. Niet iedereen heeft gehoor gegeven aan de oproep. Ook zijn zo'n zestig wandelaars die over de Pacific Crest Trail liepen uit het gebied gehaald. Volgens de autoriteiten waren zij niet direct in gevaar, maar zijn ze uit voorzorg opgehaald. Meer dan 170 kilometer van de route is afgesloten.||https://nos.nl/artikel/2439027-duizenden-geevacueerd-om-enorme-natuurbrand-in-californie
2022-08-01||Vogelgriep op bedrijf Dalfsen: 53.000 kippen afgemaakt|| Op een pluimveebedrijf in het Overijsselse Dalfsen is vogelgriep vastgesteld. Volgens het ministerie van Landbouw gaat het waarschijnlijk om de hoogpathogene variant. Uit voorzorg worden alle 42.000 kippen op het bedrijf geruimd. In een straal van een kilometer heeft dezelfde eigenaar nog een pluimveebedrijf, met 11.000 kippen. Ook die dieren worden gedood. De Nederlandse Voedsel- en Warenautoriteit (NVWA) doet dat uit voorzorg omdat er mogelijk risicovolle contacten met het besmette bedrijf zijn geweest. In een zone van drie kilometer rondom het besmette bedrijf liggen nog vijf andere pluimveebedrijven. De NVWA gaat die bedrijven onderzoeken om te zien of daar ook vogelgriep heerst. In een cirkel van tien kilometer zijn nog 27 andere pluimveebedrijven gevestigd. Voor die bedrijven geldt een vervoersverbod dat per direct ingaat. Het besmette bedrijf ligt in een gebied waar de ophokplicht op 28 juni werd opgeheven. Afgelopen woensdag werd op een vleeseendenbedrijf in Dalfsen ook al vogelgriep vastgesteld. Alle 88.000 eenden zijn daar afgemaakt. Het bedrijf waar de besmetting nu is vastgesteld, ligt binnen tien kilometer van het eendenbedrijf, waardoor er sinds die besmetting weer een ophokplicht van kracht was. Komen we ooit nog van de vogelgriep af? Kenners zijn somber, zie je in deze video: De hoogpathogene vogelgriep van het type H5N8 is sinds 2016 in Nederland. In voorgaande jaren was het virus tijdens het voorjaar het land uit, maar dit jaar is dat niet zo. Het virus is endemisch geworden. Sinds de eerste uitbraken in oktober vorig jaar zijn miljoenen dieren geruimd. De ziekte is op zeker vijftig pluimveebedrijven vastgesteld.||https://nos.nl/artikel/2439026-vogelgriep-op-bedrijf-dalfsen-53-000-kippen-afgemaakt
