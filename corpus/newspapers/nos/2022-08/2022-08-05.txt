2022-08-05||Rode Kruis laat servicepunt bij azc Ter Apel nog minstens twee weken staan|| Het servicepunt van het Rode Kruis bij het aanmeldcentrum in Ter Apel blijft nog ten minste twee weken staan. Er waren in de eerste week 140 hulpvragen per dag. Het servicepunt werd begin deze week door de noodhulporganisatie geopend om wachtende asielzoekers te woord te staan of op een andere manier te helpen. Bij het aanmeldcentrum is het al maandenlang overvol. Er is daardoor geregeld geen opvangplek voor mensen die hun aanmeldprocedure moeten doorlopen. Het Rode Kruis wilde de afgelopen week kijken of een hulppunt nuttig zou zijn. "Dat de behoefte er is, is nu dus duidelijk", zegt een woordvoerder van het Rode Kruis tegen RTV Noord. Tussen de 140 vragen die het servicepunt kreeg, kunnen meerdere vragen zitten van één persoon, benadrukt de woordvoerder. Ook zijn de vragen lang niet allemaal medisch van aard. "Het kan van alles zijn: bijvoorbeeld mensen die vragen om een flesje water, een contactpunt voor een telefoonoplader of een blaarpleister." In de hoop sneller aan de beurt te komen kiezen sommige asielzoekers ervoor om buiten het centrum in Ter Apel te blijven slapen: Behalve voor praktische en medische zaken, kunnen de asielzoekers ook bij het servicepunt terecht voor informatie. "We krijgen ook vragen als: als ik die bus neem, waar kom ik dan terecht? Of: wat betekent dit polsbandje?" De woordvoerder zegt dat het servicepunt alleen informatie kan geven over hoe procedures over het algemeen verlopen. "Vragen over individuele situaties kunnen we niet beantwoorden, daarvoor moeten ze bij het COA zijn. En soms bieden we alleen een luisterend oor." Het servicepunt wordt dagelijks bemand door vrijwilligers van het Rode Kruis. Asielzoekers kunnen er op werkdagen tussen 10.00 uur en 18.00 uur terecht. Of het servicepunt over twee weken nog doorgaat, is nog niet duidelijk. "Dat hangt af van de situatie over twee weken. Dan gaan we opnieuw evalueren", aldus de woordvoerder.||https://nos.nl/artikel/2439536-rode-kruis-laat-servicepunt-bij-azc-ter-apel-nog-minstens-twee-weken-staan
2022-08-05||Gouverneur van Texas stuurt bussen met immigranten naar New York|| De Texaanse gouverneur Greg Abbott heeft bussen met immigranten naar New York gestuurd. De eerste bus, met daarin ongeveer vijftig migranten, kwam vrijdagmorgen (lokale tijd) aan. Abbott, een Republikein, heeft sinds april al meer dan 6000 migranten naar hoofdstad Washington gestuurd, maar dit is de eerste keer dat hij ook bussen naar New York stuurt. Wel kwamen veel van de mensen die naar Washington waren gestuurd al op eigen gelegenheid naar New York. Volgens The New York Times is een groot deel van de immigranten in de bussen Venezolaans. Ook de Republikeinse gouverneur van Arizona, Doug Ducey, stuurt regelmatig immigranten in bussen naar Washington. Vanuit Arizona zijn er zo'n 1000 mensen naar de hoofdstad vervoerd. De burgemeester van Washington had vanwege het groeiende aantal immigranten in haar stad een verzoek ingediend bij het ministerie van Defensie om de Nationale Garde te sturen. Volgens de burgemeester is er sprake van een steeds groter wordende humanitaire crisis, waardoor 150 leden van de eenheid per dag nodig zouden zijn. Maar het Pentagon wil niet op dit verzoek ingaan. Met hun acties willen de gouverneurs de Democratische president Biden dwingen om meer te doen tegen illegale immigratie en om strengere immigratiewetten aan te nemen. Tijdens de coronapandemie werd een noodwet aangenomen waardoor zeer streng aan de grens gecontroleerd werd, maar Biden wil deze wet weer intrekken, tot ongenoegen van Republikeinen. Zij zijn het oneens met het soepeler beleid van de president als het gaat om immigranten ten opzichte van zijn voorganger Trump. De gouverneurs spreken laatdunkend over Biden en bijvoorbeeld burgemeester Adams van New York (een Democraat), die heeft gezegd dat migranten welkom zijn in de stad. Volgens politiek commentatoren is de actie van de gouverneurs dan ook vooral een stunt om aandacht te krijgen en het beleid van Biden in diskrediet te brengen. In november zijn de tussentijdse verkiezingen voor het Congres, waarbij de Republikeinen zullen proberen om een meerderheid te krijgen in het Huis van Afgevaardigden. Daardoor wordt het voor de regering van Biden lastiger om belangrijke wetten door te voeren. Onder meer immigratie is een belangrijk thema bij die verkiezingen.||https://nos.nl/artikel/2439535-gouverneur-van-texas-stuurt-bussen-met-immigranten-naar-new-york
2022-08-05||Dit jaar minder eikenprocessierupsen, zijn we af van de plaag?|| Het zal veel mensen opgevallen zijn: we horen dit jaar nog maar weinig over de eikenprocessierups. Die zorgde in de zomer van 2019 nog voor een plaag in Nederland. De haartjes die de rups verspreidt kunnen jeuk en kortademigheid veroorzaken bij mensen, en dreef gemeenten tot wanhoop. Dit jaar valt het mee met de overlast, merkt het Kenniscentrum Eikenprocessierups. De nesten zijn kleiner en hangen hoger in de boom. De haartjes van rupsen komen daardoor minder snel op de grond en bij mensen terecht en dat betekent: minder jeuk en rode plekken. Bovendien zijn gemeenten beter geworden in de bestrijding van de rupsen. "Eigenlijk iedere gemeente weet nu wel: dit is een serieus probleem en dit moeten we aanpakken", zegt Silvia Hellingman van het Kenniscentrum Eikenprocessierups. Gemeenten hebben naast de traditionele vormen van bestrijding, het wegzuigen van nesten, ook andere methoden. Zo loopt nu in 10 gemeenten een proef om het paringsproces van de diertjes in hun vlinderperiode te verstoren. In deze video wordt uitgelegd hoe de overlast wordt aangepakt: Dit gebeurt met vrouwelijke sekslokstoffen, die ingespoten worden in eiken, de boom waar de rups huist. "Mannetjes worden knettergek van deze feromonen, en kunnen het vrouwtje niet meer vinden", zegt Silvia Hellingman. Zo worden er minder vrouwelijke processievlinders bevrucht, waardoor er uiteindelijk ook minder rupsen komen. Ook plukken gemeenten vaker de vruchten van maatregelen die de biodiversiteit stimuleren. Vogels, vleermuizen, roofkevers, roofwantsen en sluipvliegen en -wespen zijn de natuurlijke vijanden van de eikenprocessierups. Gemeenten die al langer deze diersoorten stimuleren, merken ook dat het aantal eikenprocessierupsen afneemt. Toch is er nog geen reden om te denken dat de overlast helemaal verdwijnt. Sterker, een deel van de rupsjes verstopt zich onder de grond en bijft daar een jaar of soms zelfs twee jaar zitten. Rupsen komen dan pas later bovengronds waarna ze alsnog overlast veroorzaken. Dat kan dus zomaar volgend jaar het geval zijn. Dus we moeten nog niet denken dat we ervanaf zijn, zegt Hellingman van het Kenniscentrum Eikenprocessierups. "Ook al worden wij beter in bestrijding, de rups wordt ook slimmer."||https://nos.nl/artikel/2439529-dit-jaar-minder-eikenprocessierupsen-zijn-we-af-van-de-plaag
2022-08-05||Amazon neemt Roomba-maker iRobot over voor 1,7 miljard dollar|| Amazon heeft iRobot, het bedrijf dat onder meer de Roomba-stofzuiger maakt, overgenomen voor ongeveer 1,7 miljard dollar, omgerekend zo'n 1,67 miljard euro. Na het nieuws van de overname, stegen de aandelen van iRobot met 19 procent tot ongeveer 60 dollar. iRobot werd in 1990 opgericht en maakt onder meer robots voor het Amerikaanse leger, maar ook voor consumenten. In 2002 bracht het bedrijf de Roomba uit, een kleine stofzuiger die autonoom de huiskamer kan schoonmaken. Hoewel er al eerder dergelijke robotten waren, was de Roomba een van de eersten die een commercieel succes werden. De aandelen van iRobot stegen tijdens de coronacrisis naar recordhoogte (meer dan 130 dollar per aandeel in februari vorig jaar) toen veel extra aandacht was voor het schoonhouden van huishoudens. Die vraag is inmiddels weer afgenomen, blijkt ook uit de kwartaalcijfers die het bedrijf vrijdag presenteerde. In het tweede kwartaal maakte het bedrijf een omzet van 255 miljoen dollar, waar rekening werd gehouden met een omzet van 301 miljoen. Met de aanschaf van iRobot breidt Amazon zijn collectie artikelen uit die in een 'slim huis' (smart home) gebruikt kunnen worden. Deze producten kunnen (semi-)zelfstandig opereren en kunnen via internet met elkaar en met hun gebruiker communiceren. Amazon heeft eerder al onder meer spraakassistent Alexa uitgebracht, die het onder meer verwerkte in slimme speakers. Ook brengt het bedrijf het beveiligingssysteem Ring uit. Eind vorig jaar introduceerde Amazon ook de huisrobot Astro, die onder meer gebruikt kon worden om het huis te beveiligen. Die robot, die niet kan stofzuigen, is tot nu toe echter geen groot succes. De aankoop moet nog wel worden goedgekeurd door aandeelhouders. Ook uiten sommige technologie-experts en consumentenorganisaties hun zorgen over de privacy en de toenemende dominantie van Amazon op de smarthomemarkt. ||https://nos.nl/artikel/2439527-amazon-neemt-roomba-maker-irobot-over-voor-1-7-miljard-dollar
2022-08-05||Turkije betaalt Russisch gas voortaan deels in roebels|| President Poetin en zijn Turkse ambtgenoot Erdogan hebben afgesproken dat Turkije gas uit Rusland voortaan deels in roebels gaat betalen. Dat meldt de Russische tak van persbureau Interfax. Rusland kondigde in maart aan dat "onvriendelijke landen" hun gas in roebels moeten betalen. Dat geldt voor alle landen die sancties hebben ingesteld tegen Rusland. Turkije staat niet op de lijst van die onvriendelijke landen, maar gaat dat nu dus toch voor een deel doen. Poetin en Erdogan ontmoetten elkaar vandaag in de Russische badplaats Sotsji, aan de Zwarte Zee. De leiders spraken verder af nauwer te gaan samenwerken op het gebied van transport, landbouw, handel, energie en bouw. Eerder op de dag had Poetin Erdogan al bedankt voor zijn bemiddeling bij het afsluiten van het graanakkoord, waardoor de export van Oekraïens graan uit havens aan de Zwarte Zee kan worden hervat en bovendien de sancties op de export van Russisch graan kunnen worden opgeheven. Turkije onderhoudt nauwe banden met zowel Rusland als Oekraïne. De relatie met Rusland is complex; hoewel de landen tegenovergestelde partijen steunen in Syrië en Libië, werken ze wel nauw samen op het gebied van defensie, energie en handelsovereenkomsten. De grote vraag was of Poetin en Erdogan ook zouden praten over een mogelijke levering van Turkse gevechtsdrones aan Rusland. In het begin van de oorlog in Oekraïne voorzag Turkije Oekraïne van deze drones, die een belangrijke rol speelden in het vertragen van de Russische opmars. Moskou heeft sindsdien ook belangstelling uitgesproken voor deze gevechtsdrones. Volgens het Russische staatspersbureau Ria Novosti is over deze kwestie echter niet gesproken.||https://nos.nl/artikel/2439526-turkije-betaalt-russisch-gas-voortaan-deels-in-roebels
2022-08-05||Zoekactie naar vermiste na aanvaring op de Lek morgen verder|| Op de Lek is urenlang gezocht naar een persoon die vermist is geraakt nadat een plezierjacht werd overvaren door een vrachtschip. De persoon is nog steeds niet gevonden. Omdat het te donker werd, is de zoekactie gestaakt. De aanvaring gebeurde vanavond op het water tussen Ameide en Lopik. Na de aanvaring zonk het plezierjacht. Toen het schip werd gevonden hebben duikers geprobeerd om het schip te doorzoeken. Dat lukte slechts deels, en er werd niemand aangetroffen. Omdat het te gevaarlijk was om de boot verder te doorzoeken, werd het vaartuig verder richting de ondiepere oever gesleept, meldt RTV Utrecht. Ook daar is nog gezocht, maar de politie laat weten dat de zoekactie tot morgenochtend is gestaakt. "Bij daglicht zoeken we verder." Volgens een woordvoerder van de veiligheidsregio waren er meerdere mensen aan boord van het plezierjacht. "Zij waren ook degenen die aangaven dat er iemand vermist was." Hoeveel personen dat waren en of er gewonden zijn gevallen, kon de woordvoerder niet zeggen. De politie roept inwoners van zowel Lopik als Ameide via Twitter op om niet te gaan kijken bij het incident. Dat zou de doorgang van de hulpverleners kunnen belemmeren.||https://nos.nl/artikel/2439525-zoekactie-naar-vermiste-na-aanvaring-op-de-lek-morgen-verder
2022-08-05||1200 asielzoekers wachten op toelating tot aanmeldprocedure|| Op dit moment staan er ruim 1200 asielzoekers op de wachtlijst voor een aanmeldprocedure, volgens cijfers van de vreemdelingenpolitie. Oorzaak van de lange wachtrijen is volgens de politie de sterk variërende toestroom: op sommige dagen komen er meer asielzoekers dan de vreemdelingenpolitie aankan, terwijl er ook dagen zijn waarop de vreemdelingenpolitie capaciteit genoeg heeft. Bij een continue toeloop zouden er geen wachtrijen meer zijn, denkt de politie. Migranten die willen worden toegelaten tot de asielprocedure moeten eerst bij het aanmeldcentrum in Ter Apel geïdentificeerd worden door de vreemdelingenpolitie en daar onder meer hun vingerafdruk geven. Dat proces wordt normaliter binnen 24 uur na aankomst afgerond, maar nu kan de wachttijd oplopen tot meer dan vier weken. Het tekort aan opvangplekken in het aanmeldcentrum Ter Apel betekent dat asielzoekers op andere plekken moeten overnachten. Daarom verplaatst het Centraal Orgaan opvang Asielzoekers (COA) asielzoekers naar crisisnoodopvanglocaties elders in het land. Asielzoekers die nog niet zijn geïdentificeerd, maar wel naar zo'n locatie zijn gebracht, moeten dagelijks terugkeren naar Ter Apel, waar ze immers in persoon bij de vreemdelingenpolitie moeten verschijnen. Op een willekeurige manier komen ze dan aan de beurt, waardoor de wachttijd per persoon verschilt. "We slepen nu mensen rond door Nederland", aldus COA-manager Stuivenberg. "Dat vind ik erbarmelijk, maar het kan op dit moment niet anders." Hulporganisatie Vluchtelingenwerk Nederland constateert een gebrek aan coördinatie tussen vreemdelingenpolitie en COA. "De volgorde is zoek", zegt een woordvoerder. "Asielzoekers moeten duidelijkheid krijgen wanneer ze aan de beurt zijn. Het COA en de vreemdelingenpolitie moeten die duidelijkheid organiseren." In de hoop sneller aan de beurt te komen kiezen sommige asielzoekers ervoor om buiten het centrum in Ter Apel te blijven slapen: Een andere verklaring zoekt Vluchtelingenwerk in het personeelstekort bij de vreemdelingenpolitie in Ter Apel. Dat speelt al langere tijd, stelt Vluchtelingenwerk. Een afschaling van de politiepost in Ter Apel in de zomer van 2020 ligt daaraan ten grondslag. "Twee jaar geleden sliepen er al mensen op de grond in Ter Apel", zegt de woordvoerder. "Maar toen is de urgentie niet gevoeld." De oplossing om de lange wachtrijen weg te werken ligt voor de hand, volgens de hulporganisatie. "De vreemdelingenpolitie moet meer mankracht krijgen. Op die manier kunnen ze ook op de drukke dagen alle asielzoekers identificeren."||https://nos.nl/artikel/2439524-1200-asielzoekers-wachten-op-toelating-tot-aanmeldprocedure
2022-08-05||Burgers Zuid-Afrika keren zich tegen illegale mijnwerkers|| Zuid-Afrikaanse burgers in verschillende townships ten westen van Johannesburg zijn in opstand gekomen tegen illegale mijnwerkers. Directe aanleiding is een groepsverkrachting vorige week, maar spanningen tussen bewoners en mijnwerkers zijn er al veel langer. Tienduizenden mannen graven in Zuid-Afrika illegaal onder de grond naar restjes goud. Maar bovengronds is een deel van hen volgens burgers verantwoordelijk voor veel criminaliteit. Nabij Johannesburg liggen veel verlaten mijngangen waar mijnbouwbedrijven ooit opereerden. Die zijn nu het terrein van wat ze in Zuid-Afrika zama zama's noemen, illegale mijnwerkers. Zama zama is Zulu voor 'pak een kans' of 'beproef je geluk.' Een van die plekken is West Village, zo'n drie kwartier rijden van Johannesburg. In de velden direct naast het mijnstadje liggen verschillende gaten waar de mijnwerkers in afdalen. Regelmatig zijn er in dit gebied vuurgevechten in de strijd om territorium tussen wat ze er 'syndicaten' noemen: bendes die de mijnen controleren en het goud van de zama zama's kopen. In het stadje zie je ook overal mannen lopen onder het mijnstof. De buurtbewoners zeggen bang voor hen te zijn. Ze zouden niet alleen naar goud graven maar ook verantwoordelijk zijn voor inbraken en berovingen. Vrouwen durven er in het donker de straat niet op. De buurt legde zichzelf een avondklok op. Al jarenlang is er vanuit dit stadje een roep dat de politie moet ingrijpen. De politie is er nu en de afgelopen week waren er meerdere politie-acties in het gebied om illegale mijnwerkers aan te pakken. Veel te laat, zeggen de inwoners. Want de aanleiding is een gruwelijk misdrijf. Ruim een week geleden werden er in het gebied acht vrouwen, die volgens de politie deel uitmaakten van een ploeg die een videoclip opnam in het gebied, door gewapende mannen beroofd en verkracht. De vermeende daders zijn illegale mijnwerkers. Ruim 130 zijn er al opgepakt. De meesten zijn gearresteerd omdat ze geen papieren hebben. Veel van de mijnwerkers uit dit gebied komen niet uit Zuid-Afrika, maar uit onder meer Lesotho, Zimbabwe en Mozambique. Via dna-testen moet verder bepaald worden of de daders van de gruwelijke verkrachtingen erbij zitten, zegt de politie. Ondertussen heeft de politie niet alleen de handen vol aan het aanpakken van de mijnwerkers, maar ook om boze burgers het hoofd te bieden. In verschillende townships ten westen van Johannesburg waren vandaag weer protesten tegen de zama zama's. Gisteren leidde een protest in township Kagiso tot een gewelddadige confrontatie met de politie nadat Zuid-Afrikanen voor eigen rechter hadden gespeeld en een groep mijnwerkers hadden opgepakt, ontkleed en geslagen. De politie redde de groep uit handen van de woedende burgers. Daarmee lijkt de politie de regie over de operatie om de illegale mijnen aan te pakken te hebben verloren. De burgers geloven niet dat de politie het probleem echt gaat aanpakken, omdat ze al zo lang hebben toegekeken. De angst is dat de onrust om zich heen grijpt en dat er in meer townships geweld komt richting migranten. De werkloosheid in Zuid-Afrika is hoog en migranten zijn al eerder zondebok geweest van Zuid-Afrikanen in de arme wijken. ­Ondertussen is er ook weinig vertrouwen in minister van Politie Bheki Cele. Hij ligt onder vuur na uitspraken deze week op de grootste commerciële Zuid-Afrikaanse tv-zender. Daar zei hij dat een 19-jarig slachtoffer "een soort van geluk" had gehad omdat ze maar een keer was verkracht terwijl een andere vrouw tien keer was verkracht. De oppositiepartij DA eist zijn vertrek. Eerder maakten we deze video over de illegale goudkoorts:||https://nos.nl/artikel/2439522-burgers-zuid-afrika-keren-zich-tegen-illegale-mijnwerkers
2022-08-05||Boerenorganisaties fel over stikstofoverleg, dreigen met 'hardste acties' ooit|| Boerenorganisaties dreigen met nieuwe betogingen na het stikstofoverleg van vandaag. Voorman Mark van den Oever van actiegroep Farmers Defence Force zegt dat Nederland zich kan opmaken voor "de hardste acties" die zijn organisatie ooit heeft gevoerd. Ook andere boerenorganisaties reageren fel op de gesprekken met stikstofbemiddelaar Johan Remkes, boerenorganisaties en het kabinet. Acht organisaties kwamen na het gesprek samen in Wageningen voor een overleg. "Bij Van der Wal mis ik iedere empathie voor de boeren", zegt Agractie-voorman Bart Kemp over de minister voor Stikstof. Farmers Defence Force en Agractie zijn de drijvende kracht achter de demonstraties die de afgelopen tijd in Nederland door boeren werden gehouden tegen de stikstofplannen van het kabinet. LTO-voorman Sjaak van der Tak roept in Nieuwsuur op om de acties binnen de grenzen van de wet te houden. "Gebeurt dat niet, dan distantiëren we ons daarvan. We zeggen: kijk uit met de acties, want we hebben het draagvlak vanuit de samenleving nodig." Daarnaast wil hij in principe bij de tweede gespreksronde eind augustus aanschuiven. "Ik ben wel van plan daarbij te zijn", zegt Van der Tak. "We gaan dat wel eerst overleggen met de achterban, maar in de kern van de zaak is LTO altijd voor overleg." Er zijn nu eerst concrete toezeggingen nodig om nog enig vertrouwen te hebben in een vervolggesprek, zegt Kemp van Agractie. Als voorbeeld noemt hij het uit de wet schrappen van de zogenoemde Kritische Depositie Waarde (KDW), de maximaal vastgestelde hoeveelheid stikstof die de natuur aankan. Kemp: "Ik verwacht dat het kabinet nu heeft gezien: we moeten hier echt iets aan gaan doen, want het wantrouwen is zó groot. Wij verwachten dat Rutte en Remkes het echt serieus gaan nemen." Volgens Jeroen van Maanen van de Nederlandse Melkveehouders Vakbond zijn de boeren gigantisch teleurgesteld. "Rutte had het probleem al lang kunnen oplossen. Maar dat is niet gebeurd. Nu is de maat vol." Van Maanen las ook een verklaring voor namens de acht boerenorganisaties die woensdag een voorbespreking hielden. "We hebben een handreiking gedaan. Die heeft het kabinet niet aangepakt. Daardoor is het geschonden vertrouwen niet hersteld. Daarom wachten wij op wat het kabinet ons gaat bieden. De bal ligt bij kabinet." Volgens Van den Oever "zijn we terug bij af". "Nu zijn de vergaderboeren uitgewerkt en moeten de actieboeren weer aan de gang." Om wat voor acties het gaat kan hij nog niet zeggen. "Dat moeten we overleggen, maar we bedenken iets speciaals. Als ik de gemoederen zo zag denk ik wel: dit gaat escaleren."||https://nos.nl/artikel/2439519-boerenorganisaties-fel-over-stikstofoverleg-dreigen-met-hardste-acties-ooit
2022-08-05||Nog een 'reuzenpenisplant' in bloei in Leidse Hortus botanicus|| Voor de tweede keer dit jaar staat een 'reuzenpenisplant' in de Hortus botanicus Leiden in bloei. Volgens de Leidse plantentuin is het uitzonderlijk dat twee exemplaren van deze plant zo kort achter elkaar bloeien. Het is de derde keer in tien jaar tijd dat de plant groeit in Nederland. In juli bloeide de eerste Amorphophallus titanum, zoals de plant officieel heet, in de botanische tuin. Een andere soort 'penisplant', de Amorphophallus decus-silvae, kwam vorig jaar oktober tot bloei. Reuzenpenisplanten hebben volgens de botanische tuin circa tien jaar nodig om genoeg energie op te bouwen om te kunnen bloeien. De plant die nu bloeit, wordt binnenkort bestoven met het stuifmeel van de plant die vorige maand bloeide. Op die manier wil de Hortus botanicus nieuwe penisplanten kweken, meldt Omroep West. De bloeiperiode van de reuzenpenisplant duurt zo'n twee dagen. Op de eerste dag verspreidt de kelk een stinkende geur om vliegen aan te trekken. Die geur, die wordt omschreven als rottend vlees, is in de wijde omgeving te ruiken. Daarna bloeit hij nog een dag zonder geur. De hortus verwacht dat de plant vanavond helemaal open zal zijn en blijft daarom extra lang open. Ook is de plant via een livestream te bekijken. In de natuur komt de reuzenpenisplant alleen voor in de regenwouden van West-Sumatra. De plant wordt bedreigd, omdat het natuurlijke leefgebied zwaar onder druk staat.||https://nos.nl/artikel/2439518-nog-een-reuzenpenisplant-in-bloei-in-leidse-hortus-botanicus
2022-08-05||Stroomkabels Oekraïense kerncentrale Zaporizja geraakt door artillerievuur|| Bij de kerncentrale bij Zaporizja zijn bij beschietingen hoogspanningskabels geraakt, meldt het Oekraïense staatsenergiebedrijf Energoatom. De centrale is sinds begin maart in handen van de Russen. Het pro-Russische bestuur van de nabijgelegen stad Enerhodar stelt volgens persbureau Interfax dat de stroom die nodig is voor het veilig functioneren van de centrale is afgesneden. Energoatom zegt dat de centrale nog werkt en dat er geen verhoogde stralingsniveaus zijn gemeten. Volgens het het pro-Russische bestuur zijn de kabels geraakt door Oekraïens artillerievuur tijdens een ploegenwisseling. Het staatsenergiebedrijf zegt juist dat de kabels zijn geraakt door Russische beschietingen. Op het terrein van de kerncentrale is volgens Interfax ook een brand uitgebroken. De brandweer is aanwezig, maar kan niets doen omdat er nog stroom staat op de geraakte hoogspanningskabels. Wat betekent de kerncentrale voor het land? In deze video wordt het belang van de centrale uitgelegd: De chef van het Internationaal Atoomenergieagentschap (IAEA), Rafael Grossi, zei deze week dat de situatie bij de centrale "volledig uit de hand loopt" en dat "elk principe van nucleaire veiligheid wordt geschonden". Hij wil dat het Atoomenergieagentschap zo snel mogelijk toegang krijgt tot de centrale om de boel te stabiliseren.||https://nos.nl/artikel/2439509-stroomkabels-oekraiense-kerncentrale-zaporizja-geraakt-door-artillerievuur
2022-08-05||Rutte biedt excuses aan voor communicatie over stikstofkaart|| Premier Rutte heeft aan onder meer boerenorganisaties zijn excuses aangeboden voor de communicatie rond de stikstofkaart die begin juni door het kabinet is gepresenteerd. Dat maakte hij bekend na afloop van de gesprekken die hij en bemiddelaar Remkes vandaag hadden met belanghebbenden in de stikstofkwestie. Begin juni presenteerde stikstofminister Van der Wal een kaart waarop per gebied was aangegeven hoeveel stikstofreductie er gerealiseerd zou moeten worden. De kaart leidde tot grote ophef bij onder meer boerenorganisatie LTO Nederland en de actiegroepen Agractie en Farmers Defence Force. In zijn verklaring neemt Rutte geen afstand van de kaart. Volgens hem laat deze de feitelijke situatie zien, maar kunnen boeren daar niet direct uit afleiden hoeveel stikstof zij straks mogen uitstoten. De kaart leidt volgens hem tot grote verwarring. "Die misverstanden trekken we ons aan en we hebben daar excuses voor gemaakt", zegt Rutte. Hij zegde toe dat het kabinet "de communicatie gaat verbeteren". Volgens bemiddelaar Remkes komt de kaart niet meer centraal te staan in de vervolggesprekken. "Het kaartje is niet van een zodanige importantie of exactheid dat de individuele boer hieruit conclusies kan trekken." De kaart leidde ook onder stikstofexperts tot kritiek. Zo vertelde hoogleraar milieu en duurzaamheid Jan Willem Erisman van de Universiteit Leiden dat de kaart veel te gedetailleerd is, waardoor de indruk ontstaat dat alle percentages per gebied al vastliggen. Ondanks de ophef die de kaart in eerste instantie veroorzaakte, heeft Van der Wal meermalen benadrukt dat zij achter de publicatie ervan blijft staan. Wel nuanceerde zij onder meer in een brief die zij 15 juli aan Tweede Kamerleden stuurde dat de kaart "niet een blauwdruk die provincies één-op-één moeten toepassen". Provincies hebben de ruimte om daar eigen inkleuring aan te geven. Ook sprak zij over een "houtskoolschets, een vertrekpunt". In eerste instantie waren de provincies onaangenaam verrast over de kaart. Zo liet onder meer Drenthe weten die niet te gaan gebruiken. De woorden van Van der Wal stelden de provincies enigszins gerust. Het Interprovinciaal Overleg (IPO) reageerde op de brief dat het er "tevreden over is dat het kaartbeeld van tafel is. Het ligt nu aan de provincies om in te vullen hoe ze met het stikstofprobleem omgaan." Maar ook zonder kaart blijven er nog veel hete hangijzers voor boerenorganisaties. Kaart of niet: het kabinet wil nog altijd dat de totale stikstofuitstoot in Nederland in 2030 50 procent lager is. En een groot deel daarvan moet voor rekening van de boerensector komen.||https://nos.nl/artikel/2439507-rutte-biedt-excuses-aan-voor-communicatie-over-stikstofkaart
2022-08-05||Doden bij Israëlische aanval op Gaza, Islamitische Jihad vuurt raketten af|| De recent opgelopen spanning tussen Israël en Gaza lijkt vandaag tot een uitbarsting te zijn gekomen, nadat bij Israëlische luchtaanvallen op Gaza meerdere doden en gewonden zijn gevallen en militante Palestijnen raketten afvuren op Israël. De Palestijnse autoriteiten zeggen dat bij de Israëlische aanvallen tot nu toe zeker tien doden zijn gevallen. Het Israëlische leger spreekt van vijftien doden. Volgens Hamas, de militante groepering die het voor het zeggen heeft in Gaza, is onder de dodelijke slachtoffers een meisje van vijf. Ook is een leider van de terroristische groepering Islamitische Jihad gedood. Het gaat om Tayseer Jabari, de commandant van de groep in het noorden van Gaza. Israël zegt doelen in Gaza te bestoken na dagen van dreigementen door Islamitische Jihad. Afgelopen week werd Bassam al-Saadi, een hooggeplaatst lid van de groep, door Israël opgepakt op de Westelijke Jordaanoever. Bij die actie kwam een Palestijnse tiener van Islamitische Jihad om het leven. De groepering dreigde daarna met vergelding, en daardoor liepen de spanningen met Israël verder op. De Israëlische premier Lapid zei eerder vandaag dat de regering niet wil dat "terroristische organisaties in de Gazastrook" de agenda van de regio bepalen. "Iedereen die probeert Israël schade toe te brengen moet weten: we weten je te vinden." Het Israëlische leger zegt voorlopig door te gaan met het bestoken van "terroristische doelen" in de Gazastrook. Het heeft naar eigen zeggen onder meer een militaire locatie aangevallen die Islamitische Jihad zou gebruiken voor de productie van explosieven. Ondertussen klinkt ook in steden in het midden en zuiden van Israël het luchtalarm. Volgens Israëlische media zijn er 46 raketten vanuit Gaza op Israël afgevuurd, waarvan er 33 zijn onderschept door het luchtafweersysteem. Islamitische Jihad zegt dat het meer dan honderd raketten heeft afgevuurd op Israëlische steden, waaronder Tel Aviv. Over eventuele slachtoffers aan Israëlische zijde is nog niets bekendgemaakt. Het lijkt te gaan om de ernstigste escalatie tussen Israël en Gaza sinds de twee partijen vorig jaar mei twee weken lang een gewapend conflict uitvochten. Egypte gaat bemiddelen tussen Israël en de Palestijnen, meldt de Egyptische staatszender Extra News. Er worden door Israël vaker luchtaanvallen uitgevoerd op Gaza, maar dit keer heeft Israël ook de grenzen met Gaza gesloten en extra troepen naar de grens gestuurd. Daarnaast gelden in een straal van 80 kilometer rondom het gebied ook maatregelen in Israël, dat spreekt van een "speciale situatie". Scholen zijn er gesloten en er gelden strenge regels voor openbare activiteiten. Onduidelijk is nog welke doelen Israël in Gaza precies heeft geraakt, maar er zijn onder meer rookpluimen te zien die komen uit een hoog gebouw in Gaza-Stad. Chaos bij een locatie die is getroffen door één van de luchtaanvallen: Islamitische Jihad zegt dat het geweld de schuld is van Israël. Volgens leider Ziad al-Nakhalah gelden er "geen rode lijnen". "We gaan het gevecht aan en strijders van het Palestijnse verzet moeten samenkomen om deze agressie tegen te gaan". Hoewel Hamas de macht in handen heeft in Gaza, is Islamitische Jihad ook een invloedrijke extremistische groepering in het gebied. Net als Hamas is Islamitische Jihad regelmatig betrokken bij het afvuren van raketten op Israëlische burgerdoelen. Omdat Hamas de controle heeft over het gebied, houdt Israël die organisatie ook verantwoordelijk voor acties van Islamitische Jihad. De Israëlische minister van Defensie Benny Gantz bezocht vandaag enkele gemeenten in het gebied rondom Gaza. Regelmatig komt het openbare leven daar stil te liggen als er dreiging is vanuit Gaza of als steden doelwit worden van raketten. Gantz beloofde de bewoners alles te doen om het "normale leven te herstellen". In de buurt van Gaza demonstreerden ondertussen honderden Israëliërs om de teruggave van de stoffelijke overschotten van twee Israëlische militairen. Daarbij negeerden ze twee controleposten van de Israëlische politie. Hamas weigert de lichamen al jarenlang terug te geven. Ook eisten ze dat een Ethiopisch-Israëlische militair wordt vrijgelaten, die door Hamas wordt vastgehouden. Levende gevangengenomen Israëlische militairen en lichamen van overleden militairen zijn door Hamas in het verleden gebruikt om honderden Palestijnen vrij te krijgen uit Israëlische gevangenissen. Israël zegt dat de teruggave een voorwaarde is om de al jaren durende economische blokkade op te heffen. Volgens Hamas is juist die blokkade een van de redenen om aanvallen uit te voeren op Israël.||https://nos.nl/artikel/2439506-doden-bij-israelische-aanval-op-gaza-islamitische-jihad-vuurt-raketten-af
2022-08-05||Ondanks ambities van kabinet zijn er minder koopwoningen gebouwd|| Voor woningzoekenden zal het de komende tijd niet makkelijker worden om een nieuwbouwwoning te kopen. Uit de nieuwbouwmonitor van de TU Delft blijkt dat het aantal opgeleverde en verkochte nieuwbouwwoningen is afgenomen. Die daling is eind 2021 al ingezet, blijkt uit de monitor. De neerwaartse trend lijkt nu, met 4500 opgeleverde en 5500 verkochte nieuwbouwwoningen, op een niveau te zijn gekomen dat vergelijkbaar is met dat van tijdens de kredietcrisis in 2013. Toen bereikte het aanbod op de woningmarkt een dieptepunt. En op basis van het aantal verleende bouwvergunningen is de verwachting dat het niet snel beter zal gaan. "Zorgelijk", noemt hoogleraar woningmarkt Peter Boelhouwer (TU Delft) de situatie. "Als er minder nieuwbouw beschikbaar komt, heeft dat een negatieve invloed op de doorstroom op de huizenmarkt", zegt hij in het NOS Radio 1 Journaal. Volgens Boelhouwer is er sprake van een "perfecte storm" op de koopwoningmarkt. "Gemeentes hebben te weinig medewerkers om nieuwe vergunningen te beoordelen. Daaraan kun je al zien dat het aanbod de komende tijd ook minder zal zijn." Voor het aanbod dat er wel is, zijn volgens Boelhouwer te weinig kopers. Dat heeft volgens de hoogleraar te maken met duurder bouwmateriaal en de locaties waarvoor gemeentes bouwvergunningen verlenen. "Gemeentes blijven inzetten op dure appartementen in de stad. Projectontwikkelaars willen het liefst meer aan de randen bouwen, maar daar krijgen ze weinig mogelijkheden voor." Hoe ontstond de wooncrisis eigenlijk? NOS op 3 zocht het uit: Voor de bouwsector zijn verder stikstofafspraken van groot belang. Deskundigen vrezen dat projecten waarop nu nog een stikstofvrijstelling van toepassing is, door de rechter worden stopgezet, staat in de monitor. Daar komt in januari een nieuwe omgevingswet bij. Boelhouwer: "Gemeentes en deskundigen vrezen dat deze wet nog meer vertraging gaat opleveren door meer bezwaarschriften en procedures." In de kabinetsplannen staat dat een derde van het aanbod van nieuwbouw in het betaalbare segment moet vallen. Hierdoor komt de financiering van woningbouwlocaties nog verder onder druk te staan, zeggen de onderzoekers. Beleggers zouden bovendien hun investeringen in nieuwe huurwoningen heroverwegen nadat het kabinet bekend had gemaakt te overwegen de vrijehuursector te reguleren. Hiermee lijken de ambities van het kabinet om binnen tien jaar 900.000 huizen te bouwen volgens Boelhouwer ver uit het zicht. "Als je voor de komende twee jaar naar de bouwvergunningen kijkt, dan ziet het er niet goed uit." Om de ambitie te halen moet er volgens hem in de tweede helft van dit decennium 30 procent extra worden gebouwd. "Dat lijkt mij onmogelijk." "We beseffen dat het een grote opgave is", zegt een woordvoerder van het ministerie van Binnenlandse Zaken in een reactie. "We zijn afhankelijk van veel factoren die zich niet laten beïnvloeden, zoals de krapte op de arbeidsmarkt, rente-ontwikkeling en prijsstijging van bouwmaterialen. Daar waar met overheidsbeleid ontwikkelingen wel te beïnvloeden zijn, doen we dat ook." Volgens het ministerie zijn er het afgelopen half jaar al veel afspraken gemaakt met provincies, gemeenten, corporaties en marktpartijen. "Provincies bevestigen dat onder voorwaarden meer dan 900.000 woningen gebouwd kunnen worden", zegt een woordvoerder.||https://nos.nl/artikel/2439497-ondanks-ambities-van-kabinet-zijn-er-minder-koopwoningen-gebouwd
2022-08-05||Remkes na stikstofoverleg: er is sprake van een stevige vertrouwenscrisis|| LTO-voorzitter Van der Tak zegt dat het eerste verkennende gesprek met stikstofbemiddelaar Remkes, andere boerenorganisaties en het kabinet "op dit moment te weinig" heeft opgeleverd. Er is volgens hem beweging gekomen, maar premier Rutte en de betrokken ministers hebben uiteindelijk niet genoeg geboden, vindt hij. Volgens Van der Tak was het gesprek "stevig en zwaar". "De zaak is voor vandaag klaar", zei hij "Het is echt voor onze boerenbedrijven een enorme opgaaf. We verwachten dat het kabinet de bal zeer voortvarend oppakt." Stikstofbemiddelaar Remkes zei na afloop van het gesprek dat er sprake is van "een stevige vertrouwenscrisis" in Nederland, en dat die niet alleen gaat over de aanpak van het stikstofprobleem. Hij zei dat er in elk geval nog een tweede gesprek nodig is om uit de impasse te komen. Dat gesprek zal eind augustus plaatsvinden. Reacties van Remkes, Rutte en Van der Tak in beeld: Remkes zei dat hij al voordat hij werd aangesteld het beeld had dat de verhoudingen tussen burgers en overheid "niet vrolijk stemden", en toen hij aan de slag ging "werd dat inzicht verdiept". De "onafhankelijk voorzitter", zoals zijn rol officieel heet, ziet de oorzaak in jaren van "zwalkend beleid", zegt hij. Ook het oplossen van stikstofprobleem is jarenlang vooruit geschoven. Hij zegt het volstrekt begrijpelijk te vinden dat boeren grote onzekerheid over hun toekomst voelen. Op de vraag of het zou helpen als het kabinet nog aan de stikstofplannen wil sleutelen, antwoordde Remkes: "Dat kan natuurlijk zeker de kou uit de lucht nemen. En wat dat betreft hoop ik dat het huiswerk dat nu gemaakt wordt, daartoe leidt." Bij dit eerste gesprek zaten naast LTO tien boerenorganisaties aan tafel, die zo'n 2500 boeren vertegenwoordigen. LTO Nederland is met 30.000 leden veruit de grootste gesprekspartner. LTO sprak onder andere ook namens de actiegroepen Agractie en Farmers Defence Force met ieder 10.000 tot 15.000 leden. Nederland telt circa 54.000 boeren. Van het kabinet waren premier Rutte en de ministers Van der Wal (stikstof), Staghouwer (landbouw) en Harbers (infrastructuur) aanwezig. Rutte zei na afloop dat het "een open gesprek" was "met veel emoties en grote zorgen". Volgens hem heeft de kabinetsdelegatie excuses aangeboden voor de gebrekkige communicatie rond het kaartje dat op 10 juni bij stikstofplannen van Van der Wal zat. Verder zei hij dat hij nu nog niet over het aanpassen van de kabinetsplannen wil praten. "Het kabinet gaat wel inhoudelijke uitleg geven waarom het 50 procent stikstofreductie in 2030 wil en niet pas in 2035, zoals wettelijk ook zou kunnen." Het kabinet wil ook afspraken maken met de boerenorganisaties over een aantal concrete problemen, zoals de zogenoemde PAS-melders, de manier waarop de stikstofuitstoot wordt gemeten, de ingewikkelde regelgeving voor biologische boeren en innovatietechnieken. De gesprekspartners hebben ruim vier uur bij elkaar gezeten in het provinciehuis in Utrecht. Dat was veel langer dan verwacht. Remkes werd begin juli aangewezen als 'onafhankelijk voorzitter' voor het gesprek tussen boeren en kabinet over de stikstofplannen. De 71-jarige VVD'er moet ervoor zorgen dat de dialoog weer op gang komt. Bekijk ook deze tijdlijn van de stikstofcrisis:||https://nos.nl/artikel/2439490-remkes-na-stikstofoverleg-er-is-sprake-van-een-stevige-vertrouwenscrisis
2022-08-05||China schort dialoog over klimaat en militaire gesprekken met VS op|| China stopt voorlopig met gesprekken op hoog militair niveau met de VS en legt de klimaatdialoog tussen de landen stil. Ook op andere gebieden schort China de samenwerking met Washington op, als reactie op het bezoek van toppoliticus Nancy Pelosi aan Taiwan. China wil bijvoorbeeld niet langer meewerken aan het terugnemen van illegale Chinese migranten en het gezamenlijk voorkomen van grensoverschrijdende misdaad en de aanpak van drugshandel. Naast de maatregelen gericht op de samenwerking met Amerika, treft China ook sancties tegen Pelosi persoonlijk en haar familie. Wat die sancties inhouden is onduidelijk. In een verklaring zegt China haar acties op te vatten als "gemeen en provocatief". Pelosi bracht als voorzitter van het Huis van Afgevaardigden een bezoek aan Taiwan, hoewel haar dat ook van Amerikaanse zijde was afgeraden. De VS op zijn beurt heeft de Chinese ambassadeur ontboden om de militaire oefeningen van China rondom Taiwan en hem aangesproken op de "provocatieve acties" van China. Daarbij werden onder meer raketten over Taiwan geschoten, in de richting van Japan. Vijf raketten landden in de exclusieve economische zone (EEZ) van Japan. China erkent de EEZ van Japan niet en zegt binnen internationale wet- en regelgeving te hebben gehandeld. Het stilleggen van de klimaatdialoog is mogelijk een gevoelige diplomatieke klap voor de VS. De laatste jaren is vooruitgang geboekt met dank aan de inspanningen van de Amerikaanse klimaatgezant John Kerry en zijn Chinese collega Xie Zhenhua. De VS en China, de twee grootste uitstoters van broeikasgas, tekenden tot verrassing van velen vorig jaar een onderling klimaatakkoord in de kantlijn van de klimaattop in Glasgow. Daarin zegde China onder meer voor het eerst toe methaanuitstoot terug te dringen. "De VS en China hebben geen gebrek aan verschillende inzichten", zei Kerry daarover. "Maar als het gaat om klimaat is samenwerking de enige manier om dat voor elkaar te krijgen." Wordt Taiwan het toneel van de volgende grote oorlog? NOS op 3 legt het uit in deze video: Door de aankondiging de gezamenlijke strijd tegen drugshandel op te schorten, ondervindt Amerika mogelijk gevolgen op het gebied van de aanpak van de pijnstiller fentanyl. Dat is een opioïde die vele malen sterker is dan morfine. In de VS vallen jaarlijks tienduizenden doden door illegaal geproduceerde fentanyl. China is het belangrijkste herkomstland van illegale fentanyl of grondstoffen voor het middel.||https://nos.nl/artikel/2439488-china-schort-dialoog-over-klimaat-en-militaire-gesprekken-met-vs-op
2022-08-05||Nijmegen mag studenten niet uitsluiten van eenmalige energietoeslag|| De gemeente Nijmegen mag niet alle studenten uitsluiten van de eenmalige energietoeslag voor huishoudens met een laag inkomen. De rechtbank in Arnhem heeft dat bepaald in een zaak die was aangespannen door een student. De uitspraak kan gevolgen hebben voor studenten in het hele land. Omdat de woonsituatie van studenten sterk uiteenloopt, had minister Schouten gemeenten geadviseerd om ze allemaal uit te sluiten van de energietoeslag. Ongeveer de helft van de studenten woont nog thuis en veel uitwonende studenten betalen een kamerprijs inclusief energiekosten. Volgens Schouten is de individuele bijzondere bijstand daarom een geschikter middel om studenten te compenseren. Dat oordeel kwam de minister op forse kritiek van juristen te staan en ook de rechter ziet dat dus anders. Door studenten uit te sluiten houden gemeenten geen rekening met hun feitelijke woonsituatie en gaan ze voorbij aan het doel van de wet, luidde het oordeel van de rechter.  "Onder studenten bevinden zich ook huishoudens of alleenstaanden die zich voor wat betreft inkomen en energiekosten in precies dezelfde situatie bevinden als niet-studenten die wél in aanmerking komen voor het eenmalig categoriaal verstrekken van de energietoeslag", aldus de rechter. Door studenten uit te sluiten wordt er volgens de rechtbank een onterecht onderscheid gecreëerd en komen studenten als groep onterecht niet in aanmerking voor de compensatie.  De Landelijke Studentenvakbond (LSVb) is blij met de uitspraak. "Dit is een belangrijk moment voor studenten in heel Nederland", zegt voorzitter Joram van Velzen. "Er wordt nu letterlijk gezegd dat studenten niet uitgesloten mogen worden van de toeslag. Niet alleen in Nijmegen, maar ook in andere steden hebben zij dus recht op compensatie." De gemeente Zwolle had eerder al bepaald dat studenten in de stad wél recht hebben op een energietoeslag.||https://nos.nl/artikel/2439485-nijmegen-mag-studenten-niet-uitsluiten-van-eenmalige-energietoeslag
2022-08-05||Gevaar in 'bommenbos' Berlijn, waar nog iedere dag oorlogsmunitie binnenkomt|| De situatie rond een munitiedepot in een bos in Berlijn blijft precair. Een brand in het omliggende bos is grotendeels onder controle, maar bij het depot vinden nog altijd ontploffingen plaats. De brandweer heeft moeite om de opslagplaats te benaderen.  Inmiddels is het leger met tanks aanwezig om de brandweer te helpen. De tanks walsen gekapte bomen en ander groen plat om bufferzones te creëren tussen het munitiedepot en het bos. Een commandant van de Explosieven Opruimingsdienst is in een tank naar het depot gebracht om met eigen ogen de situatie in te schatten. Voorlopig blijft een zone van 1 kilometer rond het terrein verboden gebied. Daardoor zijn een snelweg en de spoorlijn naar Potsdam gestremd. Het terrein in het Grunewald, een bos in het zuidwesten van de Duitse hoofdstad, wordt door de politie gebruikt om gevonden explosieven gecontroleerd tot ontploffing te brengen. De opruimingsdienst van de politie wordt meerdere keren per dag opgeroepen; in totaal zo'n 900 keer per jaar. Vrijwel altijd gaat het om niet ontplofte granaten, raketten of bommen van geallieerden uit de Tweede Wereldoorlog. Gevonden explosieven worden op de vindplaats al onschadelijk gemaakt. Daarna worden ze opgeslagen in het depot in het Grunewald. Op een open veld worden de explosieven later bij elkaar gelegd en tot ontploffing gebracht. Volgens de Berliner Zeitung zijn er zes tot acht grotere detonaties per jaar en nog eens zeventig kleinere. Tegen de krant Berliner Morgenpost zegt een commandant van de opruimingsdienst dat eerst de granaten worden ontstoken. In de kraters die daardoor ontstaan worden de zwaardere bommen gelegd. Omdat de grond in de winter te hard is en het in de zomer te droog is, gebeuren zulke ontploffingen alleen in het voor- en najaar. De Sprengplatz in het Grunewald bestaat al sinds 1950. Stadsbestuurders en oppositiepartijen vragen zich nu hardop af of het terrein in de stad moet blijven, of dat naar een buitengebied moet worden uitgeweken. De politie heeft zelf al gezegd dat er in de stad geen alternatieve terreinen zijn, en dat er daarbuiten onvoldoende opslagcapaciteit is. Berlijn zal vermoedelijk nog decennialang een terrein als in het Grunewald nodig hebben, schrijft de Berliner Morgenpost. Volgens schattingen liggen alleen al in Berlijn nog ruim 4000 niet-ontdekte bommen. Ook in andere delen van Duitsland is niet-ontplofte munitie uit de oorlog nog een probleem. In de deelstaat Brandenburg, die rond Berlijn ligt, is alleen al vorig jaar 328 ton aan explosieven gevonden. Daaronder waren zo'n 24.000 granaten, 4400 antitankraketten en 2400 bommen.||https://nos.nl/artikel/2439483-gevaar-in-bommenbos-berlijn-waar-nog-iedere-dag-oorlogsmunitie-binnenkomt
2022-08-05||Levenslang voor fatale brand in woon- en winkelcomplex Taiwan|| De vrouw die in oktober vorig jaar brand stichtte in een woon- en winkelcomplex in Taiwan, is veroordeeld tot een levenslange gevangenisstraf. Bij de brand in de stad Kaohsiung kwamen 46 mensen om het leven en raakten er tientallen gewond. De verdachte was aangeklaagd voor moord en had daarvoor de doodstraf kunnen krijgen, maar volgens de rechtbank kan moord niet worden bewezen. De 51-jarige vrouw is veroordeeld voor brandstichting en nalatigheid met de dood tot gevolg. De dader woonde zelf in het complex, samen met haar vriend. Die zou haar hebben bedrogen en daarom wilde ze volgens de aanklagers wraak nemen. Het is niet bekend of haar vriend een van de slachtoffers van de brand is. Nog steeds is onduidelijk hoe ze de brand precies heeft veroorzaakt; de vrouw heeft tegenstrijdige verklaringen afgelegd. Wel is zeker dat ze een brandend voorwerp in haar appartement achterliet en toen vertrok. De aanklagers willen dat de vrouw alsnog veroordeeld wordt voor moord en gaan daarom in beroep tegen de uitspraak.||https://nos.nl/artikel/2439477-levenslang-voor-fatale-brand-in-woon-en-winkelcomplex-taiwan
2022-08-05||Verdachte wil zelf levenslang voor moord op vriendin in Valkenswaard|| Een man uit Eindhoven vindt dat hij levenslang moet krijgen voor de moord op zijn vriendin in Valkenswaard. De man van 46 bracht de vrouw in februari dit jaar met een mes om het leven. Tijdens een tussentijdse zitting in de rechtbank van Den Bosch vanochtend zei de advocate van de man dat haar cliënt spijt heeft van zijn daad. "Als hij geen levenslang krijgt, wil hij dat wel", aldus de advocate. De psycholoog en psychiater die de man onderzochten vinden hem volledig ontoerekeningsvatbaar en hebben tbs met dwangverpleging geadviseerd. De man was in het verleden psychotisch, maar wist dat met medicijnen onder controle te krijgen. Toen hij een relatie kreeg met een vrouw van 33 uit Eindhoven stopte hij met de medicatie "omdat zij niet van antipsychotica hield". Hierdoor kwamen zijn wanen terug. Op 1 februari, in een bed and breakfast in Valkenswaard, dacht de man dat hij zijn vriendin "van iets heel ergs moest redden". Hij sloeg haar vervolgens neer met een fles en stak haar dood met een mes. De man heeft benadrukt dat het zijn eigen keuze was om te stoppen met zijn medicijnen, meldt Omroep Brabant. Hij was vandaag zelf niet aanwezig bij de tussentijdse zitting. In oktober wordt de zaak inhoudelijk behandeld.||https://nos.nl/artikel/2439476-verdachte-wil-zelf-levenslang-voor-moord-op-vriendin-in-valkenswaard
2022-08-05||Energiebedrijven bezorgd over klanten met een te laag maandbedrag|| Energiebedrijven maken zich zorgen over de te verwachten betalingsproblemen als klanten hun jaarafrekening krijgen. Veel mensen betalen maandelijks een te laag bedrag voor hun energiekosten, waardoor ze aan het eind van het jaar een fors bedrag moeten bijbetalen. Bij Vattenfall betaalt een op de tien klanten 200 euro per maand te weinig. De Telegraaf schrijft daar vandaag over. Het bedrijf zei al begin juli dat klanten in het nauw komen door de prijsverhogingen. Eneco deelt die zorgen, zegt een woordvoerder. Bij hen moet een op de tien klanten op dit moment een bedrag ter hoogte van drie termijnbedragen bijbetalen bij de jaarafrekening. Dat bedrag wisselt en heeft te maken met het verbruik. Essent herkent het beeld ook en attendeert klanten hierop. Hoeveel klanten te weinig betalen maakt het bedrijf niet bekend. Volgens Vattenfall stellen sommige mensen hun termijnbedrag lager in dan nodig omdat ze het simpelweg niet kunnen betalen. Maar er zijn ook mensen die hun verbruik te laag inschatten. Via een app zien mensen hoeveel ze verbruiken in de zomer, en omdat dat lager is dan het termijnbedrag stellen ze dat naar beneden bij. Maar dat is niet realistisch, zegt een woordvoerder. "Het overgrote deel van wat je aan energie verbruikt, gebeurt in de wintermaanden. Die drie, vier maanden bepalen voor een groot deel jouw jaarbedrag." Ondanks de zorgen wil Vattenfall de mogelijkheid voor mensen om hun termijnbedrag zelf naar beneden bij te stellen niet blokkeren. "We hebben dat in het verleden wel eens geprobeerd, maar toen kregen we klachten. Mensen willen het zelf bepalen", zegt een woordvoerder. Daarnaast kan het mensen ook wat financiële ruimte geven om het termijnbedrag naar beneden bij te stellen, ook al komt de rekening uiteindelijk wel. Bij Eneco kunnen klanten, als hun termijnbedrag door Eneco naar boven is bijgesteld, het bedrag zelf online tot 20 procent naar beneden bijstellen. Als mensen nog minder willen betalen moeten ze contact opnemen met het bedrijf. Of Eneco dat toestaat verschilt per geval, zegt het bedrijf. "Het belangrijkste is dat we dan contact hebben met de klant, en dan kunnen we ook overgaan tot een betalingsregeling als dat nodig is." Eneco zegt dat het soms beter is om een te laag termijnbedrag te hebben wanneer mensen het echt niet kunnen betalen. "Als je een verlaging nooit toelaat, breng je mensen meteen in de problemen. Maar we proberen het wel te ontmoedigen en ze door te verwijzen naar hulp." De kosten voor een energiecontract zijn het afgelopen jaar enorm opgelopen. Uit cijfers die Nu.nl bij gaslicht.com heeft opgevraagd blijkt dat een nieuw energiecontract nu gemiddeld 6500 euro per jaar kost. Dat is ruim 4000 euro meer dan een jaar geleden. Daarbij wordt uitgegaan van een gemiddeld jaarverbruik van een huishouden van 3500 KWh elektriciteit en 1500 m3 gas. De tarieven voor mensen bij wie bijvoorbeeld het jaarcontract is afgelopen, of voor mensen die al in een variabel contract zaten kunnen lager uitvallen. Die 6500 euro geldt met name voor mensen die een nieuw contract moeten afsluiten, zegt het bedrijf, omdat ze bijvoorbeeld verhuizen van een huurhuis waar de energiekosten waren inbegrepen naar een huurhuis waar dat niet het geval is. Gaslicht.com laat weten dat ze vooral de laatste weken een enorme stijging van de prijs hebben gezien. Begin juli lag de gemiddelde prijs van een energiecontract nog op 5300 euro. Vooral sinds de zorgen over gaspijpleiding Nord Stream 1 liep de prijs op. Waar de prijs nog naartoe gaat is niet te zeggen. "We hebben dit nog nooit meegemaakt, aan een voorspelling ga ik me niet wagen", zegt een woordvoerder van Vattenfall.||https://nos.nl/artikel/2439475-energiebedrijven-bezorgd-over-klanten-met-een-te-laag-maandbedrag
2022-08-05||Kunstwerk Banksy van scheidsmuur Bethlehem duikt op in galerie Tel Aviv|| Een kunstwerk dat de Britse graffitikunstenaar Banksy jaren geleden aanbracht op de afscheidingsmuur op de Westelijke Jordaanoever is opgedoken in een galerie in Tel Aviv. Het is onduidelijk hoe het werk, een afbeelding van een rat met een katapult, in de Israëlische stad terecht is gekomen. Het Palestijnse bestuur spreekt van diefstal. Op de Westelijke Jordaanoever zijn meerdere werken van hem te vinden met kritische verwijzingen naar de Israëlische bezetting van Palestijns gebied. Daarom ligt de verplaatsing van de afbeelding met de rat naar Tel Aviv erg gevoelig. Banksy maakte het kunstwerk in 2007. Later werd over de afbeelding de tekst R.I.P. Rat gespoten, waarna onbekenden het stuk muur van twee vierkante meter verwijderden en naar een onbekende plek brachten. Een restaurateur heeft de bekladding verwijderd. Het is nog niet duidelijk hoe het stuk muur uiteindelijk in de Urban Gallery in Tel Aviv kon komen. Het Amerikaanse persbureau AP heeft met de galeriehouder gesproken, maar hij zegt alleen dat hij het van een Palestijn in Bethlehem heeft gekocht. Het werk moet zijn vervoerd met een speciale vrachtwagen, omdat het stuk beton honderden kilo's weegt. En het transport moet zeker één militaire controlepost zijn gepasseerd. De galeriehouder zegt dat hij aan alle wettelijke voorwaarden heeft voldaan, maar volgens een internationaal verdrag moeten bezettende machten voorkomen dat cultuurgoederen uit bezette gebieden worden verwijderd. "Dit is diefstal van eigendom van het Palestijnse volk", zegt een woordvoerder van het Palestijnse ministerie van Toerisme tegen AP. "Dit waren schilderijen van een internationale kunstenaar voor Bethlehem, voor Palestina en voor bezoekers van Bethlehem en Palestina. Dus ze overdragen, manipuleren en stelen, is absoluut een illegale handeling." De Israëlische galeriehouder zegt dat hij het werk alleen wil tentoonstellen en niet wil verkopen. Banksy heeft nog niet gereageerd op de nieuwe verblijfplaats van zijn werk. Volgens de galeriehouder zou Banksy er blij mee moeten zijn dat zijn politieke boodschap nu in Tel Aviv te zien is. Over Banksy zelf is nog altijd weinig bekend, maar aangenomen wordt dat hij uit Bristol komt. In zijn kunst verwerkt hij politieke boodschappen.||https://nos.nl/artikel/2439474-kunstwerk-banksy-van-scheidsmuur-bethlehem-duikt-op-in-galerie-tel-aviv
2022-08-05||Man krijgt waarschuwing voor ophangen antisemitisch spandoek in Haaksbergen|| Een man uit Haaksbergen die spandoeken met onder meer een antisemitische afbeelding aan het balkon van zijn huis hing, wordt niet vervolgd. De spandoeken leidden afgelopen februari tot felle reacties. De man van 59 wilde protesteren tegen de coronamaatregelen. Op de spandoeken aan zijn woning werd Tweede Kamervoorzitter Vera Bergkamp beledigd en stond een antisemitische karikatuur van een Jood. De spandoeken werden door de politie verwijderd. Het Centrum Informatie en Documentatie Israël (CIDI) en Kamervoorzitter Bergkamp deden aangifte. In beide gevallen heeft de man volgens het OM strafbaar gehandeld, maar toch krijgt hij geen straf. Het OM vindt dat gezien "de persoonlijke omstandigheden" van de man niet passend. Die omstandigheden worden niet toegelicht. De man krijgt wel een waarschuwing: als hij binnen een jaar nog een keer de fout in gaat wordt hij alsnog vervolgd. De man zei eerder tegen RTV Oost dat hij niet wist dat hij een antisemitisch spandoek had opgehangen. "De spandoeken hingen er omdat ik helemaal klaar was met het beleid, met het regime. Ik vind het verschrikkelijk wat de Joden in de oorlog is aangedaan. Dat mag nooit weer gebeuren. Geen uitsluitingen." Nadat de politie de spandoeken had weggehaald hing de man een nieuw doek op. Dat exemplaar mocht wel blijven hangen.||https://nos.nl/artikel/2439470-man-krijgt-waarschuwing-voor-ophangen-antisemitisch-spandoek-in-haaksbergen
2022-08-05||Overleg over stikstof loopt uit, LTO boos over 'eenzijdige berichtgeving'|| Het eerste gesprek van stikstofbemiddelaar Remkes met ministers en boerenorganisaties duurt langer dan gepland. Het was de bedoeling dat Remkes rond 13.30 uur een verklaring aan de pers zou geven, maar dat tijdstip werd uitgesteld. LTO Nederland is boos over de wijze waarop dit naar buiten is gebracht. Een woordvoerder van Remkes zei dat het langer duurt "omdat de sfeer zo goed is". LTO kan zich "nadrukkelijk" niet vinden in deze "eenzijdige berichtgeving", stelt de land- en tuinbouworganisatie op Twitter. "Het is tekenend voor het optreden van de overheid afgelopen tijd; eenzijdig en zonder afstemming." Het eerste, verkennende gesprek van de bemiddelaar met boerenorganisaties en leden van het kabinet begon rond 10.30 uur in het provinciehuis in Utrecht. De locatie was tot vanmorgen geheim gehouden. Remkes zei bij aankomst dat hij er zin in heeft. "Ja, natuurlijk. Anders zou ik er überhaupt niet aan beginnen." Hij wees erop dat het "in ieder geval mooi weer" is. Een van de gesprekspartners is land- en tuinbouworganisatie LTO. Die wil namens boerenorganisaties als Agractie en Farmers Defence Force een boodschap overbrengen. Er zijn nog zo'n tien andere boerenclubs aanwezig. LTO-voorman Van der Tak verwacht dat het een spannende dag gaat worden. "Een eerste verkennend gesprek en dat is ontzettend belangrijk voor onze boerengezinnen, in totaal zo'n beetje 30.000 mensen." Hij zei dat er veel van vandaag afhangt. "We verwachten echt iets van het kabinet. Laten we hopen dat er meer dan handreikingen gaan komen, waar we mee aan de gang kunnen." Het kabinet wordt vertegenwoordigd door premier Rutte en de ministers Van der Wal (stikstof), Staghouwer (landbouw) en Harbers (infrastructuur). Van der Wal zei vooraf dat ze geen verwachtingen heeft. "Ik wil vooral gaan luisteren, en dat gaan we nu doen." Rutte was gisteren op bezoek bij een melkveehouder in het Friese Koudum. Daar herhaalde hij nog een keer dat er wat het kabinet betreft geen taboes zijn. Maar hij wilde niet zeggen of er misschien nog ruimte is om iets aan de kabinetsplannen te veranderen. Er wordt vanuit de coalitie op gehamerd dat de stikstofdoelen - een halvering van de stikstofuitstoot - overeind blijven. Maar er zou volgens een aantal bronnen wel gesproken kunnen worden over bijvoorbeeld de termijn waarbinnen die bereikt moeten worden. In het regeerakkoord is afgesproken dat de deadline 2030 is. Als die grens opgerekt wordt, moeten de coalitiepartijen het daar eerst over eens worden.||https://nos.nl/artikel/2439466-overleg-over-stikstof-loopt-uit-lto-boos-over-eenzijdige-berichtgeving
2022-08-05||Zuid-Holland bedreigd om weghalen omgekeerde vlaggen langs wegen|| De provincie Zuid-Holland is bedreigd vanwege het weghalen van omgekeerde vlaggen langs wegen. Gedeputeerde Frederik Zevenbergen (VVD) zegt tegen Omroep West dat er meerdere aangiftes zijn gedaan. Zuid-Holland laat omgekeerde vlaggen verwijderen die een gevaar vormen voor de verkeersveiligheid. Vorige week riep de provincie actievoerders op om zelf de protestvlaggen weg te halen, maar hier werd geen gehoor aan gegeven. De naam van de aannemer die nu door de provincie is ingehuurd wordt geheimgehouden, uit angst voor nog meer bedreigingen. "Ik wil er zo weinig mogelijk aandacht aan geven", zegt gedeputeerde Zevenbergen over de ontvangen dreigementen. "Als ik vertel wat er in de berichten staat, zullen veel mensen dat schandalig vinden. Maar voor een aantal mensen is het ook een aanzet om ermee door te gaan." Al een aantal weken wapperen langs provinciale wegen in Zuid-Holland omgekeerde vlaggen, opgehangen door boeren en sympathisanten die tegen het stikstofbeleid van de overheid protesteren. Een aantal vlaggen werd door de provincie eerder al weggehaald, omdat ze loshingen, het zicht van camera's blokkeerden of het zicht op borden of verkeerslichten belemmerden. Op een provinciale weg in het Westland kwam een afgescheurde vlag op een rijdende auto terecht. Hierdoor gebeurde geen ongeluk, maar het was voor de provincie wel de aanleiding om in actie te komen. Van bedreigingen aan het adres van de aannemer die vlaggen gaat losknippen is volgens de provincie nog geen sprake. De verwijderde vlaggen worden overigens niet weggegooid. "Als je kan aantonen dat een vlag van jou is, dan mag je die komen halen", zegt een woordvoerder van de provincie. "Maar dan wel tegen de kosten die wij hebben moeten maken voor het veilig verwijderen van de vlag."||https://nos.nl/artikel/2439464-zuid-holland-bedreigd-om-weghalen-omgekeerde-vlaggen-langs-wegen
2022-08-05||Man uit Groningen gearresteerd voor afvaldumpingen op snelweg A7|| De politie heeft een 32-jarige Groninger gearresteerd voor het dumpen van afval op de A7. Ook wordt hij verdacht van brandstichting. Bij protestacties tegen de stikstofplannen zou de man in de nacht van 27 op 28 juli afval hebben gedumpt op de snelweg bij Frieschepalen. Een auto botste hier even later tegenop. De bestuurder kwam met de schrik vrij, maar de auto raakte zwaar beschadigd. Enkele dagen later, In de nacht van 31 juli op 1 augustus, werden pallets en afval met asbest gedumpt en in brand gestoken op de A7 bij Marum. Rijkswaterstaat moest een speciaal team inschakelen om het afval op te ruimen. De arrestant komt uit de Groningse gemeente Westerkwartier. Hij wordt verhoord in beide zaken. Ondertussen gaat het politieonderzoek door.||https://nos.nl/artikel/2439462-man-uit-groningen-gearresteerd-voor-afvaldumpingen-op-snelweg-a7
2022-08-05||'Chinese marineschepen, vliegtuigen passeren scheidslijn Straat van Taiwan'|| Chinese oorlogsschepen zijn in de Straat van Taiwan de officieuze grens korte tijd overgestoken. Volgens de Taiwanese regering zijn er tientallen bewegingen over de cruciale lijn waargenomen. Ook zouden gevechtsvliegtuigen uitgerust met raketten zich kort in verboden luchtruim hebben begeven. De Amerikaanse minister van Buitenlandse Zaken, Blinken, heeft verontrust op het bericht gereageerd. "Er is geen enkele reden voor het disproportioneel en escalerend optreden van China", zegt hij. Volgens Blinken blijven de Amerikaanse oorlogsschepen in het gebied paraat. Het is de tweede dag van Chinese militaire oefeningen rond Taiwan. Gisteren, bij de start van de vierdaagse oefening, vuurde China raketten af, die de kust van Taiwan passeerden. Taiwan is het middelpunt van oplopende spanning tussen China en de VS. Hoe dat zit, zie je in de video:  China begon met de oefening na het bezoek van Nancy Pelosi aan Taiwan. Peking ziet Taiwan als een afvallige provincie en daarom was het bezoek van de voorzitter van het Amerikaanse Huis van Afgevaardigden aan Taiwan in de ogen van Peking een provocatie. Taiwan heeft oorlogsschepen, vliegtuigen en raketsystemen in staat van paraatheid gebracht. "We beschermen de soevereiniteit en de nationale veiligheid door voorbereidingen te treffen voor oorlog, zonder oorlog op te zoeken", zei een legerwoordvoerder. Gisteren kwamen vijf Chinese raketten terecht in de buurt van het Japanse eiland Hateruma. De Japanse minister van Defensie sprak van "een ernstige bedreiging van de nationale veiligheid van Japan en de Japanners". China is van plan om tot zeker zondag door te gaan met de militaire oefeningen rond Taiwan. Pelosi bezoekt deze dagen een aantal Aziatische landen. Haar bezoek aan Taiwan was niet officieel aangekondigd. China waarschuwde Washington voor de consequenties. Toch besloot de prominente Democraat naar Taiwan te gaan, om te laten zien dat de VS achter het eiland staat en niet zal toestaan dat Taiwan geïsoleerd raakt door Chinese buitenlandpolitiek.||https://nos.nl/artikel/2439460-chinese-marineschepen-vliegtuigen-passeren-scheidslijn-straat-van-taiwan
2022-08-05||Drie schepen met graan verlaten Oekraïense havens|| Drie schepen met graan zijn vanochtend vanuit Oekraïense havens uitgevaren, in het kader van de deal tussen Rusland en Oekraïne om voedselexporten vanuit het land weer mogelijk te maken. Dat heeft het coördinatiecentrum in Istanbul, waar de naleving van de afspraken wordt bewaakt, bekendgemaakt. Ook Turkse ambtenaren en VN-personeel maken daar deel van uit. Volgens de organisatie is een van de schepen uitgevaren vanuit de belegerde havenstad Odessa: het gaat om de Navistar, varend onder Panamese vlag. Het schip vervoert 33.000 ton mais naar Ierland. Vlakbij Istanbul wordt de lading eerst geïnspecteerd door het coördinatiecentrum. Twee schepen vertrokken vanuit de havenstad Tsjornomorsk, iets ten zuiden van Odessa. De Rojen, varend onder Maltese vlag, heeft het Verenigd Koninkrijk als eindbestemming. Het Turkse schip Polarnet vaart naar Karasu, een Turkse haven aan de Zwarte Zee. In totaal vervoeren de schepen zo'n 58.000 ton mais. Oekraïne is een van de grootste graanproducenten ter wereld: in 2021, voor de oorlog, exporteerde Oekraïne zo'n 4 miljoen ton granen (mais, gerst en tarwe) per maand. De uitvoer ligt grotendeels stil sinds de Russische invasie in februari. Om de voedselvoorziening aan de rest van de wereld niet te veel in gevaar te brengen, maakten Rusland en Oekraïne vorige maand afspraken om de export via de Zwarte Zee toch mogelijk te maken, met Turkije en de VN als bemiddelaars. In het kader van die deal vertrok eerder deze week het eerste schip met graan vanuit Oekraïne, sinds het begin van de oorlog.||https://nos.nl/artikel/2439459-drie-schepen-met-graan-verlaten-oekraiense-havens
2022-08-05||Explosie in Amsterdam-Zuid: deur opgeblazen en ruit gesneuveld|| In de Diamantbuurt in Amsterdam-Zuid is vanochtend een explosief ontploft. Daardoor werd een portiekdeur die naar meerdere woningen leidt opgeblazen. Ook sneuvelde een ruit van een restaurant. Voor zover bekend raakte niemand gewond. De explosie was rond 5.45 uur vanochtend, meldt AT5. De knal was volgens de politie tot ver in de omgeving te horen. Mogelijk gaat het om zwaar, illegaal vuurwerk. Agenten hebben de straat afgezet en doen onderzoek. Er worden onder andere getuigen gehoord en camerabeelden bekeken.||https://nos.nl/artikel/2439456-explosie-in-amsterdam-zuid-deur-opgeblazen-en-ruit-gesneuveld
2022-08-05||Wekdienst 5/8: Boerenorganisaties praten met Remkes • Eredivisieseizoen van start|| Goedemorgen! Johan Remkes gaat in gesprek met boerenorganisaties (maar lang niet alle) en het eredivisieseizoen wordt afgetrapt in Heerenveen. Maar eerst het weer: Perioden met zon en op een enkele plek een buitje. Het wordt 20 tot 25 graden bij een matige tot vrij krachtige noordwestenwind. In het weekend is het droog en vrij zonnig. De temperatuur gaat geleidelijk omhoog. Het blijft droog. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Het is nog steeds een mysterie waarom sommige mensen na een coronabesmetting jarenlang blijven kwakkelen door het post-covidsyndroom, ook wel 'long covid' genoemd. Onderzoekers van het UMC Groningen hebben met een onderzoek onder 13.000 inwoners van Noord-Nederland nauwkeurig vastgesteld hoeveel patiënten chronische klachten houden na een corona-infectie. Een op de acht Nederlanders houdt langdurig klachten. "Het gaat met name om pijn op de borst, verlies van reuk en smaak, benauwdheid, vermoeidheid en spierpijn", zegt onderzoeksleider en hoogleraar psychosomatiek Judith Rosmalen. Het onderzoek wordt vandaag gepubliceerd in het toonaangevende wetenschappelijke tijdschrift The Lancet. In de haven van Den Oever is gisteren het beeld aangekomen dat maandag voor de kust van Texel werd gevonden. Archeologen gaan het beeld, dat mogelijk honderden jaren op de bodem lag, onderzoeken. De vissers die het beeld vonden noemden het 'Boegbeeld Barry'.  Fijne vrijdag!||https://nos.nl/artikel/2439449-wekdienst-5-8-boerenorganisaties-praten-met-remkes-eredivisieseizoen-van-start
2022-08-05||Eén op de acht coronapatiënten houdt langdurig klachten|| Het is nog steeds een mysterie waarom sommige mensen na een coronabesmetting jarenlang met hun gezondheid blijven kwakkelen door het post-covidsyndroom, ook wel 'long covid' genoemd. Wel hebben onderzoekers van het UMC Groningen, door onderzoek onder 13.000 inwoners van Noord-Nederland, nu nauwkeurig vastgesteld hoeveel patiënten chronisch blijven lijden na een corona-infectie. Eén op de acht Nederlanders had drie tot vijf maanden na de besmetting nog klachten. Het onderzoek gaat over besmettingen uit het eerste coronajaar. "Om precies te zijn gaat het om 12,7 procent van de patiënten", zegt onderzoeksleider Judith Rosmalen, tevens hoogleraar psychosomatiek. "Het gaat met name om pijn op de borst, verlies van reuk en smaak, benauwdheid, vermoeidheid en spierpijn." Het onderzoek wordt vandaag gepubliceerd in het toonaangevende wetenschappelijke tijdschrift The Lancet. Wat het onderscheidend maakt, zegt Rosmalen, is het feit dat deelnemers dezelfde vragenlijsten moesten invullen toen ze nog niet besmet waren. Want het UMCG doet al sinds 2006 via het zogeheten Lifelines-project onderzoek naar de gezondheidssituatie onder de algemene bevolking in Noord-Nederland. "Daarom hebben wij heel precies kunnen nagaan of mensen na een covid-infectie daadwerkelijk nieuwe klachten ontwikkelden of dat bestaande klachten veel erger werden." Er waren uiteraard ook deelnemers die niet besmet raakten. En deze groep heeft het de onderzoekers mogelijk gemaakt om nog nauwkeuriger vast te stellen of klachten die opkwamen tijdens de pandemie ook daadwerkelijk door het coronavirus werden veroorzaakt. "Door deze groep konden we ook rekening houden met veranderingen in klachten door andere oorzaken. De wisseling van seizoenen bijvoorbeeld. Of omdat mensen nieuwe ziektes ontwikkelden, of omdat de leefomstandigheden door de pandemie en de maatregelen veranderden.'' Nu de Groningse onderzoekers zo precies mensen met het post-covidsyndroom in het vizier hebben, hoopt Rosmalen met vervolgonderzoek onder deze specifieke groep de oorzaken van de chronische ziekte te verklaren. Want een oplossing is nog lang niet in zicht. En met name dat steekt Jan van Hoek, een patiënt die meedoet aan het onderzoek en al anderhalf jaar lijdt aan het post-covidsyndroom, "Ik herstel langzaam, maar ik heb geen flauw idee op welk punt je stopt met herstellen. En er is ook niemand die mij kan vertellen waar het heengaat, wat ik kan verwachten. En dat is pittig." Jan van Hoek hoopt antwoord te krijgen op de vraag of hij weer de oude wordt: Dankzij de grote hoeveelheid data uit het Lifelines-project is er de mogelijkheid om in bloedmonsters van deelnemers op zoek te gaan naar eiwitten die duiden op orgaanschade of langdurige ontstekingen die zijn veroorzaakt door het coronavirus. De onderzoekers gaan ook extra metingen doen bij een deel van de mensen met langdurige klachten. "We willen bij een deel van de Lifelines-deelnemers met long covid de schildklierfunctie meten, een inspanningstest afnemen, de autonome zenuwstelselfunctie bepalen en nog een aantal andere diagnostische tests uitvoeren," zegt Rosmalen. Daarnaast moet de longfunctie nader worden onderzocht. "We beschikken dankzij Lifelines over longfunctietesten van de afgelopen jaren", vertelt Rosmalen. "We kunnen de testen van mensen met long covid vergelijken met de testen voordat ze ziek werden. We kunnen dus nagaan of covid de longfunctie verslechtert, bij wie dat is gebeurd, en of juist die mensen langdurig klachten ervaren." In het onderzoek uit Groningen zijn alleen mensen onderzocht die besmet zijn geraakt in het eerste jaar van de pandemie, dus het is niet duidelijk hoeveel mensen het post-covidsyndroom hebben opgelopen na een infectie met virusvarianten als delta en omikron. Wel begint steeds duidelijker te worden dat covid-19 als chronische ziekte veel sociale en economische ellende zal blijven veroorzaken. Al zeker duizend zorgmedewerkers die aan het begin van de pandemie besmet raakten zijn hun baan kwijtgeraakt of staan op het punt die te verliezen, omdat ze al langer dan twee jaar niet meer kunnen werken. Volgens een analyse van de NOS zou het aantal ontslagen zorgmedewerkers in de komende jaren kunnen verdrievoudigen. Patiënt Jan van Hoek weet precies hoe verstrekkend corona kan zijn. "Simpelweg kunnen praten, een gesprek voeren was voor mij lange tijd niet haalbaar. Het mag nu toch wel duidelijk zijn dat deze ziekte meer is dan slechts 'een griepje.'" Rosmalen hoopt dat met het verdiepende onderzoek oplossingen dichterbij komen. "We willen dat de zorg die er nu is voor mensen met long covid veel beter wordt."||https://nos.nl/artikel/2439444-een-op-de-acht-coronapatienten-houdt-langdurig-klachten
2022-08-05||13 doden en tientallen gewonden bij brand in Thaise nachtclub|| Bij een brand in een uitgaansgelegenheid in Thailand zijn dertien bezoekers omgekomen. Ook raakten zeker 35 mensen gewond. Het ongeluk vond plaats in de provincie Chonburi, niet ver van de hoofdstad Bangkok. Alle slachtoffers hebben de Thaise nationaliteit, heeft een politiewoordvoerder bevestigd. Volgens lokale media brak de brand rond 01.00 uur (lokale tijd) uit. Op beelden op sociale media is te zien hoe bezoekers schreeuwend uit het pand rennen. Uit het gebouw komt dikke grijze rook: Wat de brand heeft veroorzaakt is nog onduidelijk. Premier Prayuth Chan-ocha heeft nabestaanden verzekerd dat zij overheidssteun zullen krijgen. Ook riep hij uitgaansgelegenheden op ervoor te zorgen dat er voldoende nooduitgangen zijn en de veiligheidsprotocollen in orde zijn.||https://nos.nl/artikel/2439443-13-doden-en-tientallen-gewonden-bij-brand-in-thaise-nachtclub
2022-08-05||Democraten alsnog eens over omvangrijk investeringsplan Biden|| De Democraten in de Amerikaanse Senaat zijn het eens geworden over een investeringspakket van miljarden dollars. Het pakket omvat grootschalige investeringen in onder meer groene energie en zorgverzekeringen, en het terugbrengen van het begrotingstekort met 300 miljard dollar. Met het pakket is 740 miljard dollar gemoeid, waarvan de helft bestemd is voor klimaat- en milieumaatregelen. Daarmee moet de CO2-uitstoot van de VS in 2030 worden gereduceerd met 42 procent ten opzichte van 2005.  Het gaat om een afgeslankte versie van president Joe Bidens ambitieuze Build Back Better-plan, waar binnen de partij lange tijd geen meerderheid voor te vinden was. Nu de Democraten alsnog overeenstemming hebben bereikt, neemt dat een belangrijke drempel weg voor goedkeuring in de Senaat. Omdat de partij maar de helft van de Senaat in handen heeft, moeten de Democraten unaniem voor plannen stemmen die de Republikeinen niet willen steunen. CNN meldt dat alle Republikeinen voornemens zijn om tegen te stemmen. De stem van vicepresident Kamala Harris is dan doorslaggevend. Het investeringspakket was een van de verkiezingsbeloften van Biden, die het succes van zijn presidentschap eraan had gekoppeld. Maar de originele versie - goed voor 3500 miljard dollar - kwam niet door het Congres. Sommige Congresleden vonden de plannen te ver gaan, anderen niet ver genoeg. Volgens Biden gaat het om de grootste investering in schone energie in zijn land ooit. Uiteindelijk ging senator Kyrsten Sinema uit Arizona - een cruciale stem - nu toch akkoord met een aangepaste versie. Zij lag aanvankelijk dwars omdat het pakket gefinancierd wordt door instelling van een minimumbelastingvoet van 15 procent voor bedrijven en de allerrijksten. Senator Joe Manchin, die het plan eerder tegenhield, ging vorige week al akkoord. Volgens Senaatsleider Chuck Schumer kan de Senaat zaterdag al beginnen met de stemming over het investeringspakket. Het Huis zou dan volgende week kunnen volgen.||https://nos.nl/artikel/2439442-democraten-alsnog-eens-over-omvangrijk-investeringsplan-biden
2022-08-05||Franse hulpdiensten overwegen reddingsplan voor witte dolfijn in Seine|| De Franse hulpdiensten overwegen een reddingsactie op touw te zetten voor een witte dolfijn die in de rivier de Seine is waargenomen. Omdat het dier sterk is vermagerd, maken de lokale autoriteiten zich zorgen. De beloega werd dinsdag voor het eerst gezien. Het dier zwemt momenteel in de Seine ter hoogte van de gemeente Vernon, op zo'n zeventig kilometer afstand van Parijs. Dit is beeld van de dolfijn in de Seine: De diersoort leeft normaal gesproken in de koude arctische wateren. Hoe de witte dolfijn in de Seine terecht is gekomen, is onduidelijk. Volgens de Franse krant Le Monde heeft de witte dolfijn meer dan dertig kilometer in één dag afgelegd. De autoriteiten roepen mensen op om niet te dichtbij te komen, zodat het dier niet gestrest raakt. "De uitdaging is nu om hem te voeden en hem naar de oceaan te begeleiden", zegt dierenwelzijnsorganisatie Sea Shepherd France. Omdat de Seine ernstig is vervuild, kan de beloega er volgens Sea Shepherd niet blijven. Daarnaast is het water erg "lawaaierig", terwijl walvisachtigen extreem gevoelig zijn voor geluid. Maar het dier uit het water takelen behoort niet tot de opties, zegt de organisatie. De brandweer, hulpdiensten en biologen houden de dolfijn nauwgezet in de gaten. Afgelopen mei besloten de Franse autoriteiten een orka te laten inslapen die dagenlang heen en weer zwom bij de monding van de Seine. Een reddingsactie, waarbij het dier terug naar zee werd gelokt met een drone met nagebootste orkageluiden, mocht niet baten.||https://nos.nl/artikel/2439441-franse-hulpdiensten-overwegen-reddingsplan-voor-witte-dolfijn-in-seine
2022-08-05||Complotdenker Alex Jones moet miljoenen betalen aan nabestaanden schietpartij|| De Amerikaanse complotdenker Alex Jones moet 4 miljoen dollar schadevergoeding betalen aan de ouders van een slachtoffer van de Sandy Hook-schietpartij. De jongen kwam bij de schietpartij op een basisschool in 2012 om het leven. Jones claimde dat het bloedbad fake news was en in werkelijkheid niet had plaatsgevonden. De ouders verweten Jones laster en het opzettelijk toebrengen van emotionele schade. Het is de eerste keer dat hij financieel verantwoordelijk wordt gesteld voor de bewering. Jones zelf was overigens niet in de rechtbank in Texas aanwezig toen de uitspraak van de jury bekend werd gemaakt. Bij de schietpartij in de staat Connecticut kwamen in totaal twintig kinderen en zes volwassenen om. Het was de dodelijkste schietpartij op een school in de Amerikaanse geschiedenis ooit. Jones zorgde voor grote beroering met zijn uitspraak dat de aanslag een complot was, bedoeld om de wapenlobby te schaden. Aanvankelijk claimde hij dat de zaak tegen hem een aanval was op de vrijheid van meningsuiting. Tijdens de rechtszaak krabbelde Jones terug en gaf hij toe dat de schietpartij wel degelijk had plaatsgevonden en dat hij had gelogen. Maar de ouders bleven bij hun oorspronkelijke schadeclaim van 150 miljoen dollar (circa 146,5 miljoen euro). Zij eisten dat bedrag omdat ze jarenlang werden lastiggevallen en met de dood werden bedreigd door aanhangers van Jones. Jones is eigenaar van de controversiële rechtse website InfoWars, die bekendstaat om het verspreiden van complottheorieën. In de rechtbank hield hij vol dat hij geen schadevergoeding van meer dan 2 miljoen dollar kan betalen omdat zijn bedrijf Free Speech Systems, waaronder ook InfoWars valt, nagenoeg failliet is. Maar uit een reeks sms'jes die via Jones' verdediging per ongeluk naar de advocaten van de ouders werd gestuurd, bleek dat dat InfoWars wel degelijk winstgevend is. Er volgen nog twee andere zaken waarin de complotdenker zich moet verantwoorden voor de door hem verspreide complottheorieën rond Sandy Hook. Jones werd jaren geleden al door meerdere socialmediaplatformen geweerd. Het gaat onder meer om YouTube, Facebook en Twitter.||https://nos.nl/artikel/2439440-complotdenker-alex-jones-moet-miljoenen-betalen-aan-nabestaanden-schietpartij
2022-08-05||Streamingdiensten HBO Max en Discovery+ worden volgend jaar samengevoegd|| Entertainmentbedrijf Warner Bros. Discovery gaat de streamingdiensten HBO Max en Discovery+ samenvoegen. De fusie moet volgend jaar zomer plaatsvinden in de Verenigde Staten en wordt daarna uitgerold in andere landen. Daarnaast overweegt Warner Bros - net als concurrent Netflix - een gratis versie van de dienst met reclames. Voordat de samenvoeging wordt doorgevoerd, zal in HBO Max de content van Discovery+ te zien zijn en andersom. Wat de samenvoeging verder betekent voor HBO Max-leden die een abonnement met 'levenslange korting' hebben afgesloten, is nog onduidelijk. HBO Max kwam in maart naar Nederland en bood nieuwe abonnees toen een eeuwigdurende korting van 50 procent aan. Populair op het platform zijn series als Euphoria en South Park. Gisteren maakte HBO Max bekend twee al geproduceerde films te schrappen. Het ging onder meer om de actiefilm Batgirl. Warner Bros. Discovery ontstond uit een fusie van de entertainmenttak van AT&T en mediabedrijf Discovery. Op dit moment zijn streamingdiensten HBO Max en Discovery+ en betaalkanaal HBO samen goed voor 92,1 miljoen abonnees. In 2025 hoopt het fusiebedrijf wereldwijd de 130 miljoen abonnees aan te tikken.||https://nos.nl/artikel/2439439-streamingdiensten-hbo-max-en-discovery-worden-volgend-jaar-samengevoegd
