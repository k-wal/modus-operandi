2022-08-20||Bram Peper (82) overleden, 'Er zal altijd een Rotterdam voor en na zijn tijd zijn'|| Bram Peper, oud-burgemeester van Rotterdam en voormalig minister van Binnenlandse Zaken, is overleden. De 82-jarige PvdA-prominent overleed vanmiddag na een kort ziekbed in het bijzijn van zijn naasten, meldt zijn familie. Peper werd in 1982 burgemeester van Rotterdam en bleef dat tot 1998, toen hij minister van Binnenlandse Zaken werd in het tweede kabinet-Kok. Begin 2000 trad hij af vanwege de 'bonnetjesaffaire', waarin hij ervan beschuldigd werd gemeentegeld te hebben gebruikt voor privézaken. Na een jarenlange juridische strijd werd Peper in het gelijk gesteld, maar zijn politieke carrière was voorbij. PvdA-voorzitter Esther-Mirjam Sent reageert bedroefd op Pepers dood. "Tijdens mijn laatste bezoek aan hem stond zijn deur wagenwijd open. Hij sprak bezorgd over de afbraak van de overheid en pleitte juist voor een sterke staat. Opmerkzaam, slim en betrokken. We gaan je missen, Bram." PvdA-partijleider Kuiken spreekt van een zeer verdrietig bericht. Ook premier Rutte zegt zeer bedroefd te zijn door het overlijden van Peper. "Er zal altijd een Rotterdam voor en na zijn tijd zijn. Hij maakte van Rotterdam een van de modernste steden ter wereld. Hij was een kundig bestuurder en goede vriend", meldt hij op Twitter. Bram Peper (1940) groeide op als zoon van een metaalbewerker en werd na zijn studie hoogleraar sociologie, maar hij kwam al snel in de politiek terecht. Zijn eerste politieke baan was adviseur en tekstschrijver van prominente PvdA'ers. In 1982 volgde hij zijn vriend André van der Louw op als burgemeester van Rotterdam. Hij bleef het zestien jaar. Peper wilde afrekenen met het idee dat Rotterdam alleen een haven is: zo kreeg de stad tijdens zijn burgemeesterschap een skyline. De Erasmusbrug is een van Pepers wapenfeiten. Het leverde hem populariteit op, maar toch zou de PvdA'er nooit een echte burgervader worden. Veel mensen noemden hem arrogant, bot en horkerig. Een interview dat Vrij Nederland-journalist Ischa Meijer in 1984 met Peper en zijn toenmalige vrouw optekende, deed de burgemeester wat dat betreft geen goed. De twee hadden duidelijk te veel gedronken en lieten zich laatdunkend uit over de inwoners van Rotterdam. Het ministerschap, aansluitend op zijn burgemeesterstijd, kende in 2000 een ongelukkig einde toen hij moest vertrekken vanwege declaraties uit zijn periode in Rotterdam. De affaire zou bovendien een lange nasleep hebben. "Je leert ermee leven", zei hij in 2014 over het feit dat hij geen politieke functies meer kreeg. "Je ziet dat mensen voor functies worden gevraagd waarvan ik soms denk: volgens mij heb ik daar wel wat meer zicht op. Maar ik ga niet met de pet rondlopen om mensen te vragen mij een baantje te bezorgen. Daar houd ik niet van." De declaratieaffaire veroorzaakte een breuk in zijn relatie met de PvdA, "zoals een verlies van iemand van wie je houdt". Voor die tijd had hij gezag als strateeg en denker binnen de PvdA. Ook schreef hij mee aan de toespraken van bijvoorbeeld Joop den Uyl en Wim Kok. Maar tijdens de affaire voelde hij zich niet door de partij gesteund, zei hij later. Ook raakte hij gebrouilleerd met het stadsbestuur van Rotterdam, de stad die hij als burgemeester van internationale allure hielp voorzien. Het is in Rotterdam gebruikelijk dat er van oud-burgemeesters een portret komt te hangen in de eregalerij. Maar door de bonnetjesaffaire lag Bram Peper in de clinch met de nieuwe burgemeester Opstelten en daarom ontbrak van hem lange tijd een schilderij. In 2008 legden de twee hun vete bij en kreeg Peper, tien jaar nadat hij was vertrokken als burgemeester, alsnog een schilderij. "Een beetje rumoer heb ik wel gehad, als je van een understatement houdt", zei Peper later. Dat gold overigens niet alleen voor zijn carrière. Ook zijn liefdesleven ging niet altijd over rozen; zelf omschreef hij het als "gematigd rampzalig". Peper trouwde drie keer, waarvan de laatste keer met VVD-coryfee Neelie Kroes. Hun huwelijk strandde na acht jaar in 2003. Of de bonnetjesaffaire daar debet aan was, durfde Peper niet te zeggen. "Ik was natuurlijk wel een stuk minder interessant." Vorig jaar zei Peper zeer bedroefd te zijn over de positie van de PvdA. "De verzorgingsstaat is geweldig uitgekleed, ook onder de ogen van de PvdA", zei hij bij 1 op 1 op NPO Radio 1. Hij zei dat de markt te veel was gaan overheersen. "Die markt lacht zich rot, want die speelt de overheid op een heel verschrikkelijke manier uit."||https://nos.nl/artikel/2441448-bram-peper-82-overleden-er-zal-altijd-een-rotterdam-voor-en-na-zijn-tijd-zijn
2022-08-20||Oekraïne ontkent vergiftigen Russen: 'Ze aten mogelijk bedorven vlees'|| Rusland beschuldigt Oekraïne ervan eind juli meerdere Russische militairen te hebben vergiftigd in de regio Zaporizja in het zuidoosten van Oekraïne. De Oekraïense regering denkt echter dat de militairen mogelijk bedorven voedsel hebben gegeten. Volgens het Russische ministerie van Defensie werd een aantal militairen 31 juli in een ziekenhuis opgenomen met ernstige verschijnselen van vergiftiging. Het ministerie meldt niet om hoeveel mensen het gaat. Uit tests zou zijn gebleken dat zij botulinetoxine type-B hadden binnengekregen. Deze neurotoxische stof wordt in sommige geneesmiddelen gebruikt, maar kan ook misbruikt worden om mensen te vergiftigen. Op Telegram komt de Oekraïense minister Herasjtsjenko van Binnenlandse Zaken met een andere verklaring. "Het Russische ministerie verduidelijkt niet dat de vergiftiging kan zijn veroorzaakt door bedorven vlees, waarin botulinetoxine vaak gevonden wordt." Volgens hem is er veel bedorven voedsel in omloop onder de Russische troepen in Oekraïne. Het Russische ministerie zegt binnenkort met meer bewijs te komen en documenten over de "chemische terreur" naar de Organisatie voor het Verbod op Chemische Wapens (OPCW) te sturen. Ook kondigde het ministerie aan een onderzoek te beginnen naar een incident waarbij het door Rusland aangestelde hoofd van de bezette regio Cherson ziek werd, meldt staatpersbureau Ria Novosti. Rusland heeft herhaaldelijk beweerd dat in de oorlog biologische wapens zijn ingezet door zowel Oekraïne als bondgenoot de Verenigde Staten. In maart kwam de Veiligheidsraad van de Verenigde Naties al bijeen om dit te bespreken, op verzoek van Rusland. Volgens Rusland hebben de Verenigde Staten "biologische militaire activiteiten in Oekraïne" ondernomen. In reactie zei het VN-orgaan WHO (de Wereldgezondheidsorganisatie) dat het "niet bekend is met activiteiten van de Oekraïense regering die internationale verdragen overtreden, op het gebied van chemische of biologische wapens". Omgekeerd uit de Oekraïense regering regelmatig zorgen dat Rusland chemische wapens zou willen inzetten. Het extremistische Azov-bataljon beweerde zelfs dat de Russen gifgas hebben gebruikt in de strijd om Marioepol. Hier is echter geen hard bewijs voor.||https://nos.nl/artikel/2441444-oekraine-ontkent-vergiftigen-russen-ze-aten-mogelijk-bedorven-vlees
2022-08-20||Crisis in Duits omroepbestel om buitensporige uitgaven van topvrouw ARD|| De crisis binnen de Duitse publieke omroep ARD is compleet. De topmensen van acht regionale ARD-afdelingen hebben geen vertrouwen meer in het management van de negende afdeling, de Rundfunk Berlin-Brandenburg (RBB). Aanleiding is een corruptieschandaal rond oud-RBB-topvrouw Patricia Schlesinger. Zij moest onlangs het veld ruimen als RBB-baas en als voorzitter van de ARD. De vertrouwensbreuk is uniek voor het Duitse omroepsysteem, waar normaal gesproken altijd met één mond wordt gesproken en waar de omroeporganisaties veelal samen optrekken. Maar de gang van zaken binnen de RBB heeft het onderlinge vertrouwen ernstig geschaad. Gevreesd wordt dat het schandaal bij de RBB ook de andere omroepen en de ARD als geheel raakt. De omroepen denken dat de huidige RBB-top de crisis niet kan oplossen. De crisis draait om beschuldigingen van nepotisme aan het adres van de 61-jarige Schlesinger. Zij regelde volgens Duitse media voor haar partner een opdracht bij de RBB ter waarde van 100.000 euro, reed een dure Audi A8 met massagestoel die ze ook privé gebruikte en liet de omroep betalen voor dure maaltijden van privékoks bij haar thuis. Verder werd de directiekamer voor 650.000 euro opgeknapt met parket en luxe meubilair. Ook kreeg Schlesinger een forse salarisverhoging van 16 procent naar 303.000 euro en bestond er een bonussysteem voor topfunctionarissen binnen de publieke omroep. De kwestie leidt tot grote woede bij het Duitse publiek, de politiek en de andere omroepen. Ook is de interesse gewekt van de Duitse justitie, die de zaak onderzoekt. De ARD haalt samen met de ZDF ruim 8 miljard euro op aan kijk- en luistergeld. Daarvoor worden 21 tv-zenders, ruim tachtig radiozenders en talloze websites en themakanalen onderhouden. Het systeem werkt anders dan in Nederland, waar de publieke omroep gefinancierd wordt via de belastingen en waar de omroep bovendien aanzienlijk goedkoper is. De liberale coalitiepartij FDP wil het omroepsysteem hervormen en afslanken, iets waar coalitiepartners SPD en de Groenen niets in zien. De rechts-populistische AfD wil helemaal af van de omroepen. Ook binnen de CDU/CSU klinkt kritiek op het omroepstelsel. De nieuwe ARD-baas Tom Buhrow, die ook de WDR (Noordrijn-Westfalen) leidt, zegt dat de directeuren van de andere omroepen geen vertrouwen meer hebben in de directie van de RBB en niet meer met het huidige nog zittende management willen praten. Volgens persbureau DPA bleven ze gisteren al weg bij een overleg. Daarmee neemt de druk op de rest van de RBB-top om af te treden toe. "We zijn ervan overtuigd dat de rust met dit management niet terugkeert", zegt Buhrow. Ook onder het personeel van de omroep is er volgens hem steeds meer onrust. "Het gevaar bestaat dat de structuren van de RBB beginnen af te brokkelen." Hij vindt dat de RBB een nieuwe start nodig heeft.||https://nos.nl/artikel/2441443-crisis-in-duits-omroepbestel-om-buitensporige-uitgaven-van-topvrouw-ard
2022-08-20||Uitspraken Hoekstra vallen goed bij CDA'ers, maar 'het is ook riskant'|| Rijdend door het Groningse landschap wordt hij deze zomer af en toe overvallen door droefheid. De protestborden, de omgekeerde vlaggen: niet eerder in zijn acht jaar als CDA-Statenlid heeft Robert de Wit op zo veel plekken woede gezien. De aardbevingen, gasproblemen, onrust bij Ter Apel, oplopende energiekosten en nu ook het stikstofbeleid. Bijna dagelijks vraagt De Wit zich af of de Haagse politiek wel doorheeft wat het met de mensen in het land en in 'zijn' provincie Groningen doet. Maar de uitspraken van vicepremier en CDA-partijleider Hoekstra gisteren hebben hem doen opveren. "Dat de stikstofdoelen in 2030 niet heilig zijn, we niet alleen moeten kijken naar de kritische depositiewaarde, maar samen met de sectoren ook naar andere vernieuwingen, daar gaat het om." Volgens De Wit zijn de woorden van Hoekstra dan ook hard nodig. "Hij geeft mensen het gevoel dat er geluisterd wordt." De Rotterdamse fractievoorzitter René Segers is ook blij met "de stevige mening" van zijn partijleider, maar begrijpt de ontstane woede in de landelijke coalitie na de ommedraai van Hoekstra ook. "Als vicepremier is het discutabel. Omdat je zelf onderdeel bent van een coalitie die afspraken met elkaar heeft gemaakt." Wie zijn oor te luister legt bij de lokale en provinciale CDA-afdelingen hoort vooral instemming met de inhoud van Hoekstra's verhaal. Zo zegt voormalig Kamerlid en vertrekkend provinciaal politicus Eddy van Hijum in de Stentor dat er "nu eindelijk eens naar de regio geluisterd wordt", nadat het kabinet er volgens hem "eerst in was geslaagd om zelfs de meest welwillende boeren tegen zich in het harnas te jagen". In Den Haag spreekt fractievoorzitter Kavish Partiman van een benadering "die partijen nu wellicht bij elkaar kan brengen in een zeer gepolariseerd landschap. Dat past helemaal bij het CDA als anti-polarisatiepartij". Positief over de inhoud dus, maar de timing is volgens sommigen een ander verhaal. Volgens fractievoorzitter Ton ten Vergert uit Enschede kan het signaal van Hoekstra ook weleens te laat komen. "Mensen voelen zich onbegrepen, niet gehoord en haken af." Uit een rondgang van de NOS blijkt dat dat voor meer CDA'ers geldt. Meerdere leden - van wie een deel tot voor kort nog actief - zijn inmiddels weg en laten weten dat ze geen behoefte hebben om te reageren. De Leidenaar Joost Bleijie -jarenlang raadslid - licht zijn vertrek wel toe. De onvrede over de koers, de behandeling van Pieter Omtzigt, de mondkapjesdeal en de omgang met boeren brachten hem tot dat besluit. "Ik wist op een gegeven moment niet meer waarom ik lid was van het CDA." De move van Hoekstra komt wat Bleijie betreft te laat. En hij denkt dat meer vertrokken CDA-leden en -stemmers dat vinden. "Het leed is al geleden, de mensen zijn vertrokken." Volgens Bleijie zal de BoerBurgerBeweging met name in het noorden, oosten en zuiden profiteren van de leegloop. Het Groningse Statenlid De Wit blijft optimistisch: "De communicatie over de stikstofaanpak heeft mensen inderdaad angst aangejaagd. Herstel van vertrouwen is nu van belang en daaraan draagt Hoekstra met zijn boodschap bij." Had de CDA-leider dan niet veel eerder zijn geluid moeten laten horen? Het proces is immers al lang gaande en het CDA heeft in een coalitieakkoord de doelen onderschreven. "Het gaat niet alleen om de doelen, maar ook om hoe ze gepresenteerd worden", werpt De Wit tegen. "In dit geval zijn ze eenzijdig en zonder perspectief over één sector uitgestrooid. Dat verdient op zijn zachtst gezegd niet de schoonheidsprijs." Maar heeft Hoekstra echt iets te bieden? Minister Van der Wal legt al maanden uit waarom de doelen wél van groot belang zijn en er geen tijd meer te verliezen is. Ze benadrukt dat er geen andere optie is: als de natuur niet herstelt, zullen rechters geen (bouw-)vergunningen meer goedkeuren. De Wit denkt dat een bredere blik kan helpen. "Alleen het terugbrengen van de veestapel is niet de oplossing. Neem de tijd en ga samen met de sectoren aan de slag." Het opgestapte Leidse raadslid Bleijie ziet een risico in de situatie. Voor de partij, maar ook voor de coalitie. "Dit soort draaien zijn een opmaat voor gedoe en ruzie. Eerst vervreemdt het CDA zich van de achterban door in dit kabinet te gaan zitten en maakt het deze desastreuze afspraken. En nu het electorale leed geleden is, komt Hoekstra met hangende pootjes van de afspraken terug." Bleijie betwijfelt of Hoekstra hiermee iets wint. "Door aan de afspraken te tornen, raken Hoekstra en het CDA de weinige 'vrienden' die ze nog hebben ook kwijt. Namelijk de vrienden in het kabinet." Rotterdammer René Segers denkt dat risico's nemen soms nodig is. "Politiek is niet voor bange mensen. Risico of niet, het doet niets af aan het feit dat Hoekstra de ramkoers en de impasse wil doorbreken." Statenlid De Wit is het daarmee eens. "Ik begrijp het schokeffect van de uitspraken, maar het gaat helpen bij het besef dat er echt iets moet gebeuren. Mensen zijn het vertrouwen in de politiek kwijt, ik merk dat hier in Groningen iedere dag. Dat raakt niet alleen het CDA, dit gaat veel verder. Misschien gaan we Hoekstra met zijn allen nog wel heel dankbaar zijn voor deze opening."||https://nos.nl/artikel/2441426-uitspraken-hoekstra-vallen-goed-bij-cda-ers-maar-het-is-ook-riskant
2022-08-20||Motorrijder botst op toeschouwer bij historische TT Vlagtwedde, twee gewonden|| Bij de historische TT in Vlagtwedde is vanmiddag een motorrijder op een toeschouwer gebotst. Beiden raakten daarbij gewond. Het evenement in het Groningse dorp is na het ongeluk direct afgelast. De historische TT is de tegenhanger van de 'echte' TT in Assen waar supersnelle coureurs op de modernste motoren de strijd aangaan op een afgesloten circuit. In Vlagtwedde gaat het om een straatrace dwars door het dorp en rijden de deelnemers op lawaaiige, relatief oude motoren. Vanmiddag rond 14.45 uur ging een van de motorrijders hard onderuit, meldt RTV Noord. Hij schoof door de omheining het publiek in en raakte daarbij een toeschouwer. Zowel de coureur als de toeschouwer is met onbekende verwondingen naar het ziekenhuis gebracht.||https://nos.nl/artikel/2441420-motorrijder-botst-op-toeschouwer-bij-historische-tt-vlagtwedde-twee-gewonden
2022-08-20||Ford veroordeeld tot betalen 1,7 miljard vanwege auto-ongeluk in 2014|| Een jury in de Amerikaanse staat Georgia heeft bepaald dat autofabrikant Ford Motor 1,7 miljard dollar moet betalen vanwege een dodelijk auto-ongeluk in 2014. Een pick-uptruck van Ford uit 2002 kwam op zijn kop terecht nadat een band kapot was gegaan. Doordat het dak het gewicht van de auto niet kon dragen, kwam het echtpaar Melvin (74) en Voncille Hill (62) om het leven. Juryleden zijn nu tot hun oordeel gekomen na een rechtszaak van twee weken. De 1,7 miljard is geen directe schadevergoeding voor de nabestaanden van het echtpaar. Het gaat om een bedrag dat moet worden betaald in het kader van punitive damages.  Dit bedrag is een extra vergoeding die als straf moet worden betaald boven op de aan de familie uitgekeerde schadevergoeding. Het grootste deel van deze 1,7 miljard gaat naar de staat. De rest wordt verdeeld tussen de advocaten van de familie en de familie zelf. Eerder deze week bepaalde de jury al dat Ford de familie van de slachtoffers 24 miljoen dollar moet betalen aan schadevergoeding. Volgens de jury is het ongeval niet geheel de schuld van Ford, maar is het bedrijf wel voor 70 procent verantwoordelijk. Of Ford daadwerkelijk de 1,7 miljard moet betalen is nog maar de vraag. De bedragen voor punitive damages vallen in hoger beroep vaak lager uit als die disproportioneel hoog zijn ten opzichte van de schadevergoeding.||https://nos.nl/artikel/2441415-ford-veroordeeld-tot-betalen-1-7-miljard-vanwege-auto-ongeluk-in-2014
2022-08-20||Alles wijst op brandstichting bij islamitische stichting Veldhoven|| Het heeft er alle schijn van dat de brand die vannacht woedde in het gebouw van een omstreden islamitische stichting in Veldhoven is aangestoken. De politie gaat in elk geval uit van brandstichting. Op sociale media gaan inmiddels beelden rond van een verdachte die vlucht terwijl achter hem het gebouw in brand staat. De politie heeft nog niemand opgepakt. Een van de filmpjes die rondgaan is via WhatsApp bij Omroep Brabant terechtgekomen. Het filmpje is gemaakt door een buurtbewoner. De politie laat weten dat er nog meer beelden zijn. "Hopelijk geven ze meer informatie", aldus een politiewoordvoerder. "We surveilleren op straat en doen ook online onderzoek." De brand bij de stichting Islamplanning brak rond 02.30 uur vannacht uit en leidde tot veel schade. De brandweer deed er een uur over om de brand te blussen. Daarna werd binnen een aantal bakstenen aangetroffen. Niemand raakte gewond. De stichting zelf wil niet reageren op de brandstichting: "Dat zou alleen maar meer kwaad doen", laat de stichting weten. De gemeente Veldhoven heeft een camera geplaatst om het gebouw in de gaten te houden. Islamplanning zat pas twee maanden in het gebouw in Veldhoven. Tegen de komst was veel protest. Eerder zou de stichting, volgens Omroep Brabant, evenementen met kinderen hebben georganiseerd. Omstreden islamitische predikers gaven daar 'les' en waarschuwden voor homoseksualiteit. In 2019 kwam de stichting, toen nog gevestigd in Eindhoven, in het nieuws door een publicatie van Nieuwsuur en NRC over de omstreden salafistische prediker Mohammed Riani. Riani, ook bekend als Aboe Aicha, zou in lessen aan minderjarigen lijfstraffen hebben verheerlijkt. Inlichtingendienst AIVD hield hem in de gaten. Een online petitie tegen de komst van de stichting naar Veldhoven begin deze zomer, werd meer dan duizend keer ondertekend. 740 ondertekenaars gaven aan in Veldhoven te wonen.||https://nos.nl/artikel/2441414-alles-wijst-op-brandstichting-bij-islamitische-stichting-veldhoven
2022-08-20||Opnieuw grote drukte op Schiphol, mensen urenlang in de rij|| Op Schiphol is het vandaag opnieuw heel druk geweest. De afgelopen dagen was de doorstroming op de luchthaven goed, maar vandaag stonden er weer lange rijen. De wachttijd voor de beveiliging liep vandaag op tot drie uur en soms langer. Inmiddels is de wachttijd volgens Schiphol maximaal 1,5 uur, afhankelijk van het moment en de vertrekhal. Een woordvoerder van de luchthaven meldt dat er minder beveiligers waren dan Schiphol had aangevraagd. Daardoor zijn er minder beveiligingspunten open. Hij kan niet zeggen wat daar de precieze oorzaak van is. Wel speelt het personeelstekort, waar Schiphol al maanden last van heeft, nog altijd een rol. "Onze planning voor de beveiliging en het aantal beveiligers komt altijd heel nauw met het aantal passagiers", zegt de woordvoerder. Zowel in de vertrek- als aankomsthal was het heel druk. In de aankomsthal is het volgens Schiphol een zogeheten piekdag. Door de grote drukte sloeg de sfeer bij de beveiliging wat om. Er is marechaussee ter plekke geweest, zegt de woordvoerder. De luchthaven verwacht vandaag ruim 170.000 passagiers die gebruikmaken van 1161 vluchten. Bijna 50.000 reizigers vertrekken, nog eens 61.000 mensen komen op de luchthaven aan. De andere passagiers zijn mensen die op Schiphol een overstap maken. Vanochtend waarschuwde Schiphol al voor een drukke ochtend, waardoor reizigers buiten moesten wachten voor de securitycontrole. Voor morgen wordt ook grote drukte op Schiphol verwacht. In zowel de vertrek- als aankomsthal is dan sprake van een piekdag.||https://nos.nl/artikel/2441413-opnieuw-grote-drukte-op-schiphol-mensen-urenlang-in-de-rij
2022-08-20||Den Haag herdenkt 350 jaar oude moord op broers De Witt|| Den Haag heeft vanmiddag een 350 jaar oude moord herdacht. Op 20 augustus 1672 lynchte een uitzinnige volksmenigte de broers Johan en Cornelis de Witt. Dat gebeurde bij de Gevangenenpoort, vlak bij de Hofvijver. Op diezelfde plek zei burgemeester Jan van Zanen vanmiddag dat "die fatale dag een definitieve wending gaf aan Den Haag als hof- en regeringsstad". "Het waren nepnieuws en complotten die tot de historische lynchpartij leidden", zegt Hanneke Besseling van de Stichting Haagse Historie en Erfgoed bij Omroep West. Als het om elkaar ophitsen gaat, ziet zij een duidelijke parallel tussen 1672 en nu. "'In onze tijd gaat dat via social media met het delen van nieuws, nepnieuws en complottheorieën. In die tijd ging het om een pamflettenoorlog. Het gewone volk kon schrijven en drukken. Ze bestreden elkaar toen ook met nieuws, nepnieuws en complotten, maar dan op pamfletten." In dit geval leidde die strijd tot de gruwelijke moord op de broers De Witt. Johan en Cornelis de Witt waren allebei regenten: Johan was als raadpensionaris van Holland in de jaren 1653-1672 de belangrijkste politicus van de Republiek der Zeven Verenigde Nederlanden. Zijn oudere broer Cornelis was regent in hun geboortestad Dordrecht en had een belangrijke positie in de zeeoorlogen tegen Engeland. "Handel, kunst en wetenschap zorgden in die tijd voor een ongekende bloeiperiode in Nederland en daar waren andere landen jaloers op". legt Besseling uit. "Eerst kwamen de Spanjaarden. Toen die verdreven waren, kwamen Engeland en Frankrijk. De invasie van vooral Franse troepen in 1672 was de aanleiding voor de val van Johan de Witt. Aanhangers van prins Willem van Oranje verweten hem de landsverdediging te hebben verwaarloosd. Johan de Witt werd afgezet en Willem werd benoemd tot stadhouder, waarmee hij de machtigste politicus van het land werd. Cornelis werd gevangen gezet na een valse beschuldiging dat hij een moordaanslag op Willem zou hebben beraamd. Toen zijn broer hem in de gevangenis in Den Haag kwam bezoeken, werden ze door een opgehitste menigte naar buiten gesleurd. Besseling: "De broers zijn de Gevangenpoort uit gesleurd, gemarteld met kogels en steken. Toen ze waren bezweken, zijn ze aan hun voeten opgehangen op het Groene Zoodje. Daar werden ze door het volk opengescheurd en er werden ledematen afgesneden." Bij de herdenking vanmiddag ging het vreedzamer toe. Stadsbeiaardier Gijsbert Kok speelde op het klokkenspel van de Grote Kerk en een journaliste voerde een 'gesprek' met twee mannen die de aartsrivalen Johan de Witt en Willem III verbeeldden en de strijd met woorden oplosten. De hele middag zijn er gratis rondleidingen door de stad waar het verhaal over de moordpartij wordt verteld.||https://nos.nl/artikel/2441388-den-haag-herdenkt-350-jaar-oude-moord-op-broers-de-witt
2022-08-20||Zeker zestien doden en 21 gewonden bij kettingbotsing in Turkije|| Bij een verkeersongeluk in Turkije zijn zeker 16 mensen omgekomen. Zeker 21 mensen raakten gewond. Volgens het persbureau Anadolu reed vanmorgen een passagiersbus in op hulpverleners en een cameraploeg die op een eerder ongeluk waren afgekomen. Dat was op een snelweg in de buurt van de zuidelijke stad Gaziantep. Onder de omgekomen slachtoffers zijn drie brandweermensen en vier medisch hulpverleners. De ravage op de snelweg is enorm, blijkt uit de beelden die rondgaan.||https://nos.nl/artikel/2441386-zeker-zestien-doden-en-21-gewonden-bij-kettingbotsing-in-turkije
2022-08-20||Protesten van boeren en tuinders bij Vuelta, renners niet gehinderd|| Tuinders hebben geprobeerd het parcours van de Vuelta ter hoogte van Gameren, bij Zaltbommel, te blokkeren. Op de N322 stond even een vrachtwagen met de tekst "Rutte geef 'gas'..." dwars over de weg. Daarna werd een hek op de weg geplaatst. De renners kwamen rond 14.35 uur langs Gameren. De organisatie van de Vuelta zei kort daarvoor dat de weg door de tuinders zou worden vrijgemaakt. De renners konden ter plekke inderdaad zonder problemen doorrijden. Langs de route stonden nog wel enkele tientallen tuinders met spandoeken. Zij demonstreren omdat ze zeggen "geen bestaansrecht" meer te hebben door de hoge gasprijzen. "Groningen open!", was te lezen op een van de spandoeken. Verderop langs het parcours, tussen Woudenberg en Scherpenzeel, was er een betoging van boerenactiegroep Agractie. Die actie was tegen de stikstofplannen van het kabinet.  De boeren hebben het peloton niet gehinderd. Ze stonden met trekkers en andere landbouwvoertuigen langs het parcours om aandacht te vragen voor de stikstofplannen en de gevolgen daarvan voor boeren.  De boerenprotestactie kwam groot in beeld in de tv-uitzending. Met hooibalen was de tekst 'SOS Dutch Farmers' gemaakt. Simone Richardson, projectdirecteur van La Vuelta Holanda, zei eerder vandaag al dat "goede afspraken" waren gemaakt met de boeren over hun protest. Boeren willen met de actie internationaal aandacht vragen voor hun protest:||https://nos.nl/artikel/2441383-protesten-van-boeren-en-tuinders-bij-vuelta-renners-niet-gehinderd
2022-08-20||160.000 kilo dode vis in Poolse rivieren, oorzaak milieuramp nog onbekend|| Sinds het begin van de massale vissterfte in Polen heeft de brandweer in het land bijna 160.000 kilo dode vis uit het water gehaald. De meeste kadavers werden gevonden in de Oder, maar de laatste dagen zijn er ook dode vissen gevonden in de kleinere rivier de Ner. Die stroomt in het midden van het land en staat niet met de Oder in verbinding. Aan de Duitse kant van de Oder is in de deelstaat Brandenburg inmiddels 36.000 kilo dode vis uit het water gehaald. De milieuramp houdt Polen en Duitsland al weken bezig en over de oorzaak is nog geen uitsluitsel. De Poolse premier Morawiecki sprak vorige week van "grote hoeveelheden chemisch afval" die in de Oder zouden zijn gedumpt, maar de afgelopen dagen meldden onderzoekers dat een giftige algensoort mogelijk verantwoordelijk is voor de massale vissterfte. Ook dat staat nog niet onomstotelijk vast; mogelijk is het een combinatie van factoren. Volgens de Duitse omroep ARD is er tussen 7 en 9 augustus in de Oder ook een te hoge waarde van een onkruidbestrijdingsmiddel gemeten. De vastgestelde concentratie is niet direct dodelijk voor vissen, maar mogelijk was de stof stroomopwaarts minder verdund aanwezig. Zowel aan Poolse als aan Duitse zijde is in watermonsters de algensoort prymnesium parvum vastgesteld. Die komt normaal gesproken alleen voor in brak water en daar is bij de Oder geen sprake van. Wel is bij een meetstation in Frankfurt an der Oder twee weken lang een hoger zoutgehalte vastgesteld dan normaal. Een Duitse waterecoloog denkt dat er een stof met een hoog zoutgehalte is geloosd. In Polen wordt de komende dagen verder onderzoek gedaan, zei de Poolse minister van Milieu. Ze beloofde steun aan bedrijven die zijn getroffen door de vissterfte en watervervuiling. De alg is overigens niet gevaarlijk voor de mens. "Ik had nooit gedacht dat ik zo'n catastrofe zou meemaken", zegt de burgemeester van het Poolse Widuchowa tegen persbureau Reuters. "Het is iets dat je in rampenfilms ziet." Inwoners van zijn plaats hebben met tientallen hooivorken de dode vissen uit het water gehaald. De burgemeester sprak van de vijf moeilijkste dagen van zijn leven. Inmiddels hebben onderzoekers in de Duitse deelstaat Brandenburg ook alweer gezonde dieren gevonden. Het gaat naast vissen om rivierkreeften, mosselen en garnalen. Dat kan een teken zijn dat het ecosysteem zich snel herstelt. De Poolse autoriteiten liggen ondertussen onder vuur omdat ze te laat zouden hebben ingegrepen. Zo werd eind juli al een grote hoeveelheid dode vissen ontdekt bij het Poolse stadje Olawa. Kanttekening daarbij is dat niet duidelijk is of dat verband houdt met de massale vissterfte in de weken daarop. Zeker is dat eerder deze maand het hoofd van de Poolse milieu-inspectie werd ontslagen omdat er niet adequaat was gereageerd. De Duitse autoriteiten vinden dat ook de communicatie van de andere kant van de grens te wensen over liet. "Zes dagen voordat de vissen hier stierven, stierven er vissen in Polen en wij werden niet geïnformeerd", zei de minister-president van Brandenburg. Hij is "diep teleurgesteld" in de Poolse regering.||https://nos.nl/artikel/2441380-160-000-kilo-dode-vis-in-poolse-rivieren-oorzaak-milieuramp-nog-onbekend
2022-08-20||Rederij levert vluchtelingenschip op, maar het komt nog niet naar Velsen|| Het zeecruiseschip Silja Europa ligt volgens plan klaar om te vertrekken van Estland naar Nederland. Het is de bedoeling dat het schip aanmeert aan de kade in Velsen en vanaf 1 september onderdak biedt aan duizend asielzoekers. Maar het schip is nog niet onderweg. Het is onduidelijk waar dat mee te maken heeft. In Velsen-Noord is veel weerstand tegen de komst van het grote schip. De gemeente bevestigt dat de Silja Europa klaar ligt voor vertrek. "Maar dat betekent niet dat al bekend is óf en wanneer het schip kan aanmeren bij Velsen", zegt een woordvoerster van de gemeente bij NH Nieuws. De opvang van asielzoekers op grote cruiseschepen was een van de oplossingen voor de asielcrisis die begin deze zomer werden aangedragen door het COA en staatssecretaris Van der Burg voor Asiel en Migratie. Daarbij hadden ze niet alleen Velsen, maar ook Vlissingen op het oog. In Vlissingen zette het gemeentebestuur al snel een streep door het plan omdat er in de gemeenteraad fel verzet was tegen de grootschalige opvang op een schip. Ook in Velsen-Noord was er direct kritiek. Inwoners vinden dat hun dorp met 5300 mensen te klein is voor de komst van de vluchtelingenboot. "Denk eens aan de gezondheidszorg. Één huisarts heeft hier nu al 4.100 patiënten, je mag blij wezen dat als je nu een afspraak maakt, je over veertien dagen mag komen", aldus een inwoner van Velsen-Noord. Toch hebben het COA, Rijkswaterstaat en gemeente de voorbereidingen voor de komst van het schip doorgezet. Op de kade zijn extra buispalen (stevige stalen palen met daarin beton) geplaatst zodat het schip veilig kan aanleggen en bij harde wind niet losslaat. De bestrating is aangepast en elektriciteitsbedrijf Alliander legt een speciale kabel aan zodat er geen vervuilende aggregaten hoeven te worden geplaatst. Het COA heeft al laten weten dat er eigen huisartszorg voor de asielzoekers wordt geregeld zodat de huisartsen in Velsen niet overbelast raken. Terwijl de voorbereidingen nog in volle gang zijn, levert de rederij vandaag dus het zeecruiseschip Silja Europa op in Tallinn, de hoofdstad van Estland. Het schip ligt vanaf vandaag klaar voor vertrek, bevestigt ook een woordvoerster van rederij Tallink Grupp. "Maar wat er met het schip gebeurt nadat wij het zoals afgesproken hier in de haven van Tallinn afleveren, is iets dat het COA-team zal moeten uitleggen en beantwoorden", voegt zij daaraan toe. Een woordvoerder van het COA kan "door de overweldigende drukte bij de organisatie" nu geen duidelijkheid geven. De gemeente Velsen beperkt zich tot de mededeling dat "komende week" weer een voortgangsbrief wordt verstuurd aan de gemeenteraad. Zo blijft het de vraag of de Silja Europa vanaf 1 september opvang kan bieden aan asielzoekers. In theorie is het nog mogelijk. De vaartijd van Tallinn naar Velsen is ongeveer een week.||https://nos.nl/artikel/2441374-rederij-levert-vluchtelingenschip-op-maar-het-komt-nog-niet-naar-velsen
2022-08-20||Hoe bespaar je geld? Let op de latte-factor en andere tips || Het leven wordt duurder, de armoede neemt toe. Dat was de boodschap van de nieuwste ramingen van het Centraal Planbureau gisteren. Het gaat waarschijnlijk om de grootste naoorlogse koopkrachtkrimp. "Minima waren al gewend om te besparen en op te letten waar hun geld heen gaat, maar nu zal een nieuwe groep die dat nog helemaal niet gewend is dat ook moeten doen", zegt financieel gedragspsycholoog Minou van der Werf van de universiteit Maastricht. "Het begint allemaal bij overzicht krijgen." We verzamelden manieren om te besparen bij Nibud, budgetcoaches en wetenschappers. Dit zijn hun tips: - Wees bewust van de latte factor. "Onze mentale boekhouder is goed in het bijhouden van grote kosten: de huur, hypotheek of een nieuwe wasmachine", zegt Van der Werf. "Maar niet goed in het optellen van kleine bedragen. Veel mensen hebben daardoor niet door hoeveel ze uitgeven aan kleine uitgaven als steeds weer een afhaalkoffietje of zak drop bij de pomp." - Gebruik een (digitaal) kasboekje. Bijhouden van uitgaven geeft grip. We geven ongemerkt meer uit dan we denken. Als je weet waar het geld heen gaat kun je beter besparen. Het Nibud adviseert daarom het gebruik van apps van een bank of een ouderwets schriftje als kasboek. - Pin een vast bedrag contant aan het begin van de week. Uitgaven met je pinpas zijn minder inzichtelijk, zeggen verschillende budgetcoaches. Als je op maandag pint, zie je beter hoeveel van je weekbudget nog over is. - Twee verschillende rekeningen. Laat je inkomen binnenkomen op een rekening waar je alle de vaste lasten van betaalt en spaar daar ook automatisch een deel van aan het begin van de maand, als het inkomen het toelaat. Maak dan het geld dat daarna overblijft over naar een tweede rekening om vrij te besteden. - Vergeten abonnementen. "Veel mensen hebben abonnementen waarvan ze vergaten waren dat ze ze hadden. Voor een fiets, voor muziekdiensten, voor onderbroeken. Vraag je af of het nodig is." - Zet apparaten uit. Echt uit. Door ze niet op stand-by te zetten of zelfs de stekker uit het stopcontact te halen, kun je tot wel 100 euro besparen, volgens het Nibud. Denk daarbij ook aan telefoonopladers, de babyfoon en de elektrische tandenborstel. - Gebruik een laptop, geen pc. Een laptop is ruim 70 procent zuiniger dan een desktop met lcd-scherm. Dat bespaart jaarlijks gemiddeld 45 euro aan elektriciteit. Een tablet verbruikt nog veel minder. - Vervang (oude) gloeilampen en halogeenlampen door ledverlichting. Led-lampen zijn tot 85 procent zuiniger dan gloeilampen. Ze hebben ook een langere levensduur. - Verwarm je huis iets minder en iets korter, koop tochtstrips en radiatorfolie en hou de deuren dicht. En douche korter. Douchen kost gemiddeld zo'n 7 cent per minuut. Iemand die elke dag vijf minuten minder doucht bespaart per jaar dus 127,75 euro. Lees voor meer gasbespaartips ons artikel uit oktober. - Rij langzaam. Als je 100 rijdt in plaats van 130, dan scheelt dat volgens Milieu Centraal zo'n 14 procent aan brandstof. En 80 is nog zuiniger. - Op de snelweg kun je overwegen om, wel op veilige afstand, achter een vrachtwagen te rijden. Achter een grote truck ontstaat toch een soort luwte met relatief weinig windweerstand. - Gebruik zo min mogelijk interne systemen zoals de airco, ventilator, verwarming, stoelverwarming en achterruitverwarming. Die verbruiken allemaal elektriciteit en daardoor moet de motor harder werken. Lees voor meer benzinebespaartips ons artikel uit maart. - Maak een weekplanning. Haal eens per week de boodschappen voor de hele week in huis. Zo word je niet elke dag verleid om extraatjes te kopen. - Kliekjes in plaats van bestellen. Eten bestellen is duur. Zorg dus dat je altijd kliekjes, een afbakpizza of andere makkelijke maaltijd in huis hebt. Je wordt dan ook niet verleid tot bestellen na een vermoeiende werkdag. - Kies je (super)markt slim. Lees aanbiedingsfolders, kijk ook eens naar prijzen op de markt. Maar: koop niet meer aanbiedingsartikelen dan nodig. En ga ook niet naar meer supermarkten dan nodig, elk winkelbezoek leidt weer tot de verleiding extraatjes te kopen. - Spaar voor grote uitgaven. Bedenk wat je er voor moet opgeven als het boven je budget ligt. En slaap er een nachtje over. Als je online winkelt, plaats het product dan in je winkelmandje en kijk een dag later of je het nog steeds wilt. - Koop in het 'verkeerde' seizoen. Na de zomer zijn kampeerspullen goedkoop, na de kerst de feestspullen. - Bewaar bonnetjes. En breng ongebruikte spullen of kledingstukken die niet passen terug. Ondanks de mogelijkheden om te besparen, ziet het Nibud de toekomst somber in voor een deel van de Nederlanders. "Het dreigt niet alleen een koopkrachtdrama te worden, maar ook een armoededrama", zegt Arjan Vliegenthart. "Grote groepen kunnen het leven niet meer betalen, ook als ze op hun centen letten." De belangrijkste tip voor mensen die niet meer extra kunnen besparen is: klop aan bij de gemeente. "Die kunnen je helpen met zoeken naar oplossingen", zegt Vliegenthart. "Maar de belangrijkste taak voor die groep ligt bij de regering, om de regie te pakken op dit onderwerp. Ik verwacht op Prinsjesdag daar eerste plannen voor."||https://nos.nl/artikel/2441368-hoe-bespaar-je-geld-let-op-de-latte-factor-en-andere-tips
2022-08-20||Druk op Vitesse neemt toe: hoe staat het met de overname?|| Het is nog altijd muisstil rond een mogelijke buitenlandse overname van Vitesse. Supporters balen, de onrust en zorgen nemen toe. Ondertussen staat er ook vanuit sportief opzicht druk op, want Vitesse bungelt onderin de eredivisie. Wat is de huidige stand van zaken? Een overzicht van Omroep Gelderland met vijf vragen en antwoorden. Met Pascal van Wijk heeft Vitesse een algemeen directeur aan het roer die zelf niet of nauwelijks de media zoekt. Dat heeft hij nooit gedaan. De Arnhemmer, die jarenlang zelf tussen de supporters stond, is een man van de achtergrond. Hij gelooft heilig in radiostilte en denkt dat communicatie naar het publiek de complexe onderhandelingen met partijen alleen maar kan frustreren. Daar heeft hij waarschijnlijk ook een punt. Soms mag en kun je rond een overname ook gewoon iets zeggen. Eén van zijn voorgangers, de huidige FC Twente-directeur Paul van der Kraan, was juist iemand die wel bewust de media opzocht en bespeelde toen hij Vitesse in 2007 langs de rand van de afgrond leidde. Zo kweekte hij goodwill bij de achterban en maakte hij ook potentiële geldschieters wakker. Net als Karel Aalbers deed, maar dan weer op een andere manier. Vitesse stond in elk geval in de spotlights. De directie van Vitesse is rondom dit juridisch ingewikkelde proces een oester. Niets lekt uit en dat is ook weer knap voor een voetbalclub waar normaal gesproken veel dingen snel op straat liggen. Mensen die dicht op de club zitten of werknemers die al tientallen jaren bij Vitesse werken, weten niets. Buiten Van Wijk, commercieel directeur Peter Roovers en commissaris Henk Parren (in de wandelgangen ook wel Henk 'de Zwijger' genoemd) lijkt niemand echt op de hoogte van wat er zich achter de schermen afspeelt. En misschien is de realiteit wel dat er toch nog helemaal niets concreet is en Van Wijk met zijn update probeerde de morrende achterban rustig te houden. Er is veel verdeeldheid. Steeds meer supporters hebben het gehad met Vitesse, maar in voetbal regeert vaak ook de waan van de dag. Dat is ook te zien aan de belangstelling bij wedstrijden. Emoties spelen een belangrijke rol. Sommigen zeggen dat ze hun "cluppie naar de klote" zien gaan. Jan Snellenburg, die Vitesse financieel meerdere keren redde van de ondergang en jarenlang bestuurder was, meldt zelfs dat hij "zijn interesse aan het verliezen is en geen enkele binding meer voelt". Supporters balen dat er zoveel kwaliteit is vertrokken en aartsrivaal NEC hun club aan het inhalen is. Ze snakken bovendien naar duidelijkheid. Als die er niet is, raken ze logischerwijs van slag. Het lijkt realistisch om dat te doen. Voor de supporters is Vitesse dan ook duidelijk. Ze weten dat ze rekening moeten houden met een ander jaar. De club, met trainer Thomas Letsch voorop, wil de ambities echter dolgraag overeind houden. De Duitse coach gruwelt van het woord 'overbruggingsjaar' en had misschien het succes in de Conference League van vorig seizoen wel moeten verzilveren. Interesse was er, maar Vitesse lijkt Letsch ook aan zijn contract te houden. Een inschatting over wat haalbaar is dit seizoen is nu lastig, want serieuze versterkingen kunnen nog altijd komen. Die moeten dan echter nog wel weer worden ingepast in het elftal. Bovendien kan technisch directeur Benjamin Schmedes, die zeker in gesprek is met kandidaten, de betere spelers weinig bieden zolang de financiële toekomst onzeker is. Dat Vitesse met de huidige groep weinig pretenties hoeft te hebben, heeft de voorbereiding en de start van het seizoen bewezen. Vitesse heeft met nul punten uit twee wedstrijden nu al een achterstand. Dat gebeurde voor het laatst in 2003, toen Vitesse zich uiteindelijk pas via de nacompetitie veilig speelde. AZ begon vorig seizoen echter ook dramatisch en won uiteindelijk toch de play-offs. Misschien heeft Ojf in ruil voor het kwijtschelden van zijn schulden daar wel afspraken over gemaakt en gaat Vitesse binnenkort over in handen van bevriende relaties van de Rus. Als Vitesse toch zelfstandig verder moet, ziet het er financieel niet best uit. Dat zou overal zijn invloed hebben. Er zal weer opnieuw gebouwd moeten worden en dat kost tijd. Al jaren is sprake van een dure huishouding met de relatief hoge huur van stadion Gelredome (1,95 miljoen euro) en de flinke salarissen van een hoop stafleden en spelers. De inkomsten blijven daarbij achter. Ojf dekte die tekorten jarenlang af. Geen grote investeerder zou betekenen dat er waarschijnlijk arbeidsplaatsen verloren gaan en dat slechte nieuws wil Van Wijk ook niet communiceren. Vitesse kan dan ook niet investeren in nieuwe spelers met als gevolg dat de club zijn Europese ambities voorlopig helemaal niet meer kan waarmaken.||https://nos.nl/artikel/2441364-druk-op-vitesse-neemt-toe-hoe-staat-het-met-de-overname
2022-08-20||Drone treft hoofdkwartier Russische Zwarte Zeevloot|| Het hoofdkwartier van de Russische Zwarte Zeevloot in Sebastopol op de Krim is getroffen door een drone. Dat heeft de gouverneur van Sebastopol bevestigd. "Ik ben in het hoofdkwartier van de vloot. Daar kwam een drone door het dak. Helaas werd hij niet neergehaald, hoewel dat met lichte wapens is geprobeerd. Er zijn geen slachtoffers." Volgens de gouverneur heeft de politie de toegangen naar het hoofdkwartier afgezet. "Alle hulpdiensten zijn ter plaatse. Blijf kalm en blijf thuis als dat mogelijk is." Op sociale media gaan meerdere video's rond van de aanval. Op een daarvan is te zien dat de drone over komt en is het geluid van vuurwapens hoorbaar. Op een andere is te zien hoe badgasten verschrikt omkijken naar een rookpluim even verderop. Ook gaat ergens een alarm af. De drone is zo goed als zeker afkomstig uit Oekraïne. Dat land heeft de strijd de afgelopen tijd naar de Krim verlegd. Dat wordt niet openlijk gezegd, maar president Zelensky en zijn medewerkers maken er wel toespelingen op. Op 31 juli landde belandde een drone in de tuin van het hoofdkwartier van de Zwarte Zeevloot. De viering van de Russische marinedag werd daarom afgelast. Ook die drone kwam zo goed als zeker uit Oekraïne. Op 9 augustus vernietigde Oekraïne negen vliegtuigen op een Russische militaire basis op de Krim. President Zelensky zei daarna: "De Krim is Oekraïens en we zullen het nooit opgeven." Daarna volgden meer aanvallen. Afgelopen dinsdag ontplofte een Russisch munitiedepot op de Krim, volgens Rusland door sabotage. Diezelfde dag vloog ook een transformatorstation op de Krim in brand. Gisteren werden explosies gehoord op een Russische militaire basis op de Krim. Volgens lokale autoriteiten werd een drone neergehaald. Er zouden geen slachtoffers zijn gevallen en er zou geen schade zijn aangericht. Ook werden explosies gehoord bij Kertsj, waar het Russische leger via een spoor- en wegverbinding materieel, manschappen en voorraden kan aanvoeren. Volgens Rusland werd bij beide aanvallen een drone neergehaald.||https://nos.nl/artikel/2441363-drone-treft-hoofdkwartier-russische-zwarte-zeevloot
2022-08-20||Streng financieel toezicht eurozone op Griekenland eindigt na 12 jaar|| Griekenland mag na twaalf jaar van het financiële strafbankje af. Het strenge toezicht van de eurozone op de Griekse overheidsfinanciën eindigt vandaag. Volgens de Europese Commissie is Griekenland voldoende in staat om zelf weer over de schatkist te waken. "Griekenland heeft aan het gros van de beleidsafspraken met de Eurogroep voldaan (...) en heeft effectieve hervormingen doorgevoerd", schreef Eurocommissaris voor Economie Paolo Gentiloni eerder deze week in een brief aan de Griekse minister van Financiën Christos Staikouras. Toen in 2008 de economische crisis begon, raakte Griekenland al snel verstrikt in diepe schulden. Tussen 2010 en 2018 werd het land daarom door de andere eurolanden en het Internationaal Monetair Fonds (IMF) financieel op de been gehouden om een bankroet af te wenden. Het land kreeg bij drie reddingsoperaties in totaal 290 miljard euro aan leningen. De zogenoemde 'trojka' van instituties, met daarin de Europese Commissie, het IMF en de Europese Centrale Bank, legde de Grieken een streng saneringsbeleid op. De Griekse economie kromp in tien jaar tijd met een kwart en het besteedbaar inkomen van huishoudens daalde met een derde. De voormalige Nederlandse minister van Financiën en een van de gezichten van de trojka, Jeroen Dijsselbloem, zei in 2018 dat Europa te veel gevraagd heeft van de Grieken. Het financiële toestand van het land is nog altijd wankel. De Grieken hebben de hoogste staatsschuld van de hele eurozone en de kredietwaardigheid blijft laag: zelfs Italië betaalt een lagere rente op obligaties. Hoewel de economie groeit, worden de Grieken nu hard geraakt door de inflatie. Aan het strenge toezicht op de Griekse financiën komt nu een eind, maar helemaal vrij van controles is het land nog niet. Net als bij de andere eurolanden die tijdens de financiële crisis steun kregen uit Europese noodfondsen en ingrijpend moesten bezuinigen (Ierland, Portugal, Cyprus en Spanje), zullen bij Griekenland nog jarenlang checks plaatsvinden.||https://nos.nl/artikel/2441359-streng-financieel-toezicht-eurozone-op-griekenland-eindigt-na-12-jaar
2022-08-20||Zeker twintig doden na bestorming hotel door terroristen in Mogadishu|| De aanval door terroristen gisteravond op een hotel in de Somalische hoofdstad Mogadishu heeft aan zeker twintig mensen het leven gekost, melden getuigen en de autoriteiten. De meeste slachtoffers zijn burgers. Zeker veertig mensen raakten gewond. Tot diep in de nacht was geweervuur te horen. Een Somalische nieuwssite meldde even na 08.00 uur Nederlandse tijd dat de terroristen nog niet waren verjaagd. Het leger zou drones en zware wapens hebben ingezet. Op beelden is te zien hoe de bovenste verdieping van het hotel vol wordt geraakt. Het Hayat Hotel is een populaire ontmoetingsplaats voor politici en zakenmensen in Somalië. Voorafgaand aan de bestorming gingen twee autobommen af, bij de poort van het hotel en bij een wegversperring in de buurt. "We dronken thee in de buurt van de lobby toen we de eerste explosie hoorden en daarna geweervuur", zei een getuige tegen persbureau AP. "Ik ben onmiddellijk naar de kamers op de eerste verdieping gerend en heb de deur op slot gedaan. De aanvallers liepen meteen door naar boven en begonnen te schieten. Ik bleef in mijn kamer totdat de ordetroepen kwamen en mij hebben gered." Toen de man in veiligheid werd gebracht, zag hij bij de receptie lichamen liggen. De aanval is opgeëist door de islamitische terreurgroep al-Shabaab, die in Somalië een islamitische staat probeert te vestigen. De beweging werd in 2011 door het leger verdreven uit Mogadishu, maar heeft nog delen van het platteland in handen en pleegt geregeld aanslagen in de hoofdstad, vaak op hotels. In 2019 was er een aanslag op een hotel in de havenstad Kismayo waarbij tientallen mensen om het leven kwamen. Het is de eerste grote aanslag in Somalië sinds het aantreden van de nieuwe regering, afgelopen mei.||https://nos.nl/artikel/2441355-zeker-twintig-doden-na-bestorming-hotel-door-terroristen-in-mogadishu
2022-08-20||'Zelfkieken' en andere foto's van W.F. Hermans tentoongesteld|| Ver voordat iedereen selfies ging maken, was schrijver W.F. Hermans al een groot liefhebber van de zelfkiek, zoals hij die noemde. Hij fotografeerde zichzelf uit verveling, experimenteerzucht of omdat er geen ander model voorhanden was. De ene keer stond hij voor een spiegel in een hotelkamer, een andere keer gebruikte hij de zelfontspanner of was zijn portret zichtbaar in het spiegelende metaal van een sigarettenautomaat. Veel van die zelfportretten en ander werk zijn vanaf vandaag te zien in het Fotomuseum Den Haag onder de titel Vrij Belangrijke Foto's. 27 Jaar na zijn dood stelden de erven Hermans zijn complete fotoarchief open. Grafisch ontwerper Piet Schreuders en literair specialist Bram Oostveen maakten een selectie, die leidde tot de tentoonstelling en een boek. De titel van de tentoonstelling verwijst naar de naam van een mapje uit Hermans archief. Daarin zaten onder andere foto's van hemzelf, zijn ouders, andere familieleden en vrienden. Schreuders kreeg via het bestuderen van Hermans fotoarchief een goed beeld van de schrijver als fotograaf. "Hij had grote ambities en wilde professioneel aan de slag." Maar om foto's te kunnen verkopen moest hij gediplomeerd zijn. In de praktijk betekende dat een afgeronde opleiding aan de fotovakschool. Tot zijn eigen frustratie lukte het hem niet een diploma te halen en na twee pogingen gaf hij het op. Desondanks liet hij zich bij de Kamer van Koophandel registreren als Persfotobedrijf W.F. Hermans met als hoofdactiviteit het vervaardigen van persfoto's. Hij stuurde een aantal fotoreportages (met rekening) op naar gerenommeerde kranten en tijdschriften in binnen- en buitenland, maar kreeg nooit een reactie.  Hermans vermoedde dat de foto's die hij maakte door bijna niemand mooi gevonden zouden worden. "Want ze willen foto's van mooie onderwerpen, onder kunstmatige belichting, maar die zeggen mij niets." "Foto's van dingen waarvan je hoopt dat niemand erop let, zoals aanplakbiljetten, vuilnis op straat, vervallen huizen, daar had hij een fascinatie voor", zegt Schreuders. "Hij richtte zijn lens liever op een lelijke zijstraat waar afbraak zichtbaar was dan op een fotogenieke boulevard." Hermans legde ook mensen vast, maar door zijn verlegenheid bleef hij altijd op afstand. Vanuit de bosjes bespiedde hij als een paparazzo zoenende paartjes en fotografeerde hij ongemerkt vanaf een terras passerende vrouwen. Maar het 'veiligste' onderwerp als het om mensen ging, was hij zelf. "Hermans fotografeerde als een geoloog," zegt Schreuders. "Net als in zijn literaire werk herkende Hermans in elk landschap de onderliggende structuren. Volgens hem stond alles in het teken van verval". In zijn literaire werk speelde fotografie een grote rol. Pas nadat hij zijn eerste Leica - de Rolls Royce onder de camera's - had gekocht, lukt het hem De Donkere Kamer van Damocles af te maken. Hij liet de Leica er zelfs een sleutelrol in spelen. Hermans speelde in zijn boeken met thema's als positief en negatief, of er worden films ontwikkeld waar niets op blijkt te staan. Op zijn 37ste schreef hij het verhaal De Blinde Fotograaf, hij had toen net zijn eerste camera gekocht. De schrijver twijfelde aan zijn kunnen als fotograaf en dacht dat hij net zo goed blind kon fotograferen. Voor het eerst zijn ook kleurenfoto's van Hermans te zien, hij maakte in totaal zo'n 10.000 dia's die nooit eerder getoond zijn. Ook worden in de tentoonstelling afdrukken gepresenteerd die Hermans zelf nooit gezien heeft, omdat hij die negatieven nooit ontwikkelde. Wat ooit begon uit verveling, werd een passie die hij behield tot aan zijn dood. Maar de literatuur bleef voor Hermans het allerbelangrijkst, daar kon niets aan tippen. Op de vraag of hij een goede fotograaf was, gaf hij een typisch Hermansiaans antwoord: "Ik vind ze allemaal even slecht, of allemaal even goed."  Volgens conservator Wim van Sinderen van het Fotomuseum Den Haag was zijn afwerking vaak wat onbeholpen en maakte hij weinig spannende uitsneden. Toch is zijn manier van waarnemen uniek, via de zoeker van zijn camera keken de schrijver en de geograaf altijd mee, en dat leidde tot een nietsontziend beeld van de werkelijkheid. De tentoonstelling Vrij Belangrijke Foto's bevat bijna 70 werken van W.F. Hermans en is vanaf vandaag t/m 8 januari 2023 te zien in het Fotomuseum Den Haag.||https://nos.nl/artikel/2441350-zelfkieken-en-andere-foto-s-van-w-f-hermans-tentoongesteld
2022-08-20||Wekdienst 20/8: Vuelta start in Den Bosch • Veertigste Prinsengrachtconcert|| Welkom in het weekend! In Amsterdam is het Prinsengrachtconcert en de tweede dag van de Ronde van Spanje begint in Den Bosch. Eerst het weer: vanochtend is het, na het oplossen van mistbanken, wisselend bewolkt. Gedurende de dag wint de zon steeds meer terrein, daarna volgen stapelwolken. Met uitzondering van een plaatselijke lichte bui blijft het overal droog. Het warmt op naar 21 tot 25 graden bij een matige westenwind. Ga je de weg op? Hier vind je het overzicht van de files en werkzaamheden. Bekijk hier de dienstregeling voor het spoor. Een gebouw in Veldhoven waarin een omstreden islamstichting is gevestigd is vannacht zwaar beschadigd geraakt door brand. De politie gaat uit van brandstichting. Er is niemand aangehouden. Volgens getuigen lagen er straatstenen in en naast het gebouw die mogelijk gebruikt zijn om ruiten in te gooien. De politie heeft een onderzoek ingesteld naar de oorzaak. Bij het gebouw is technisch onderzoek gedaan. Op basis van de aangetroffen situatie wordt uitgegaan van brandstichting, zegt een woordvoerder. NASA heeft dertien plekken op de maan bekendgemaakt waar mogelijk over enkele jaren weer mensen rondlopen, voor het eerst sinds 1972. Alle locaties bevinden zich rond de zuidpool van de maan. Ze hebben exotisch klinkende namen als de Faustini Rim, het Malapert Massif, het Leibnitz Beta Plateau, Nobile Crater en de Amundsen Rim. NASA's nieuwe bemande maanprogramma heet Artemis, vernoemd naar de Griekse godin van de jacht (en tweelingzus van Apollo). In aanloop daar naartoe gaat op 29 augustus nog een onbemande missie naar de maan. De eerste nieuwe maanraket daarvoor staat momenteel op het lanceerplatform. Na deze testvlucht (Artemis I) volgt in 2024 een bemande vlucht rond de maan (Artemis II). Pas in of na 2025 zullen er met Artemis III weer echt twee astronauten op de maan landen. Voor die missie zijn nu de dertien kandidaat-landingsgebieden bekendgemaakt. Fijne zaterdag!||https://nos.nl/artikel/2441348-wekdienst-20-8-vuelta-start-in-den-bosch-veertigste-prinsengrachtconcert
2022-08-20||Topinkomens flink omhoog; bestuursvoorzitter krijgt 40 keer zoveel als personeel|| De beloning van bestuursvoorzitters is vorig jaar fors gestegen, blijkt uit een jaarlijks onderzoek van de Volkskrant naar de beloning van de ceo's van 112 grote bedrijven en instellingen in Nederland. De beloning in de top steeg vorig jaar met 32 procent, tot gemiddeld 2,8 miljoen euro. Ter vergelijking: de cao-lonen stegen vorig jaar met 2,2 procent. Bestuursvoorzitters verdienden gemiddeld 40 keer zoveel als hun gemiddelde werknemers. In 2020 was dat nog 35 keer zoveel. Dat de beloningen zo sterk stegen, komt doordat de economie in 2021 verrassend snel herstelde van de coronacrisis. Bedrijven presteerden beter dan verwacht, wat terug was te zien in de bonussen van bestuurders. Ook speelde mee dat de beurskoersen vorig jaar sterk stegen, wat goed uitpakte voor hun aandelenpakketten. De best beloonde bestuursvoorzitter in het onderzoek is de in Los Angeles wonende Brit Lucian Grainge, de topman van de Universal Music Group (UMG). Dat bedrijf ging vorig jaar in Amsterdam naar de beurs. Dankzij bonussen voor die beursgang kwam zijn beloning uit op 274,3 miljoen euro. Dat is met afstand een record voor de ceo van een beursgenoteerd bedrijf in Nederland. Na Grainge volgt de Amerikaan Glenn Fogel van de boekingwebsite Booking, met een beloning van 24,9 miljoen euro. Op drie staat Bob van Dijk van techinvesteerder Prosus met 22,9 miljoen euro. In 2020 was van Dijk nog de best beloonde bestuursvoorzitter in het jaarlijkse Volkskrant-onderzoek. Shell-topman Ben van Beurden staat nog net in de top 10 met een beloning van 7,38 miljoen euro. Daarmee verdiende hij wel een kwart meer dan het jaar daarvoor.||https://nos.nl/artikel/2441347-topinkomens-flink-omhoog-bestuursvoorzitter-krijgt-40-keer-zoveel-als-personeel
2022-08-20||Brand bij islamitische stichting in Veldhoven, politie gaat uit van brandstichting|| Een gebouw in Veldhoven waarin een omstreden islamstichting is gevestigd is vannacht zwaar beschadigd geraakt door brand. De politie gaat uit van brandstichting. Er is niemand aangehouden. Volgens getuigen lagen er straatstenen in en naast het gebouw die mogelijk gebruikt zijn om ruiten in te gooien. De brand brak uit rond 02.30 uur. Binnen een uur had de brandweer het vuur geblust. Er was niemand in het pand aanwezig. De politie heeft een onderzoek ingesteld naar de oorzaak. Bij het gebouw is technisch onderzoek gedaan. Op basis van de aangetroffen situatie wordt uitgegaan van brandstichting, zegt een woordvoerder. De stichting Islamplanning is sinds juni gevestigd in het pand aan de Kruisstraat in Veldhoven. Tegen de komst van de stichting was destijds verzet. Islamplanning zou volgens Omroep Brabant eerder in Eindhoven evenementen met kinderen hebben georganiseerd waarop omstreden islamitische predikers les gaven. Ook werd er gewaarschuwd voor homoseksualiteit. In 2019 kwam de stichting in het nieuws door een publicatie van Nieuwsuur en NRC over de omstreden salafistische prediker Mohammed Riani. Hij zou in lessen aan minderjarigen lijfstraffen verheerlijken. Die lessen werden verzorgd door Stichting Islamplanning. Een online petitie tegen de komst van de stichting naar Veldhoven werd meer dan duizend keer ondertekend. 740 ondertekenaars gaven aan in Veldhoven te wonen.||https://nos.nl/artikel/2441346-brand-bij-islamitische-stichting-in-veldhoven-politie-gaat-uit-van-brandstichting
2022-08-20||Oud-hoofdaanklager Mexico opgepakt in zaak 43 vermiste studenten || In Mexico is oud-hoofdaanklager Jesus Murillo gearresteerd in de zaak rond de verdwijning van 43 vermiste studenten in 2014. Dat gebeurde nadat gisteren een waarheidscommissie met een rapport over de zaak was gekomen. Murillo zou als aanklager een onderzoek naar de verdwijningen gefrustreerd hebben. De studenten, leraren in opleiding, verdwenen op 26 september 2014 uit de stad Iguala. Vermoedelijk werden ze ontvoerd door politieagenten en overgedragen aan een criminele organisatie. Leden daarvan zeiden later de studenten te hebben vermoord en hun lichamen te hebben verbrand. Waarom is nooit duidelijk geworden. Van slechts drie slachtoffers zijn stoffelijke resten gevonden. Gisteren maakte een onderzoekscommissie bekend dat ook het leger een rol speelde in de zaak. Een militair was geïnfiltreerd in de groep studenten. Het leger greep niet in, hoewel het mogelijk wist wat er gebeurde. Het incident vond plaats vlak bij een grote legerbasis. De ontvoering van de studenten leidde tot grootschalige protesten in Mexico. Murillo stond in 2014 als hoofdaanklager onder grote druk om de verdwijningszaak op te lossen. Hij kwam destijds met de verklaring dat de studenten waren vermoord door leden van een drugsbende, die de lichamen daarna hadden verbrand op een vuilstortplaats. De huidige hoofdaanklager beschuldigde Murillo er in 2020 al van de media te hebben bespeeld en een mistgordijn te hebben georkestreerd in de zaak. In Murillo's onderzoek ging van alles mis, er was sprake van onterechte aanhoudingen en fouten met het bewijs, waardoor de meeste verdachte bendeleden niet werden veroordeeld. Mexico probeert ook een van de ondergeschikten van Murillo te vervolgen voor het manipuleren van het politieonderzoek. Tomas Zeron wordt onder meer verdacht van marteling. Hij is naar Israël gevlucht. Mexico probeert hem uitgeleverd te krijgen.||https://nos.nl/artikel/2441345-oud-hoofdaanklager-mexico-opgepakt-in-zaak-43-vermiste-studenten
2022-08-20||NASA maakt 13 gebieden voor bemande maanlanding bekend|| NASA heeft dertien plekken op de maan bekendgemaakt waar mogelijk over enkele jaren weer mensen rondlopen, voor het eerst sinds 1972. Alle locaties bevinden zich rond de zuidpool van de maan. NASA maakte de kandidaat-landingsgebieden bekend in een persconferentie vrijdagavond. Ze hebben exotisch klinkende namen als de Faustini Rim, het Malapert Massif, het Leibnitz Beta Plateau, Nobile Crater en de Amundsen Rim. NASA's nieuwe bemande maanprogramma heet Artemis, vernoemd naar de Griekse godin van de jacht (en tweelingzus van Apollo). In aanloop daar naartoe gaat als het goed is op 29 augustus nog een onbemande missie naar de maan. De eerste nieuwe maanraket daarvoor staat momenteel op het lanceerplatform. Na deze testvlucht (Artemis I) volgt in 2024 een bemande vlucht rond de maan (Artemis II). Pas in of na 2025 zullen er met Artemis III weer echt twee astronauten op de maan landen. Voor die missie zijn nu de dertien kandidaat-landingsgebieden bekendgemaakt. Binnen elk van de dertien geselecteerde gebieden heeft de Amerikaanse ruimtevaartorganisatie tien specifieke landingsplaatsen aangewezen die verder zullen worden geanalyseerd. Tot nu toe is alleen gekeken naar de praktische voordelen van de geselecteerde plekken: hoeveel zonlicht de plek bereikt, hoe goed astronauten er kunnen communiceren met de aarde en hoe begaanbaar het terrein is. Bij de selectie zijn ook mensen van het ruimtevaartbedrijf SpaceX van Elon Musk betrokken, want dat is het bedrijf dat de maanlander voor de Artemis III-missie bouwt, en dus ook moet weten waar dat nieuwe ruimtevaartuig neer gaat komen. De gebieden waar de Artemis-astronauten mogelijk zullen rondlopen bevinden zich allemaal rond de zuidpool van de maan, omdat dat gebied wetenschappelijk het interessantst is. NASA hoopt dat de maanwandelaars er monsters van waterijs kunnen nemen dat zich in sommige kraters nabij de zuidpool bevindt. In de jaren 60 konden astronauten alleen landen in gebieden rond de evenaar van de maan vanwege technische beperkingen van de Apollo-ruimtevaartuigen. NASA sluit niet uit dat er nog extra plekken bijkomen. Er wordt pas een definitieve landingsplaats gekozen als er meer zekerheid is over wanneer Artemis III wordt gelanceerd. De lanceerdatum heeft vanwege de posities van de aarde en de maan invloed op het vluchttraject. Ook gaat het ruimtevaartagentschap in overleg met wetenschappers, ingenieurs en SpaceX over welke locatie de meest geschikte is.||https://nos.nl/artikel/2441344-nasa-maakt-13-gebieden-voor-bemande-maanlanding-bekend
