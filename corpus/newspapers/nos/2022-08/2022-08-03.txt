2022-08-03||LTO brengt vrijdag 'boodschap' namens boeren over aan kabinet|| Boerenbelangenorganisatie LTO gaat vrijdag namens een deel van de sector een "gezamenlijke boodschap" overbrengen aan het kabinet. Dat is de uitkomst van vooroverleg tussen acht landbouworganisaties en actiegroepen over de 'stikstofbemiddeling' door Johan Remkes. Aan het overleg deden ook de actiegroepen Agractie en Farmers Defence Force (FDF) mee, die steeds hebben gezegd weinig te voelen voor de door het kabinet ingezette bemiddeling. Die scepsis wordt breder gedeeld, werd de afgelopen avond opnieuw duidelijk tijdens het vooroverleg in Nijkerk. "Onze boeren hebben geen vertrouwen in het door de regering geregisseerde overleg", staat in een gezamenlijke verklaring. Toch gaat LTO er vrijdag dus naartoe. Inhoudelijk zitten de acht organisaties naar eigen zeggen op één lijn. "Dat betekent dat we samen optrekken": LTO zal namens de organisaties vrijdag hun standpunt overdragen en de uitkomsten terugkoppelen naar de overige partijen. Vervolgens worden "verdere stappen afgestemd". Remkes heeft ongeveer twintig boerenorganisaties uitgenodigd voor het gesprek over de stikstofcrisis. Daarbij zullen ook premier Rutte en de ministers Van der Wal en Staghouwer aanwezig zijn. Van elf organisaties, waaronder de brede branchevereniging LTO, was al bekend dat ze zouden gaan. Andere, meer activistische organisaties hadden nog geen uitsluitsel gegeven. Voorman Mark van den Oever van FDF, eerder kritisch over de toezegging van LTO om vrijdag aan te schuiven, zegt nu dat hij vertrouwen heeft in de afvaardiging van LTO. Volgens hem zijn de afgelopen avond in Nijkerk "harde afspraken gemaakt", al wil hij niet zeggen wat die inhouden. Na de terugkoppeling van LTO wil Van den Oever kijken wat er vervolgens gaat gebeuren. Nieuwe boerenprotesten de komende tijd sluit hij niet uit. "Alle opties liggen op tafel", zegt hij. "Boeren zitten op het puntje van hun stoel."||https://nos.nl/collectie/13901/artikel/2439343-lto-brengt-vrijdag-boodschap-namens-boeren-over-aan-kabinet
2022-08-03||Iraakse geestelijke al-Sadr dreigt met aanhoudende bezetting omgeving parlement|| Aanhangers van de invloedrijke sjiitische geestelijke Moqtada al-Sadr blijven het gebied rondom het Iraakse parlement in Bagdad bezetten tot hun eisen zijn ingewilligd. Dat heeft al-Sadr gezegd in een eerste publieke optreden sinds het parlement afgelopen zaterdag bestormd werd. Hij hield vanuit zijn thuisbasis Najaf een tv-toespraak. Een van de eisen is dat het parlement ontbonden wordt en er nieuwe verkiezingen worden uitgeschreven. De Iraakse politiek verkeert in een diepe crisis door onderlinge onenigheid in verschillende groeperingen. Sinds Saddam Hoessein in 2003 werd verdreven, leveren sjiieten de premier, Koerden de president en soennieten de voorzitter van het parlement. Maar na de verkiezingen in oktober vorig jaar is er nog geen overeenstemming bereikt over de vraag wie die functies moeten vervullen. De partij van al-Sadr werd de grootste bij die verkiezingen, met 74 van de 329 zetels. Hij trok in juni echter zijn parlementariërs terug nadat hij er niet in was geslaagd een coalitie te vormen met Koerdische en soennitische partijen. Al-Sadr zei toen al wel dat hij tegen zou werken bij de vorming van een regering die hem niet zint. Andere sjiitische partijen, die in tegenstelling tot al-Sadr goede banden hebben met Iran, deden vervolgens een voorstel voor een premierskandidaat. Het gaat om een bondgenoot van een rivaal van al-Sadr. In reactie op die nominatie bestormden aanhangers van al-Sadr twee keer het parlement, waarbij meer dan honderd gewonden vielen. Volgens al-Sadr is praten met de coalitie van rivaliserende sjiitische partijen niet meer mogelijk. "Dialoog met hun heeft niks anders opgeleverd dan vernietiging en corruptie, ondanks hun beloftes en handtekeningen." Dinsdag riep al-Sadr zijn aanhangers op het parlement te verlaten. Hij wil wel dat ze in de zogenoemde Groene Zone blijven: het streng beveiligde gebied in Bagdad waar veel ambassades en overheidsgebouwen staan. Op de bezetting van het parlement kwam vervolgens een tegenprotest op gang. De VN is bang dat de politieke impasse overgaat in grootschalig geweld. De Nederlandse gezant Hennis zei eerder dat een kleine vonk de situatie kan "laten ontvlammen": "Het is een keiharde machtsstrijd: wie krijgt het grootste stuk van de taart?" Dit zijn beelden van de parlementsbezetting van maandag. Een einde van de actie leek toen niet in zicht: ||https://nos.nl/artikel/2439338-iraakse-geestelijke-al-sadr-dreigt-met-aanhoudende-bezetting-omgeving-parlement
2022-08-03||Eeuwenoude menselijke voetsporen gevonden in Amerikaanse woestijn|| In de Amerikaanse staat Utah zijn archeologen per toeval op eeuwenoude menselijke voetsporen gestuit. De voetafdrukken werden in de woestijn gevonden en zijn mogelijk 12.000 jaar oud. De sporen werden eind juli gevonden op een oefenterrein van het leger, in een opgedroogd meer in het noorden van de staat. De Cornell-universiteit - waar de ontdekkers aan zijn verbonden - meldt dat het gaat om voetafdrukken van volwassenen en kinderen die duizenden jaren geleden langs een rivierbedding leefden. De onderzoekers concluderen dat de voetstappen in drasland gezet moeten zijn, moerassige grond die daar al zeker 10.000 jaar niet meer voorkomt. Archeologen zeggen tegen The New York Times dat de vondst van de afdrukken "puur toeval" is. Ze waren op weg naar een nabijgelegen archeologische vindplaats toen zij de afdrukken in het zand waarnamen. Het bleek te gaan om zogenoemde ghost tracks, die alleen onder bepaalde omstandigheden zichtbaar zijn. In eerste instantie werd een handvol voetsporen gevonden, maar na intensiever onderzoek bleek het om 88 afdrukken te gaan. Volgens een betrokken wetenschapper dateren de voetafdrukken mogelijk uit het staartje van de laatste ijstijd. Helemaal zeker weten doen ze dat niet, over de ontdekking is nog geen wetenschappelijk onderzoek verschenen. Als het klopt dat de voetafdrukken uit de ijstijd stammen, zou dat de tweede keer zijn dat er in de Verenigde Staten menselijke sporen zijn gevonden uit die periode.||https://nos.nl/artikel/2439336-eeuwenoude-menselijke-voetsporen-gevonden-in-amerikaanse-woestijn
2022-08-03||Kapotte satelliet niet meer te redden, ESA geeft Sentinel-1B op|| De Europese ruimtevaartorganisatie ESA geeft de pogingen op om een wetenschappelijke satelliet te redden. Sentinel-1B had sinds 23 december problemen, de instrumenten kregen plotseling geen stroom meer. Inspanningen om de stroomvoorziening weer op gang te brengen zijn op niets uitgelopen. Wetenschappers die met de data werkten levert dat heel wat hoofdbrekens op. De satelliet - met in Nederland gefabriceerde zonnepanelen - maakt deel uit van een serie wetenschappelijke satellieten die de toestand van de aarde in de gaten houden, van bodemgebruik en vervuiling van de oceanen tot de samenstelling van de atmosfeer. Sentinel-1B speurde (samen met Sentinel-1A, die het nog wel doet) vanuit de ruimte naar onder meer olielekken, overstromingen en ontbossing. Wat de Sentinels-1A en -1B speciaal maakt is dat ze op een heel andere manier observaties doen dan bijvoorbeeld de satellieten die de beelden voor Google Earth aanleveren. De satelliet maakt geen kleurenbeelden maar stuurt radarsignalen uit, verduidelijkt Kristof van Tricht, aardobservatie-onderzoeker bij de Vlaamse onderzoeksorganisatie VITO, in Nieuws en Co op NPO Radio 1. "Daardoor meet hij totaal andere dingen dan wat we gewend zijn van satellietbeelden. We kunnen zo zelfs 's nachts of als het bewolkt is zien waar er ontbossing plaatsvindt, we kunnen het zee-ijs volgen, olievlekken detecteren en overstromingen in kaart brengen." Vorig jaar leverde de satelliet bijvoorbeeld een belangrijke bijdrage bij de overstromingen in Duitsland, België en Zuid-Limburg door binnen enkele uren in kaart te brengen waar de overstromingen plaatsvonden. "Daardoor kon de hulpverlening snel ter plaatse zijn." Ook het effect van de oorlog in Oekraïne op de graanoogst wordt gemeten. Sinds december is er uitgebreid op afstand getest met de Sentinel-1B. De hele satelliet doet het nog, behalve een cruciaal onderdeel, dat maakte dat de radar stroom kreeg. Ook de back-up van dat component doet het niet en de radar doet dus geen metingen meer. Hoewel Sentinel-1A en andere wetenschappelijke satellieten een deel van het werk van de defecte -1B kunnen overnemen, is het verlies toch een grote schok voor onderzoekers die gebruikmaken van de data. "Het is toch wel een groot gemis", zegt Van Tricht. "Er is niet direct een probleem omdat we de 1A nog hebben. Maar van een aantal gebieden in Afrika, Azië en Australië zijn nu geen metingen meer. En van waar we ze nog wel hebben, hebben we er nog maar half zoveel." VITO maakt bijvoorbeeld landbouwkaarten, ook van gebieden waar nu geen enkele meting meer is. Er zijn andere radarsatellieten, maar alleen van de Europese zijn de data gratis door iedereen te gebruiken. De problemen zijn pas opgelost als volgend jaar de Sentinel-1C wordt gelanceerd om het stokje over te nemen. Die lancering is een jaar naar voren gehaald om het verlies aan gegevens zoveel mogelijk te beperken. "Er moeten nog wel heel veel testen gebeuren, want als de satelliet eenmaal is gelanceerd, kun je er niks meer aan doen. Dus we moeten zeker weten dat dezelfde fout die nu heeft plaatsgevonden niet opnieuw gebeurt."||https://nos.nl/artikel/2439334-kapotte-satelliet-niet-meer-te-redden-esa-geeft-sentinel-1b-op
2022-08-03||Twee doden gevonden in woning Roermond na schietpartij|| In een woning in Roermond zijn vanavond twee doden gevonden. Het gaat om een man en vrouw die allebei door schotwonden om het leven zijn gekomen, meldt de politie. Het zijn de bewoonster van het huis en een man. 1Limburg schrijft dat het mogelijk om ex-partners zou gaan die samen in de woning waren. Toen er vanuit het huis schoten klonken, werden de hulpdiensten rond 18.30 uur ingeschakeld. De politie riep vervolgens de hulp in van een eenheid van de Dienst Speciale Interventies. Een politieonderhandelaar heeft geprobeerd contact te krijgen met het tweetal. Toen dat niet lukte, gingen de zwaarbewapende agenten de woning binnen. Zij troffen het overleden tweetal aan in het huis. De politie doet onderzoek in de woning.||https://nos.nl/artikel/2439333-twee-doden-gevonden-in-woning-roermond-na-schietpartij
2022-08-03||Winterswijk verwijdert toch alle omgekeerde vlaggen ondanks bedreigingen|| De gemeente Winterswijk heeft alsnog alle omgekeerde Nederlandse vlaggen in de bebouwde kom weggehaald. Vorige week besloot de Gelderse gemeente de protestvlaggen al te verwijderen, maar hield daarmee op na agressie en bedreigingen, schrijft Omroep Gelderland. "We hebben dit van tevoren afgestemd met provincie en politie", schrijft burgemeester Joris Bengevoord op de website van de gemeente. "Ingrijpen was gelukkig niet nodig, want deze keer verliep alles rustig en veilig." Medewerkers die de vlaggen weghaalden, kregen vorige week in Winterswijk te maken met bedreigingen. Volgens de gemeente ontstond daardoor een grimmige sfeer op straat, waarop medewerkers stopten met het weghalen van de protestvlaggen. Het ophangen van vlaggen aan lantaarnpalen is volgens de Algemene Plaatselijke Verordening van de gemeente niet toegestaan. Het college van Winterswijk vindt dat de openbare ruimte neutraal moet zijn. De raad en het college zeggen open te blijven staan voor een gesprek met boeren. Wat de gemeente met de verwijderde vlaggen gaat doen, weet ze nog niet.||https://nos.nl/artikel/2439330-winterswijk-verwijdert-toch-alle-omgekeerde-vlaggen-ondanks-bedreigingen
2022-08-03||VN-baas: onderzoek naar bloedbad in krijgsgevangenenkamp Olenivka|| Er komt een uitgebreid onderzoek naar de dodelijke aanval op een krijgsgevangenenkamp in door Rusland bezet gebied in Oekraïne. VN-baas António Guterres heeft dat bekendgemaakt. Moskou en Kiev stellen elkaar verantwoordelijk voor een oorlogsmisdaad vorige week in Olenivka. Wat er is gebeurd in het krijgsgevangenenkamp is nog onduidelijk, maar er zouden vijftig Oekraïense gedetineerden zijn omgekomen. Het Rode Kruis heeft de plek van het bloedbad nog altijd niet kunnen bezoeken. Oekraïne en Rusland hebben de VN om een onderzoek gevraagd. Maar de twee partijen moeten het nog wel eens worden over de voorwaarden daarvoor, licht Guterres toe. De voorbereidende gesprekken hierover lopen nog. Bij de aanval vrijdagmorgen heeft het Oekraïense leger volgens Rusland en pro-Russische rebellen een barak met krijgsgevangen bestookt met raketten. Zo'n vijftig gedetineerden verloren hierbij het leven en tientallen raakten gewond, is de lezing van het Russische ministerie van Defensie. Maar volgens Kiev zijn de Oekraïners juist de barak ingedreven en een dag later door een explosie van binnenuit omgekomen. Dat is volgens Oekraïne op te maken uit satellietbeelden. De gedode strijdkrachten waren grotendeels afkomstig uit het Azov-bataljon, dat door Rusland als terroristische organisatie is bestempeld. Rusland zei vlak na de aanval dat het Rode Kruis en de VN welkom zijn om het kamp te bezoeken. Maar dat klopt niet, volgens het Rode Kruis. Het heeft nog niet eens hulp mogen verlenen aan de slachtoffers, schrijft de organisatie op zijn website, ondanks herhaaldelijk verzoeken daartoe.||https://nos.nl/artikel/2439329-vn-baas-onderzoek-naar-bloedbad-in-krijgsgevangenenkamp-olenivka
2022-08-03||Opnieuw gevechten rond Nagorno-Karabach, drie militairen omgekomen|| Het conflict tussen Armenië en Azerbeidzjan over de regio Nagorno-Karabach lijkt te zijn opgelaaid. Bij gevechten zijn drie militairen om het leven gekomen. De gevechten vonden plaats in de Lachin-corridor, een strook land die Nagorno-Karabach verbindt met Armenië. Twee Armeense militairen kwamen om en veertien anderen raakten gewond, meldt het leger van Nagorno-Karabach. Aan de kant van Azerbeidzjan werd één soldaat gedood, stelt het ministerie van Defensie in de hoofdstad Bakoe. Het Russische ministerie van Defensie, dat een vredesmacht van circa 2000 manschappen in het gebied heeft gestationeerd, constateert dat de situatie is verslechterd. Volgens het Russische staatspersbureau Interfax is het staakt-het-vuren door de Azerbeidzjaanse militairen ten minste een keer geschonden. In april kwamen Armenië en Azerbeidzjan overeen om vredesbesprekingen te voeren over de enclave, die al jaren een bron is van conflict. Vorige maand voerden de ministers van Buitenlandse Zaken van beide landen daarover besprekingen in Georgië. In 2020 vond een zes weken durende oorlog plaats in het gebied, die aan meer dan 6500 mensen het leven kostte. Azerbeidzjan wist toen de controle over een groot deel van de enclave terug te krijgen. Uiteindelijk tekenden de strijdende partijen onder leiding van Rusland een wapenstilstand. Vorig jaar laaide het conflict opnieuw op en kwamen twee Armeense militaire bases in handen van Azerbeidzjan. Na tussenkomst van Rusland werden de gevechten beëindigd. Nagorno-Karabach na de wapenstilstand op 1 december 2020:||https://nos.nl/artikel/2439326-opnieuw-gevechten-rond-nagorno-karabach-drie-militairen-omgekomen
2022-08-03||Chinees wapengekletter bij Taiwan na reis Pelosi, 'toegeven geen optie'|| Nancy Pelosi, de voorzitter van het Amerikaanse Huis van Afgevaardigden, werd met gejubel onthaald in Taiwan. Maar met haar vertrek volgt voor Taipei nu de kater. Tal van oorlogsschepen en gevechtsvliegtuigen van het Chinese leger steken de komende dagen de Straat van Taiwan over voor militaire oefeningen nabij de Taiwanese kustlijn. Negentien uur verbleef Pelosi in Taiwan, inclusief overnachting. Dat was fors langer dan de tijd die Newt Gingrich er doorbracht, 25 jaar geleden, toen hij als eerste en tot Pelosi laatste voorzitter van het Amerikaanse Huis Taiwan bezocht. En ook toen was er zoals gebruikelijk kritiek vanuit Peking. Die valt alleen in het niet bij de reactie van nu. Dinsdagavond vlogen de eerste vliegtuigen al door de Taiwanese luchtverdedigingszone. Daar blijft het niet bij. In de komende dagen voert het 'Oostelijke Theatercommando' van het Volksbevrijdingsleger 'gerichte' militaire oefeningen uit. Daarmee gaat Peking verder dan het decennialang kon of wilde gaan. Op een zestal plekken zullen gevechtsvliegtuigen en oorlogsschepen met scherp gaan schieten, op enkele nautische mijlen afstand van de kust van Taiwan. China deelde vandaag al beelden van straaljagers en marineschepen: De oefeningen worden volgens het Taiwanese ministerie van Defensie ook gehouden in de territoriale wateren van het eiland. Het is volgens Vincent Chao "een voorproefje" van wat komen gaat. Hij weet waar hij het over heeft. Tot voor kort was hij hoofd politiek op het Taipei Economic and Cultural Representative Office in Washington, wat de facto de ambassade van Taiwan in Amerika is. In die rol was hij in 2020 betrokken bij de Taiwan-bezoeken van Alex Azar, de minister van Volksgezondheid en Sociale Zaken onder oud-president Trump, en onderminister van Economische Ontwikkeling Keith Krach. "Ook tijdens dat bezoek stuurde de Volksrepubliek gevechtsvliegtuigen richting de Taiwanese luchtverdedigingszone", zegt Chao, die ook een tijdje rechterhand van de Taiwanese minister van Buitenlandse Zaken Joseph Wu was. Peking heeft aangegeven bij de oefeningen meerdere belangrijke havens te zullen blokkeren en delen van het luchtruim rond Taiwan zullen niet toegankelijk zijn. Taiwan kan zo volledig worden afgeknepen, waarmee Peking een signaal afgeeft richting de 23 miljoen Taiwanezen en ook naar de rest van de wereld. Critici van Pelosi's bezoek vinden dat ze de kat op het spek heeft gebonden en China onnodig heeft geprovoceerd. Voorstanders denken dat Taiwan wel degelijk wat te winnen heeft met het bezoek. Er is niet gezwicht voor de druk uit Peking en de nauwe banden met de VS maken het voor China gevaarlijker om verdergaand militair in te grijpen, zo is de gedachte. Dat dit gevolgen heeft voor de korte termijn, in de vorm van bijvoorbeeld het huidige machtsvertoon van het Chinese leger, neemt Taiwan voor lief. Chao denkt dat het bezoek van Pelosi op de lange termijn gunstig is voor de veiligheid van Taiwan. "Er is een gezegde: je geeft ze een inch, ze nemen een mijl" legt de oud-diplomaat uit. "We zullen niet toestaan dat militaire intimidatie van de Communistische Partij de vooruitgang die we in de afgelopen decennia hebben geboekt, terugdraait. Toegeven is geen optie." Ross Feingold, politiek risicostrateeg, is iets minder stellig. "Over vijf maanden heeft het Huis van Afgevaardigden weer een nieuwe voorzitter", zegt hij. Feingold denkt dat China verder zal gaan op het ingeslagen pad. Naast economische sancties en militair wapengekletter gaat het dan bijvoorbeeld om het losweken van de laatste diplomatieke bondgenoten van Taiwan. Afgelopen jaar was Nicaragua het laatste land dat banden met Peking verkoos boven de relatie met Taipei. "In aanloop naar de Taiwanese presidentsverkiezingen van 2024 zal men bijvoorbeeld kunnen gaan voor Eswatini, het laatste land in Afrika dat nog betrekkingen heeft met Taiwan." Terwijl binnen Taiwan iedereen zich vooral bezighoudt met wat Pelosi tijdens haar bezoek heeft gegeten, vraagt de rest van de wereld of de Derde Wereldoorlog al is begonnen, zo werd gegrapt op sociale media. "Maar iedereen die hier al wat langer actief in de regio is, heeft dit soort incidenten vaker gezien", zo nuanceert Feingold die zorgen. Hij denkt niet dat er een nieuwe Taiwan-crisis in de maak is, zoals in het midden van de jaren 90 het geval was. "Bij een crisis is geen van beide partijen duidelijk over waar dit naartoe gaat, waar het escaleert", zegt hij. "We gaan zeker agressievere acties zien van China, maar ik denk dat beide partijen willen voorkomen dat dit uitmondt in een situatie waarin men de controle verliest."||https://nos.nl/artikel/2439325-chinees-wapengekletter-bij-taiwan-na-reis-pelosi-toegeven-geen-optie
2022-08-03||Bergborg van 15.000 euro: beklimming Mont Blanc ontmoedigd om rotsgevaar|| Bergbeklimmers die de top van de Mont Blanc willen bereiken via het Franse dorpje Saint-Gervais-les-Bains moeten alvast betalen voor hun eventuele redding en begrafenis: 15.000 euro. De burgemeester heeft een borg ter hoogte van dat bedrag ingesteld voor waaghalzen die de waarschuwing negeren om de klim op dit moment niet te maken. Vanwege de droogte en de hoge temperaturen is er zeer veel risico op vallende rotsblokken. Desondanks zijn er toch klimmers die de tocht wagen. Dat wil de burgemeester van Saint-Gervais ontmoedigen, zegt hij in een verklaring: "Het is onacceptabel dat de Franse belastingbetaler voor de kosten moet opdraaien." Gidsen in Saint-Gervais en Chamonix nemen tot zeker 15 augustus geen klanten meer aan. Tientallen "pseudo-alpinisten" per dag gaan er echter op eigen houtje op uit. Onverantwoord, aldus de burgemeester: "Ze negeren de adviezen en hebben plezier met het nieuwste populaire spel: Russische roulette". De druppel was een groep Roemenen die in korte broek en op sneakers de beklimming wilde maken. Een Franse reddingshelikopter maande hen rechtsomkeert te maken. "Toen ze omkeerden zeiden ze dat ze de volgende dag zouden terugkomen!" Daarmee brengen ze ook het leven van reddingswerkers onnodig in gevaar, zegt de burgemeester: "Als ze de beklimming willen maken met de 'dood in hun rugzak', mij best! Maar laten we dan vast anticiperen op de kosten van hun redding en begrafenis." In totaal zijn er vijf routes die naar de top van de Mont Blanc leiden. Daarvan is de route via Saint-Gervais - de Goûter - de populairste. Dat is de makkelijkste route, maar niet zonder gevaar. Op ruim 3000 meter hoogte moeten klimmers bijvoorbeeld door de Grand Couloir heen, een geul met hoge bergwanden waar regelmatig rotsen neervallen. Tussen 1990 en 2017 vielen daar 102 doden en 230 gewonden. De Mont Blanc is sowieso een gevaarlijke beklimming, waar jaarlijks tot tientallen mensen omkomen. Door verschillende omstandigheden is het dit jaar nog gevaarlijker dan normaal op de berg. Vanwege de beperkte sneeuwval in de winter is het hooggelegen gletsjerijs slechter beschermd en zijn er scheuren ontstaan. Door de aanhoudende hitte is nog meer sneeuw weggesmolten waarover klimmers normaal kloven kunnen oversteken. Dat alles heeft tot gevolg dat er rotsblokken "zo groot als koelkasten" vrijkomen uit het ijs en naar beneden vallen, zeggen gidsen tegen persbureau AFP.  Ook andere berggebieden in de Alpen hebben te maken met risico op rotsverschuivingen. Er gelden waarschuwingen voor twaalf pieken, zegt Pierre Mathey van de Zwitserse berggidsenvereniging, onder meer voor de Matterhorn. Normaal gesproken komen die waarschuwingen pas in de loop van augustus, nu was het op sommige plekken al het geval in juni.||https://nos.nl/artikel/2439323-bergborg-van-15-000-euro-beklimming-mont-blanc-ontmoedigd-om-rotsgevaar
2022-08-03||Oekraïners proberen verwoeste huizen weer op te bouwen, oud-ambassadeur helpt|| "Opgepast!", roept Alexander naar boven voor hij een baksteen omhoog gooit. Een paar meter verderop vangt Ihor hem behendig op. De stenen zijn nodig voor het herstel van het dak van het appartementencomplex aan de Novooskolksastraat 2 in Irpin, een voorstad van Kiev. Door Russische raketinslagen en mortiergranaten zijn veel huizen in het pand onbewoonbaar geworden. De bovenste drie etages zijn grotendeels door brand verwoest, de gele buitenmuren zwartgeblakerd, maar de eigenaren van het complex zijn vastberaden om voor de winter valt terug te keren. Elektra en water zijn er weer, maar het dak ontbreekt nog. En daarom wordt op de bovenste etage nu met man en macht gewerkt om een houten karkas te bouwen voor het dak. "Bijzonder, het zijn de eigenaren zelf die aan de slag zijn gegaan", vertelt Robert Serry, oud-ambassadeur van Nederland in Oekraïne, die toekijkt hoe Alexander en Ihor bakstenen naar elkaar gooien. Serry is voorzitter van de stichting Opendoor Ukraine en ook betrokken bij de wederopbouw van dit appartementencomplex in Irpin. "Het is een echt burgerinitiatief, zonder tussenkomst van de overheid zijn ze aan de slag gegaan. Ze hebben zich verenigd in wat wij een vereniging van eigenaren zouden noemen en de hulp van een lokaal bouwbedrijf gevraagd." Het pas drie jaar oude flatgebouw is zo beschadigd dat moeilijk voorstelbaar is dat het nog te redden is, maar uit bouwkundig onderzoek is gebleken dat het kan. De eigenaren hebben Serry verteld dat de herstelwerkzaamheden ongeveer 40.000 euro gaan kosten. Hij probeert nu ook in Nederland geld in te zamelen om te helpen. "Oekraïne vecht niet alleen, maar is tegelijkertijd bezig met de wederopbouw. De zelfredzaamheid hier, dat is indrukwekkend om te zien." Hij inspecteert samen met Michail Kirilenko, de voorzitter van de vereniging van eigenaren, de voortgang van de bouw van het dak. Pas als dat af is, kan ook het gas weer aangesloten worden, vertelt Michail. En dat gas is weer een voorwaarde voor de verwarming die broodnodig is in de Oekraïense winters, waar -15 graden geen uitzondering is. Volgens het Oekraïense ministerie van Defensie vernietigden de Russen sinds het begin van de oorlog 140.000 huizen. Daardoor raakten 3,5 miljoen mensen dakloos, meldt het ministerie. De cijfers zijn niet onafhankelijk te controleren, maar vaststaat dat het om grote aantallen gaat. Het is onmogelijk al die huizen weer te herstellen voor de winter invalt. Maar in dit complex in Irpin zijn ze ervan overtuigd dat ze het gaan redden. Alexander woont er zelfs alweer. De elektricien laat graag zijn nieuwe badkamer en keuken zien, die hij zelf gebouwd heeft. Maar zijn middelen zijn beperkt. "Alles is door de oorlog zo duur geworden", verzucht hij. "Net voor de oorlog begon had ik drie nieuwe ramen geplaatst. Voor datzelfde bedrag kan ik er nu nog geen twee kopen. Dus voorlopig kan ik dan maar even niet naar buiten kijken." Hij wijst op een houten plank in de slaapkamer die hij in het kozijn getimmerd heeft. Het grootste deel van de appartementen in het gebouw is nog volstrekt onbewoonbaar. Michail Kirilenko laat er een zien aan Robert Serry. Het voormalige tweekamerflatje heeft aan twee kanten geen buitenmuren, overal ligt puin. In de hoek staat een gloednieuwe wasmachine. "Alles moet hieruit voor we kunnen beginnen met herstellen hier", zegt Kirilenko. Hij lijkt er zin in te hebben. De bewoner was thuis tijdens de inslagen die het pand zo zwaar beschadigden. "Het leek alsof de hele wereld in brand stond", zegt hij, "Overal was vuur. We vluchtten naar buiten en daarna de kelder in, tot het voorbij was. Meteen nadat de Russen zich moesten terugtrekken wilde ik aan de slag met de herbouw, ik wilde geen minuut wachten." Zijn vrouw plantte alweer rozen in het perkje voor het gebouw, zelf is hij bijna dag en nacht in de weer met de werkzaamheden. "We zullen niet alles af krijgen, een deel van het werk moeten we uitstellen tot de volgende lente of zomer. Maar het dak, de ramen, de balkons, die gaan we voor de winter afkrijgen. We gaan ervoor zorgen dat iedereen hier weer in kan voor het koud wordt."||https://nos.nl/artikel/2439322-oekrainers-proberen-verwoeste-huizen-weer-op-te-bouwen-oud-ambassadeur-helpt
2022-08-03||Rotterdams vetste hap, de kapsalon, overgewaaid naar Indonesië|| Het van origine Rotterdamse gerecht kapsalon - een machtige snack bestaande uit patat, vlees, saus, kaas en sla uit de oven - is overgewaaid naar Indonesië. De eerste eettent in Jakarta die kapsalon serveert is een feit. De Indonesische Vicky Victorio Budiman woonde tijdens zijn studie in Rotterdam, waar hij kennismaakte met het gerecht, vertelt de eigenaar van het restaurant aan een verslaggever van Rijnmond. "Rotterdam heeft de beste kapsalons. We aten het altijd na het uitgaan en tijdens de lange studienachten. Toen we na onze studie terugkeerden naar Indonesië hadden we het gevoel dat we de kapsalon misten. Nu hebben we onze eigen eettent waar we de kapsalon verkopen." "Dutch comfort food", prijkt op een billboard voor eettent Smaklek. Hoewel het restaurantje vooral expats en Nederlandse toeristen trekt, is het gerecht aangepast op de Indonesische smaak. Zo is een versie met rijst in plaats van patat verkrijgbaar. Volgens de eigenaren wordt de kapsalon goed opgepikt in Jakarta. Binnenkort moet een tweede vestiging openen, net buiten de stad. Nederland heeft de kapsalon te danken aan de Kaapverdische kapper Nataniël Gomes, die bijna twintig jaar geleden bij zijn buren van shoarmazaak El Aviva aan de Rotterdamse Schiedamseweg zijn eigen gerecht liet samenstellen. Trotse Rotterdammers waren dan ook niet blij met een Amsterdamse reclame, enkele jaren geleden, waarop "Amsterdam specialty" stond. Gomes vindt het "heel bijzonder" dat 'zijn' gerecht nu ook in Jakarta te krijgen is. "Dit had ik niet verwacht in Indonesië. De kapsalon is een goede promotie voor me geweest. Ik krijg klanten uit de hele wereld die bij me willen knippen. Ze komen me speciaal bedanken en gaan daarna een kapsalon eten. Het is een gerecht van ons allemaal."||https://nos.nl/artikel/2439320-rotterdams-vetste-hap-de-kapsalon-overgewaaid-naar-indonesie
2022-08-03||Watertekort in Nederland: wat betekent het, en wat niet?|| Een nationale crisis is het nog niet, maar vanaf vandaag is in Nederland wel sprake van een feitelijk watertekort. Van niveau 1 (dreigend watertekort) is opgeschaald naar niveau 2; de volgende stap zou een nationale crisis zijn. Wat betekent het feitelijke tekort precies? Vijf vragen en antwoorden over de waterproblemen. Nee. De Nederlandse drinkwaterbedrijven hebben een wettelijke leveringsplicht. Het enige wat de minister kan doen is mensen vragen hun auto even niet te wassen en de buitenbadjes niet helemaal vol te gooien, en dat doet hij dan ook. De tuin minder vaak sproeien kan ook veel opleveren, rekent droogte-expert Niko Wanders (Universiteit Utrecht) voor: gemiddeld is er in zo'n droge periode 500 liter water nodig voor een tuin, genoeg voor vier personen per dag. In het verleden is vaker opgeroepen om water te besparen, en die oproepen leveren wel wat besparing op, maar ze zijn volgens Wanders niet heel effectief gebleken. In het Verenigd Koninkrijk kunnen mensen worden verplicht om geen water voor tuin of auto te gebruiken. Daar zijn in Nederland geen wettelijke regels voor. Hoewel consumenten dus worden ontzien, kan een landelijk Managementteam Watertekorten wel ingrijpen bij andere waterverbruikers. Volgens de 'verdringingsladder' die dat MTW hanteert zijn eerst de scheepvaart, landbouw, industrie, waterrecreatie, binnenvisserij aan de beurt, evenals natuur, zolang het onttrekken van water daar geen onomkeerbare schade oplevert. Verschillende waterschappen hebben de afgelopen weken al maatregelen getroffen, zoals sproeiverboden voor landbouw en industrie en het langer dichthouden van sluizen. Bij Terwolde is een noodpomp aangelegd om water uit de IJssel in de polder te krijgen. In de video zie je waar dat goed voor is: De Landelijke Coördinatiecommissie Waterverdeling kijkt naar waterstanden, verdamping en het verbruik en stelt vast of de vraag groter is dan het aanbod van water van geschikte kwaliteit. Als dat zo is, is er sprake van een tekort. Om duidelijkheid te scheppen is er sinds 2015 een soort alarmeringssysteem voor, in het leven geroepen om te voorkomen dat er door instanties allerlei ad hoc-beslissingen worden genomen om water te besparen. Er zijn (naast de normale situatie zonder dreigend tekort) drie niveaus: Die laatste situatie doet zich niet vaak voor in Nederland. De laatste keer was in 2003, toen de energievoorziening in gevaar kwam. Dat zal nu niet zo snel gebeuren, verwacht droogte-expert Niko Wanders (Universiteit Utrecht), want sindsdien zijn er maatregelen genomen om dat op te vangen. Nederland krijgt veel water binnen via de rivieren, maar heeft ook veel water nodig. Onder meer om ervoor te zorgen dat het zoute water uit zee niet ons land in stroomt (verzilting) en dat de bodem nat blijft zodat het veen niet gaat inklinken (bodemdaling). En ook, legt Wanders uit, omdat we erg afhankelijk zijn van water, simpelweg omdat het er normaal altijd is. "Denk aan de scheepvaart en de landbouw. Wie normaal veel water heeft, raakt daaraan gewend en gebruikt vaak ook veel. Zo ook in Nederland." Bijna elk jaar treedt in Nederland in de zomer een periode van droogte op. Er verdampt meer water dan er neerslag valt, en de aanvoer van water door de Rijn en Maas neemt af. Dat effect wordt versterkt door klimaatverandering. In deze grafiek is te zien dat in de laatste decennia 2022 bij de jaren met de minste regen in het voorjaar en de zomer hoort: Nee, niet meteen. De prijs van water blijft voorlopig hetzelfde. Maar dat kan wel veranderen als er vaker een tekort water is, denkt Wanders. "Mogelijk wordt het water op de lange termijn duurder, omdat het steeds lastiger wordt om kwalitatief goed water te winnen. Maar de prijzen gaan niet omhoog tijdens deze droogte." Ja, dat kan wel. In sommige landen gebeurt het ook. Maar voor Nederland is het op dit moment geen optie, zegt Wanders. Zeewater omzetten naar drinkwater kost veel energie. En in Nederland is er niet genoeg duurzame energie voorhanden voor dat omzettingsproces. "Daarom is het geen grootschalige oplossing in Nederland. Het is wel een optie in landen met een hoop zon en weinig water, zoals Israël." Dit bedrijf uit Scheveningen waar Nieuwsuur langsging, maakt met duurzame energie drinkwater van zeewater, nu nog vooral in Azië en het Caribisch gebied: ||https://nos.nl/artikel/2439318-watertekort-in-nederland-wat-betekent-het-en-wat-niet
2022-08-03||Boten aan de grond en zichtbare fietswrakken: 10x droogte in beeld|| Door de aanhoudende droogte is sinds vandaag officieel sprake van een watertekort in Nederland. De meeste burgers zullen van dat tekort vooralsnog weinig merken, maar langs rivieren en in de natuur is het tekort aan water overduidelijk. Tien foto's die een beeld geven van de droogte in Nederland.||https://nos.nl/artikel/2439315-boten-aan-de-grond-en-zichtbare-fietswrakken-10x-droogte-in-beeld
2022-08-03||Honderden dode vogels spoelen aan op Zeeuwse stranden|| Honderden doden vogels zijn de afgelopen dagen aangespoeld op de stranden van het Zeeuwse schiereiland Walcheren. Volgens de gemeente Veere waren de vogels waarschijnlijk besmet met de vogelgriep. Afgelopen dinsdag moest de Stichting Strandexploitatie Veere liefst 250 kadavers opruimen. Vandaag zijn er nog eens 80 dode vogels opgeruimd. Omdat er veel toeristen en recreanten langs de kust zijn, zijn de stranden zo snel mogelijk schoongemaakt, schrijft Omroep Zeeland. De gemeente adviseert met klem de dode of zieke vogels niet aan te raken. Zwemmen in de zee mag wel. Hondenbezitters wordt gevraagd hun dier aan de lijn te houden. Deze week spoelden er ook al meer dan honderd dode vogels aan op de Zeedijk in Borssele, meldt de regionale omroep. Daarbij ging het om bergeenden en meeuwen, die ook symptomen vertoonden van vogelgriep.||https://nos.nl/artikel/2439314-honderden-dode-vogels-spoelen-aan-op-zeeuwse-stranden
2022-08-03||Nederlandse mijnenjager naar Middellandse Zee in NAVO-reactiemacht|| Zondag vertrekt mijnenjager Zr.Ms. Vlaardingen naar de Middellandse Zee. Het marineschip sluit zich eerder dan gepland aan bij de NAVO-reactiemacht in die regio in verband met de graandeal tussen Rusland en Oekraïne. Vandaag is het eerste Oekraïense graanschip gecontroleerd in de Turkse havenstad Istanbul. De Nederlandse mijnenjager wordt onderdeel van een NAVO-vlootverband voor mijnenbestrijding, dat paraat staat om in te kunnen grijpen in het gebied. Het team bestaat uit schepen van België, Italië, Frankrijk, Turkije en Nederland. De kans dat de Vlaardingen in actie hoeft te komen lijkt na het eerste succesvolle graantransport kleiner, "maar we zijn er straks wel klaar voor", zegt luitenant ter zee Lonneke van Kollenburg. "Door al zondag te gaan kunnen we eerder oefenen en sneller gereed zijn." Het aanvankelijke vertrek stond gepland over enkele weken. De inzet duurt ongeveer 15 weken. Defensie kan om veiligheidsredenen geen details geven over het programma van de mijnenjager. Er staan onder meer bezoeken aan verschillende havens gepland en trainingen. Een van de doelen is om de diplomatieke banden te versterken tussen NAVO-bondgenoten. Het marineschip sluit zich aan bij een NAVO-eenheid in de Middellandse Zee die al tientallen jaren bestaat, maar het is volgens Van Kollenburg alweer even geleden dat een Nederlands schip er onderdeel van uitmaakte. De eenheid bestaat uit maximaal acht mijnenjachtschepen en een ondersteuningsschip. In Oekraïne ligt naar schatting zo'n 20 miljoen ton graan opgeslagen. Oekraïne en het Westen zeggen dat Rusland de doorgang van graanschepen blokkeert met oorlogsschepen in de Zwarte Zee. Moskou stelt dat de schepen er niet door kunnen vanwege Oekraïense zeemijnen. Vorige maand sloten Rusland en Oekraïne in samenwerking met de VN en Turkije een akkoord om de impasse te doorbreken. In Istanbul worden de schepen nu gecontroleerd op eventuele wapens aan boord om zeker te stellen dat de route alleen wordt gebruikt voor het vervoer van graan.||https://nos.nl/artikel/2439309-nederlandse-mijnenjager-naar-middellandse-zee-in-navo-reactiemacht
2022-08-03||Stikstof meten op stalniveau kan boer helpen minder uit te stoten|| Bij boerderijen op verschillende plekken in het land wordt bij wijze van proef gekeken of het mogelijk is de stikstofuitstoot per stal te meten. Zo kan de boer direct zien of hij die uitstoot kan beperken. Het ministerie van Landbouw is enthousiast. Veehouder Arjan Prinsen in Haarlo in de Achterhoek heeft zijn bedrijf beschikbaar gesteld voor de pilot. Boven de koeien hangen hoog in de balken van zijn veestal twee gele kastjes. Die meten elke 5 minuten hoeveel ammoniak er in de stal hangt en sturen die gegevens door naar een computer. Zo kan de boer op elk moment van de dag een idee krijgen van zijn uitstoot. Aan de wisselingen ziet hij bovendien wat het effect is van zijn handelen, zoals het voer dat hij geeft of het stalsysteem dat hij gebruikt. Het kastje heeft al geleid tot veranderingen op Prinsens bedrijf. Hij legt het uit in de video:  Ammoniak (NH3), een verbinding van stikstof en waterstof, veroorzaakt met stikstofoxiden, het stikstofprobleem waardoor schade aan natuurgebieden ontstaat. De resultaten van de proef bij boer Prinsen en anderen zijn bemoedigend. Komend najaar wordt de proef uitgebreid naar twintig stallen, elk met een verschillende bedrijfsvoering. Volgens stikstofdeskundige Gerard Migchels van de Wageningen Universiteit en Research, betrokken bij de pilot, komt die tegemoet aan de behoefte van boeren om te kunnen zien hoe de uitstoot varieert en welke invloed ze daarop hebben. "Het voordeel is dat de boer direct feedback krijgt en zo via het verbeteren van zijn vakmanschap kan bijdragen aan verlaging van de uitstoot." Belangrijk voordeel is dat het meetsysteem dat in de Achterhoek wordt gebruikt volgens de leverancier maximaal 5000 euro kost. En dat is een stuk goedkoper dan de dure meetmethode die tot nu toe beschikbaar was. Die kost meer dan 50.000 euro per jaar per boerderij. Nadeel is dat het goedkopere systeem ook minder specifiek is, erkent Migchels. "De vraag is of het nauwkeurig genoeg is voor de afrekenbaarheid." En dus geschikt voor toepassingen in de vergunningverlening van de overheid. Daarvoor is nog een lange weg van toetsen, modelleren en certificeren te gaan. Daarop is de hoop van Prinsen wel gevestigd. Inmiddels heeft de pilot de interesse gewekt van de provincie Gelderland en van minister Van der Wal voor Stikstof. Na een werkbezoek aan het bedrijf in mei was ze enthousiast over het project. De minister is van plan om mee te doen aan meer proeven om deze metingen op bedrijfsniveau te onderzoeken en die ook mede te financieren. Ook wil ze bedrijfsadviseurs ondersteunen met kennis en trainingen, zodat de boer optimaal gebruik kan maken van de mogelijkheden die het meetsysteem biedt. Een voorstel hiervoor gaat in september naar de Tweede Kamer. Maar, zo benadrukt een woordvoerder, een oplossing voor de enorme taak waarvoor Nederland staat is deze methode niet. Daarvoor is uitkopen van piekbelasters bij Natura-2000-gebieden onontkoombaar. Over wat stikstof is en waarom er nu grote problemen zijn, maakten we eerder deze uitlegvideo:||https://nos.nl/artikel/2439307-stikstof-meten-op-stalniveau-kan-boer-helpen-minder-uit-te-stoten
2022-08-03||Franse bosbranden mede veroorzaakt door laksheid|| Franse bosbranden ontstaan mede doordat de Fransen zelf massaal de regels aan hun laars lappen. Een speciale commissie van de senaat concludeert dat ze te weinig doen om begroeiing rond hun huis weg te halen, waardoor branden zich sneller kunnen verspreiden. In risicogebieden zijn bewoners verplicht om struiken en bosschages in een straal van 50 meter rond hun huis weg te halen. Dat geldt bijvoorbeeld in de gehele Provence en ook in de Ardèche en op Corsica. Maar in die regio's houdt slechts 30 procent van de bevolking zich aan die wettelijke regels. De meesten laten begroeiing gewoon staan. Branden kunnen zich daardoor verspreiden en ook vaker huizen in de as leggen. "Dat mensen zich niet aan de regels houden, is ontoelaatbaar", zegt commissielid Pascal Martin. "We moeten individuele overtreders strenger straffen òf de overheid moet zelf groen gaan verwijderen." Nu krijgen mensen alleen een boete van 30 euro voor elke vierkante meter aan struiken die niet is weggehaald. Burgemeesters moeten toezien op de naleving van de regels, maar doen dat nauwelijks. De senatoren stellen in hun eindrapport voor om wetsovertreders zelf op te laten draaien voor eventuele brandschade. Verzekeringspolissen moeten daarvoor worden aangepast. De publicatie van het rapport komt kort na de historisch grote branden van vorige maand in Bordeaux. Daar werd meer dan 20.000 hectare aan bos in de as gelegd. De senatoren becijferden dat de herbeplanting in het gebied minimaal 50 miljoen euro gaat kosten. Dit zijn beelden van vorige maand: Volgens de commissie moet Frankrijk zich gaan voorbereiden op meer van zulke grote natuurrampen. Droogte en hitte leiden tot toenemende risico's. "Rond het jaar 2050 kent de helft van het bos- en heidegebied in Frankrijk een verhoogd risico op bosbranden. In 2010 was dat nog maar een derde van het gebied", staat in het rapport. Bosbranden zullen ook vaker voorkomen en over een langere periode verspreid zijn, schrijven de Eerste Kamerleden. "Het bosbrandseizoen duurt tegenwoordig 12 maanden per jaar", zei de voorzitter van de landelijke brandweerfederatie tegen de commissie. De commissie wil dat er meer geld gaat naar brandweer en hulpverleners en dat er meer blusvliegtuigen en helikopters worden aangeschaft. "De huidige vloot aan blustoestellen is niet toereikend om ook in de toekomst effectief haar werk te doen." De bosbranden bij Bordeaux zijn inmiddels helemaal onder controle. Maar in het zuiden van Frankrijk, in de Pyreneeën en langs de Middellandse Zee, ontstaan door de droogte continu nieuwe branden. De meesten blijven in omvang nog beperkt. Sinds begin dit jaar is in het hele land ruim 47.000 hectare in vlammen opgegaan. Daarmee is de schade in de eerste zeven maanden van 2022 al de ergste van de afgelopen 15 jaar. Door klimaatverandering, met stijgende temperaturen en het veranderende gebruik van grond, neemt het aantal natuurbranden toe.||https://nos.nl/artikel/2439303-franse-bosbranden-mede-veroorzaakt-door-laksheid
2022-08-03||Vulkaan in zuidwesten van IJsland barst opnieuw uit|| In het zuidwesten van IJsland is de vulkaan Fagradalsfjall opnieuw uitgebarsten. Op beelden van het IJslands meteorologisch instituut is te zien dat er lava uit een kleine opening van de vulkaan stroomt. De uitbarsting komt niet onverwacht: de afgelopen dagen werden er steeds kleine aardschokken waargenomen rondom de Fagradalsfjall. De vulkaan ligt op ongeveer 32 kilometer van hoofdstad Reykjavik en niet ver van de nationale luchthaven, Keflavik Airport. Of de uitbarsting gevolgen heeft voor de omgeving, is nog onduidelijk. Vorig jaar maart barstte de Fagradalsfjall ook uit. Toen werden in drie weken tijd zo'n 50.000 aardschokken in het gebied gemeten. Het was voor het eerst in zo'n 800 jaar dat er een uitbarsting was op het schiereiland Reykjanes. De vulkanische activiteit hield maandenlang aan en trok grote aantallen toeristen naar de plek. De uitbarsting van de Eyjafjallajökull - eveneens op IJsland - veroorzaakte in 2010 een gigantische aswolk. Het Europees vliegverkeer raakte door die uitbarsting dagenlang ernstig ontregeld. IJsland telt zo'n 130 vulkanen. Zo ziet de vulkaanuitbarsting eruit:||https://nos.nl/artikel/2439301-vulkaan-in-zuidwesten-van-ijsland-barst-opnieuw-uit
2022-08-03||Lagere celstraffen in hoger beroep voor aanslag op Panorama-gebouw|| Drie mannen zijn in hoger beroep veroordeeld tot celstraffen tot vier jaar voor de aanslag op het kantoor van weekblad Panorama in 2018. De straffen vallen iets lager uit dan de straffen die de rechtbank in 2019 oplegde. Op 21 juni 2018 werd de redactie van Panorama in Amsterdam beschoten met een antitankwapen. Daarbij vielen geen doden of gewonden. Het gebouw raakte wel zwaar beschadigd. De rechtbank veroordeelde de drie verdachten, Richard Z., John P. en Mike van den B., een jaar later tot straffen van vier en drie jaar. De straffen waren lager dan de eis van het Openbaar Ministerie, omdat volgens de rechtbank niet vaststond dat het ging om een gerichte aanval op de persvrijheid, zoals de aanklager toen beweerde. Het Openbaar Ministerie (OM) was het niet eens met de uitspraak en ging in hoger beroep. De officier van justitie noemde de beschieting vorige maand opnieuw een aanval op de vrije pers en zag een link tussen de aanslag en een publicatie van Panorama. Het OM vond dat alle drie de verdachten dezelfde straf verdienden. Volgens justitie moest dat opnieuw zeven jaar zijn, maar omdat de beroepszaak veel tijd in beslag heeft genomen werd er een aantal maanden van afgetrokken en werd er 6 jaar 3 maanden geëist. Het hof gaat, net als de rechtbank, niet mee met de redenering van het OM. Volgens het hof staat niet vast dat de beschieting van het pand was gericht op het tijdschrift, meldt AT5/NH Nieuws. "Geen van de verdachten heeft openheid van zaken gegeven. Dat de redactie van Panorama in het beschoten gebouw gevestigd was, heeft daarom geen verschil gemaakt voor de gevangenisstraffen", aldus het hof. In de gevangenisstraf weegt wel mee dat de beschieting volgens het hof een doordacht en vooropgezet plan was. De drie mannen waren lid van de Woerdense afdeling van motorclub Caloh Wagoh. De president van deze afdeling moet bijna vier jaar de cel in. De andere twee moeten beiden twee jaar en negen maanden zitten.||https://nos.nl/artikel/2439300-lagere-celstraffen-in-hoger-beroep-voor-aanslag-op-panorama-gebouw
2022-08-03||Man (23) aangehouden voor valse bommelding provinciehuis Leeuwarden|| De politie heeft een 23-jarige man uit Leeuwarden aangehouden op verdenking van de valse bommelding van vorige maand bij het provinciehuis in Leeuwarden. De man meldde op 13 juli rond 11.00 uur via het landelijk politienummer dat er een mestbom zou ontploffen bij het provinciehuis. Op dat moment was daar een demonstratie gaande tegen de stikstofplannen van het kabinet. De politie evacueerde vervolgens enkele gebouwen in de omgeving. Alle ambtenaren van het provinciehuis werden naar een veilige zaal in de kelder gebracht. Statenleden die voor een vergadering in het gebouw waren, moesten in de Statenzaal blijven, schreef Omrop Fryslân. Op straat stonden agenten met kogelwerende vesten. De politie noemt het "onacceptabel" dat politici door valse bommelding hun werk niet ongehinderd en veilig konden doen.||https://nos.nl/artikel/2439299-man-23-aangehouden-voor-valse-bommelding-provinciehuis-leeuwarden
2022-08-03||Iran en VS sturen onderhandelaars naar Wenen voor hervatting atoomgesprekken|| Iran, de Europese Unie en de Verenigde Staten hebben hun onderhandelaars naar Wenen gestuurd om te proberen de vastgelopen gesprekken over een nieuw atoomakkoord weer vlot te trekken. Op Twitter zegt de Amerikaanse hoofdonderhandelaar Robert Malley dat de Amerikaanse verwachtingen gematigd zijn. Hij gaat in goed vertrouwen naar Wenen om tot een akkoord zal komen, schrijft hij. Binnenkort zal duidelijk worden "of Iran voorbereid is om hetzelfde te doen". In maart leek een nucleair akkoord aanstaande. Sindsdien liggen de onderhandelingen echter stil. Vorige maand kwamen delegaties van de twee landen ook al samen in Qatar voor indirecte gesprekken, onder leiding van de EU. EU-buitenlandcoördinator Borrell had een nieuwe concepttekst bij zich die een mogelijke oplossing moet bieden voor de impasse. Er is met name onenigheid over de status van de Revolutionaire Garde van Iran, het elitekorps van het leger dat politiek en economisch een zeer belangrijke rol speelt. De Verenigde Staten beschouwen de Revolutionaire Garde als terroristische organisatie, onder meer zijn rol in de Syrische burgeroorlog aan de kant van president Assad. Die kwalificatie zint Iran niet, maar volgens de VS valt een discussie over de plek van de Revolutionaire Garde op de terrorismelijst buiten de reikwijdte van de atoomgesprekken; die gaan over het terugschroeven van het niveau van verrijkt uranium en de belofte geen kernwapen te maken door Iran, in ruil voor verlichting van de economische sancties door het Westen. Iran wil daarnaast ook de garantie dat de VS zich niet opnieuw terugtrekt uit het atoomakkoord. In 2018 voelde toenmalig president Trump zich niet meer gebonden aan het akkoord, dat in 2015 werd gesloten. Daarop besloot Iran uranium weer verder te verrijken dan was afgesproken. Afgelopen week nog zei Iran, waarschijnlijk om druk te zetten op de onderhandelingen, dat het in staat is een kernwapen te maken, hoewel het daar geen plannen voor zou hebben. Uranium wordt inmiddels verrijkt tot 60 procent, voor een kernwapen is 90 procent nodig. Als het atoomakkoord tot stand komt, mag uranium maar tot 3,67 procent verrijkt worden.||https://nos.nl/artikel/2439298-iran-en-vs-sturen-onderhandelaars-naar-wenen-voor-hervatting-atoomgesprekken
2022-08-03||OPEC verhoogt olieproductie minimaal, olieprijs stuitert|| De zogenoemde OPEC+ heeft op zijn maandelijkse vergadering besloten om vanaf september de olieproductie extra op te voeren met 100.000 vaten per dag, met de bedoeling om de olieprijs te drukken. Een grotere productieverhoging zat er niet in. Na dit magere besluit ging de olieprijs de hele middag op en neer. De OPEC heeft ook veel moeite om de hogere productiedoelstellingen te halen. De voorbije maanden bleven nogal wat lidstaten steken onder hun toegezegde productie. Sommige landen, waaronder Angola, Nigeria en Libië, investeren nauwelijks in hun productie-installaties en kampen met veroudering en storingen. Iran heeft te kampen met westerse sancties vanwege zijn kernprogramma en kan maar een deel van de olieproductiecapaciteit benutten. De VS, geen lid van OPEC of OPEC+, heeft de laatste tijd veel druk uitgeoefend op de organisatie om de olieproductie te verhogen, in de hoop dat de olieprijs dan zou dalen. De dure energie is een belangrijke factor bij de hoge inflatie. En dure olie raakt de Amerikaanse consumenten flink, en dat krijgt hun president Biden vervolgens weer op zijn bord. Tegelijkertijd is de toegenomen kans op een recessie de komende maanden in veel landen een waarschuwing: er worden maatregelen genomen om het energieverbruik terug te dringen, dus er is naar verwachting minder vraag naar olie, en dan daalt de prijs wellicht. Omdat de meeste landen economisch herstellen van de coronacrisis en een grote energievraag hebben is de prijs van olie en gas de afgelopen maanden juist sterk opgelopen, waarbij de olieprijs gestuwd wordt door de westerse boycot van Russische olie. Vlak voor de inval in Oekraïne schommelde de Brent-olieprijs rond de 90 dollar per vat, maar die steeg tijdens de oorlog soms naar 120 à 130 dollar per vat. Dat was aan de pomp goed te merken, want een liter benzine steeg naar een recordhoogte van 2,50 euro. Samen met de VS en Saudi-Arabië is Rusland een van de grootste olieproducenten ter wereld, met rond de 10 miljoen vaten olie per dag Dat is goed voor 10 procent van de dagelijkse wereldbehoefte aan olie. De afgelopen maanden heeft de OPEC stapsgewijs de olieproductie opgevoerd, met opgeteld 430.000 tot 650.000 vaten per dag. Daarmee werd de olieproductiebeperking uit de coronacrisis nagenoeg ongedaan gemaakt. Door de pandemie viel de economie stil en was de vraag naar olie juist gedaald.||https://nos.nl/artikel/2439294-opec-verhoogt-olieproductie-minimaal-olieprijs-stuitert
2022-08-03||2022 een goed wijnjaar? 'Op dit moment ben ik positief'|| Nederlandse wijnboeren juichen nog niet, maar zijn voorzichtig positief over het wijnjaar 2022. "Vooralsnog is het een goed jaar", zegt een woordvoerder van de Vereniging Nederlandse Wijn Producenten (VNWP). "Maar", vervolgt zij: "Parijs is nog ver." Door het droge en warme weer van de afgelopen maanden staan de wijnranken er goed bij. Nu is het afwachten wat het weer doet tot de oogst in september en oktober. "Als het weer blijft zoals afgelopen week, gaat het de goede kant op", zegt Simon Crone, bestuurslid bij VNWP en wijnboer in Elst (Utrecht). Ook Jantiene Broersma, wijnboer in het Friese Twijzel, is tot nu toe tevreden. "We hebben een voorjaar met weinig vorst gehad", legt zij uit. De wijngaard van Broersma ligt in het noorden van het land, waar vorst nog wel eens een risico is. "Maar nu gaat het goed." Voor een goede oogst is het volgens Broersma niet alleen belangrijk dat het warm is, maar ook dat het droog blijft. "Dan krijgen schimmels weinig kans." Om die reden is Broersma tijdens het interview de bladeren rondom de druiven aan het wegknippen, zo drogen de druiven makkelijker op als het heeft geregend. Wel was het afgelopen maanden aan de iets te droge kant, vindt wijnboer Crone. "We hopen op een buitje." Daarnaast duimt hij dat de suzuki-fruitvlieg ook de komende tijd wegblijft. Deze vlieg legt namelijk eitjes in de druiven, waar azijnbacteriën op afkomen. "Dat wil je niet", zegt Crone. Ook moet het zuurgehalte van de druiven de komende maanden nog omlaag, aldus de wijnboer. "De nachttemperaturen in september gaan bepalen hoeveel het zuurgehalte daalt." Nachttemperaturen van rond de 12 à 13 graden zijn volgens hem perfect. Of 2022 definitief een goed wijnjaar wordt, blijft "een glazenbolkwestie", vindt Crone. "Op dit moment kan ik alleen maar positief zijn, maar als het nog drie weken gaat regenen in augustus, dan gaat het niet goed." Wat dat betreft kan NOS-weerman Marco Verhoef de wijnboer enigszins geruststellen. Over het weer in september kan hij nog niets zeggen, maar de komende twee weken blijft het volgens de weerman warm zomerweer. "We krijgen best veel zon en hoge temperaturen. Bovendien zit er weinig wisselvalligheid in het vat, dus we hoeven niet veel regenval te verwachten."||https://nos.nl/artikel/2439289-2022-een-goed-wijnjaar-op-dit-moment-ben-ik-positief
2022-08-03||Fors minder meldingen online kinderporno, 'aanpak werkt'|| De aanpak van online kinderporno in Nederland werkt. Dat stelt het Expertisebureau Online Kindermisbruik (EOKM) aan de hand van nationale en internationale cijfers, waarin te zien is dat het aantal meldingen fors is gedaald. In de eerste helft van dit jaar kwamen bij het Meldpunt Kinderporno 90 procent minder meldingen binnen, vergeleken met dezelfde periode vorig jaar. Het gaat om meldingen die door het publiek zijn gedaan over kinderporno op Nederlandse servers. Ook het aantal meldingen bij internationale meldpunten is afgenomen, in totaal met bijna 80 procent. Dat betekent dat er bij hostingproviders, die in Nederland serverruimte voor websites aanbieden, minder pornografisch materiaal met kinderen te vinden is. De daling komt volgens het EOKM onder meer door hogere druk op hostingpartijen om het probleem aan te pakken. Die druk komt vooral vanuit de politiek in Nederland. Zo begon voormalig minister Grapperhaus van Justitie en Veiligheid samen met het EOKM en internetbedrijven het programma Kindveilig Internet. Bedrijven werden daarin bij naam genoemd als ze te weinig deden tegen kinderporno op hun servers. Ook werd openbaar gemaakt hoe lang het duurde voordat het materiaal uit de lucht was. "Die aanpak werpt nu zijn vruchten af", zegt Arda Gerkens, directeur van het EOKM. Ook kan de autoriteit kinderporno, een organisatie die nu wordt opgericht, straks boetes opleggen aan bedrijven die te weinig doen aan deze vorm van kindermisbruik. Die dreiging heeft er volgens Gerkens ook voor gezorgd dat hostingpartijen nu meer maatregelen nemen. Om hostingpartijen te helpen het probleem aan te pakken, hebben ze nu ook toegang tot een speciale database met kinderpornografisch materiaal, de zogeheten Instant Image Identfier. Nieuwe foto's en video's op servers worden daardoorheen gehaald en als blijkt dat er een match is, worden ze weer verwijderd. Een aantal bedrijven dat foto's en video's op het internet zet is naar het buitenland vertrokken door de strengere aanpak. Een ontwikkeling die het EOKM zorgen baart, zegt Gerkens. De vrees is dat de hostingbedrijven uit beeld verdwijnen in landen waar geen handhaving op online kinderporno is. De organisatie roept daarom op tot meer samenwerking tussen landen.||https://nos.nl/artikel/2439286-fors-minder-meldingen-online-kinderporno-aanpak-werkt
2022-08-03||Officieel watertekort: vanaf nu verdeelt een landelijk crisisteam het schaarse water|| Vanaf vandaag bepaalt het landelijke Managementteam Watertekorten (MTW) hoe het schaarse water in Nederland wordt verdeeld. Door de aanhoudende droogte is er inmiddels sprake van een "feitelijk watertekort", laat minister Harbers van Infrastructuur en Waterstaat weten. Op dit moment zijn er geen extra maatregelen nodig om problemen te voorkomen, maar als de droogte aanhoudt binnenkort wel. Wat die maatregelen dan precies inhouden is nog onduidelijk. De situatie is inmiddels dusdanig ernstig, dat er besluiten genomen moeten worden die over de regio's, waterschappen en belanghebbenden heen gaan. Het is de taak van het MTW om dat te coördineren. In het team zijn Rijkswaterstaat, de waterschappen, drinkwaterbedrijven, provincies en de betrokken ministeries vertegenwoordigd. Op die manier kunnen er sneller besluiten worden genomen over maatregelen en meer op maat, zegt Harbers. Op 13 juli werd er opgeschaald naar niveau 1 (dreigend watertekort) en nu dus naar niveau 2 (feitelijk watertekort). De droogte wordt veroorzaakt door de hoge verdamping in Nederland en de lage aanvoer van water uit het buitenland via de rivieren. Verschillende waterschappen hebben de afgelopen weken al maatregelen getroffen. Zo geldt er in sommige gebieden een sproeiverbod voor de landbouw en industrie en mogen sluizen minder vaak gebruikt worden door de scheepvaart. Ook het waterpeil in het IJsselmeer wordt zo hoog mogelijk gehouden en op sommige plekken zijn pompen en gemalen ingezet om het water beter te verdelen. Hier in Terwolde wordt een noodpomp aangelegd om water uit de IJssel in de polder te krijgen: Nu er daadwerkelijk een watertekort is, wordt de zogeheten verdringingsreeks in werking gesteld. Daarin staat dat er eerst maatregelen genomen zullen worden die ten koste gaan van de landbouw, industrie en recreatie. Die hebben de laagste prioriteit. De hoogste prioriteit ligt bij de veiligheid van de dijken, het voorkomen van onomkeerbare schade aan de natuur en het in stand houden van nutsvoorzieningen als elektriciteitscentrales en het drinkwater. De weersvooruitzichten zijn niet gunstig. legde Marco Nolet van het KNMI uit op een persconferentie. De komende twee weken wordt er nauwelijks neerslag verwacht: in het meest gunstige geval 40 tot 50 millimeter. "Maar dat is veel te weinig, want de verdamping is veel groter." Over het hele land is sprake van een gemiddeld neerslagtekort van 220 millimeter. Normaal ontstaat er in de zomer een tekort van zo'n 100 millimeter. Pas in de tweede helft van augustus zou het weer eens flink kunnen gaan regenen, maar ook dat is niet voldoende om het probleem op te lossen. Nolet: "De droogte zal zeker tot eind augustus een grote rol blijven spelen." Dit zie je in de natuur van het tekort aan water: Volgens Bart Vonk, de voorzitter van de Landelijke Coördinatiecommissie Waterverdeling (LCW), is er de afgelopen tijd al veel gebeurd om het water langer vast te houden. Onze uitgangspositie is daardoor beter dan in 2018, toen er een nog veel groter neerslagtekort was. Groot probleem is wel dat de Rijn veel minder zoet water aanvoert, meer dan 50 procent minder dan normaal. Dat kan vooral in het westen van het land leiden tot verzilting van de bodem, doordat zout zeewater landinwaarts stroomt. "Daarom houden we er rekening mee dat we bij Diemen een bellenscherm aan gaan zetten tegen de verzilting van het Amsterdam-Rijnkanaal", zei Vonk. Een bellenscherm is een grote buis met gaten die op de bodem van het kanaal ligt. Door de gaten wordt lucht geblazen, wat luchtbellen veroorzaakt. Die moeten het zoute water tegenhouden. Een andere maatregel die overwogen wordt is het beperken van de inlaat van water uit het IJsselmeer. Dat vormt de belangrijkste zoetwaterbuffer en is erg belangrijk voor de waterhuishouding in het oosten en noorden van het land. Michèle Blom van Rijkswaterstaat is de voorzitter van het Managementteam Watertekorten, dat vanaf nu regelmatig bij elkaar komt. Zij herhaalde de oproep aan burgers om zuinig te zijn met water, maar verplichten kan ze het niet. "Ik doe nu deze oproep, en ik zie eerlijk gezegd geen reden voor mensen om die te negeren." Het is de vijfde keer deze eeuw dat er sprake is van een watertekort in Nederland. Eerder gebeurde dat in 2003, 2006, 2011 en 2018. In 2003 kwam het zelfs tot niveau 3, waarbij er sprake is van een dreigende nationale crisis door de droogte. Ook in de warme zomer van 1976 was het zo droog, dat de autoriteiten opschaalden tot niveau 3.||https://nos.nl/artikel/2439282-officieel-watertekort-vanaf-nu-verdeelt-een-landelijk-crisisteam-het-schaarse-water
2022-08-03||Eerste graanschip uit Oekraïne geïnspecteerd, nu onderweg naar Libanon|| Voor het eerst sinds het sluiten van de graandeal tussen Oekraïne en Rusland is een schip met Oekraïens graan aangekomen in Istanbul. Na inspectie van de lading door afgevaardigden van Oekraïne, Rusland, Turkije en de Verenigde Naties is het schip nu onderweg naar zijn eindbestemming Libanon, meldt het Turkse ministerie van Defensie. Het vrachtschip Razoni, dat onder de vlag van Sierra Leone vaart, vervoert ruim 26.000 ton mais. Het vertrok maandag uit de Oekraïense havenstad Odessa en komt naar verwachting over vier tot vijf dagen aan in de Libanese havenstad Tripoli. Zo vertrok Razoni maandag uit Odessa: In Oekraïne, dat geldt als een van de grootste graanexporteurs ter wereld, ligt naar schatting zo'n 20 miljoen ton graan opgeslagen. Vanwege blokkades in de Zwarte Zee, die na de Russische invasie zijn opgezet, kon die enorme bulk tarwe, gerst en mais niet worden verscheept. Oekraïne en het Westen zeggen dat Rusland verantwoordelijk is voor de blokkades, volgens Rusland zijn de zeemijnen van Oekraïne er de oorzaak van. Het graanakkoord dat Rusland en Oekraïne vorige maand met de VN sloten, moet aan de exportstop een einde maken. Afgesproken is onder meer dat graanschepen onder toezicht en over veilige vaarroutes van Odessa naar Istanbul kunnen varen. Daar wordt de lading geïnspecteerd, om te voorkomen dat de handelsroute wordt gebruikt voor de import van wapens. De verwachting is dat de komende dagen meer graanschepen uit Oekraïne vertrekken. Volgens een VN-woordvoerder liggen momenteel 27 vaartuigen klaar voor vertrek. De Oekraïense autoriteiten zeggen dat 17 schepen nog wachten op goedkeuring. Het is onduidelijk wanneer de vrachtschepen precies mogen vertrekken. Een Turkse topfunctionaris kondigde vanmiddag aan dat iedere dag drie schepen de Oekraïense havens mogen verlaten. Eerder ging het nog om één schip per dag. De stilgevallen graanexport heeft wereldwijd geleid tot hogere voedselprijzen. Ook wordt gevreesd voor een hongersnood in Afrikaanse landen, waar voor de oorlog veel van het graan naartoe ging. Volgens het Internationale Voedselbeleid-onderzoeksinstituut in Washington wordt het grootste deel van het in Oekraïne opgeslagen graan gebruikt voor veevoer. Iets meer dan een kwart zou tarwe zijn, waarvan de helft bedoeld is voor menselijke consumptie. Het vrachtschip dat vandaag in Istanbul werd gecontroleerd vervoert vooral kippenvoer, zegt David Laborde, die aan het onderzoeksinstituut is verbonden.||https://nos.nl/artikel/2439281-eerste-graanschip-uit-oekraine-geinspecteerd-nu-onderweg-naar-libanon
2022-08-03||Dodelijk ongeluk op de A2 bij Best: vrachtwagenchauffeur had gedronken|| Een vrachtwagenchauffeur die betrokken was bij een dodelijk ongeluk afgelopen maandag op de A2 bij Best, was ten tijde van het ongeluk onder invloed van alcohol. Dat bevestigt de politie. Bij het ongeluk kwam een 73-jarige man uit Den Bosch om het leven. Het ongeluk tussen een bestelbusje en een vrachtwagen gebeurde rond 16.00 uur. Volgens Omroep Brabant botste de bestelbus achter op de vrachtwagen, die stilstond in een file richting Den Bosch. De bestuurder van de bestelwagen overleefde het ongeluk niet. De vrachtwagenchauffeur, een 33-jarige man uit Noord-Macedonië, werd daarna aangehouden voor betrokkenheid bij het ongeluk. Toen bleek ook dat hij gedronken had. Of het dodelijk ongeluk daardoor is ontstaan, kan de politie niet zeggen. Ook kan de politie verder niets zeggen over de toedracht. "We zijn nog druk bezig met het onderzoek." Volgens de politie is de man inmiddels weer op vrije voeten, maar blijft hij nog wel verdachte.||https://nos.nl/artikel/2439280-dodelijk-ongeluk-op-de-a2-bij-best-vrachtwagenchauffeur-had-gedronken
2022-08-03||Zeker elf boerenorganisaties gaan met Remkes om tafel|| Tot nu toe hebben elf boerenorganisaties toegezegd dat ze aanstaande vrijdag aanwezig zullen zijn bij het gesprek met een delegatie van het kabinet onder leiding van Johan Remkes. Dat laat een woordvoerder van Remkes desgevraagd weten. Remkes heeft ongeveer twintig boerenorganisaties uitgenodigd voor het eerste gesprek dat uiteindelijk moet leiden tot een uitweg uit de stikstofcrisis. Welke elf clubs precies hebben toegezegd, is niet duidelijk, maar zeker is dat de belangenbehartigers van duurzame boeren, zoals Caring Farmers en Biohuis, zullen aanschuiven. Vanuit de reguliere agrarische sector is alleen bekend dat LTO Nederland de uitnodiging heeft aanvaard, na een telefoontje van premier Rutte met voorman Sjaak van der Tak. Meer activistische organisaties als Farmers Defence Force en Agractie, hebben gezegd dat ze vanavond met elkaar overleggen over hun standpunt. Tot nu toe voelden ze weinig voor een gesprek onder leiding van Remkes. Agractie heeft maandag wel gebeld met de gespreksleider. Na afloop liet voorman Kemp weten dat hij toezeggingen van het kabinet wil en dat hij pas zal afwegen of een inhoudelijk gesprek zinvol is als het kabinet op die eisen heeft gereageerd. Bij het gesprek vrijdag zijn namens het kabinet premier Rutte, minister Van der Wal (Natuur en Stikstof) en minister Staghouwer (Landbouw) aanwezig. Waar het gesprek zal plaatsvinden, wordt van tevoren geheim gehouden, om blokkades door tractors en andere acties te voorkomen. Na het gesprek met de boerenorganisaties volgen 's middags nog gesprekken met ongeveer tien boeren. Het gaat volgens de woordvoerder van Remkes om agrariërs die de afgelopen tijd met opvallende standpunten en ideeën in de media zijn verschenen. In een later stadium heeft Remkes ook nog gespreksrondes gepland met andere organisaties die met de stikstofproblematiek te maken hebben, zoals veevoederproducenten, slachterijen, milieu- en natuurorganisaties en gemeenten en provincies.||https://nos.nl/artikel/2439278-zeker-elf-boerenorganisaties-gaan-met-remkes-om-tafel
2022-08-03||Drie tieners opgepakt voor in brand steken monumentale boom Eindhoven|| De politie heeft drie tieners aangehouden op verdenking van het in brand steken van een van de oudste bomen van Nederland. Bij de brand in Eindhoven vielen geen gewonden, maar de monumentale boom raakte zwaar beschadigd. Vorige week brak er brand uit in natuurgebied Het Wasven, waar de boom staat. Meteen na de brand ging de politie er al van uit dat het vuur was aangestoken, schrijft Omroep Brabant. Er werd een onderzoek gestart, dat vanochtend leidde tot de drie aanhoudingen. Het gaat om twee verdachten van 16 en 18 uit Eindhoven, en nog een 18-jarige verdachte uit Nuenen. Meer aanhoudingen worden niet uitgesloten, meldt de politie. De boom, een plataan, staat bekend onder de naam de Gevlekte Zuiderling en is 262 jaar geleden geplant. Door de brand raakte de stam en een gedeelte van de schors beschadigd. De brand leidde volgens Omroep Brabant bij buurtbewoners tot veel verontwaardiging en verdriet. Een beheerder van het natuurgebied zei eerder tegen de regionale omroep dat er toch hoop is dat de boom het zal overleven. Om die kansen te vergroten, is een doneeractie gestart. Daarmee is inmiddels al ruim 6000 euro opgehaald.||https://nos.nl/artikel/2439277-drie-tieners-opgepakt-voor-in-brand-steken-monumentale-boom-eindhoven
2022-08-03||Siberische bos brandt opnieuw: 'Wereld moet helpen blussen'|| "Ga niet naar buiten, vermijd onnodige blootstelling aan de giftige lucht." Die boodschap krijgen de inwoners van Jakoetsk, de hoofdstad van de Russische Republiek Sacha, dagelijks te horen. Het ministerie van Noodgevallen riep deze zomer opnieuw de noodtoestand uit in de 'koudste stad ter wereld', slechts 450 kilometer ten zuiden van de poolcirkel. De republiek, ook wel Jakoetië genoemd, gaat voor het vierde jaar op rij gebukt onder hevige bosbranden in het zuiden en in de aangrenzende regio Chabarovsk. De branden verspreiden zich over tienduizenden hectares bos en hullen dorpen en steden in zwarte rook en schadelijke dampen. Mensen en dieren lopen elk jaar schade op door de extreme luchtvervuiling. "Op dit moment woeden er zo'n 96 actieve branden in een gebied van 500 vierkante kilometer. Vanwege de harde wind van de afgelopen dagen verspreidt het vuur zich ontzettend snel", zegt Ajyl Doeloercha, een lokale ecoloog en hoofd van een vrijwilligersorganisatie voor brandbestrijding. We spreken elkaar via Skype. Het is 08.00 uur in Moskou, 14.00 uur in Jakoetsk. Doeloercha zegt dat ze sinds het begin van dit bosbrandenseizoen al zo'n 300 branden hebben geblust. "De branden kwamen opnieuw tot aan de dorpjes. Mensen waren bang en moesten geëvacueerd worden." Vorig jaar, toen Jakoetië werd getroffen door een hittegolf, reisden we af naar het gebied. Doeloercha bracht ons zo dicht als hij kon bij de bosbranden, de nabijgelegen dorpjes en een kamp vol vrijwilligers die het vuur probeerden onder controle te krijgen. Het waren intense dagen vol vlammenzeeën, giftige rook die ons verstikte en zwermen muggen in het moerasachtige gebied. In totaal ging in die periode een gebied van 9 miljoen hectare bos in vlammen op, meer dan twee keer Nederland. Greenpeace Rusland spreekt van "een niet eerder gezien record". Je kunt zelf iets zien van die bijzondere reis door het bosbrandgebied in Jakoetië in deze vlog:  Branden in dit soort afgelegen gebieden van Rusland worden bestreden door vrijwilligers van de lokale en inheemse gemeenschappen. Uiteindelijk wordt vaak het leger gestuurd. Zo ook in Jakoetië. Maar dit jaar vecht het Russische leger in Oekraïne. Doeloercha zegt voorlopig nog niet veel te merken van de afwezigheid van het leger. Sterker nog, de situatie is iets beter dan vorig jaar, vertelt hij. "Deze zomer is er meer regen, onder meer omdat de autoriteiten met vliegtuigen kunstmatige regen creëren". Dat gebeurt door enorme hoeveelheden kristallen gemaakt van zilverjodide aan wolken toe te voegen. Deze techniek wordt in Rusland ook gebruikt om het bij belangrijke evenementen droog te houden, door wolken eerder te laten regenen. Volgens Doeloercha hebben zowel de lokale als nationale autoriteiten lessen getrokken uit "de tragedie die vorig jaar plaatsvond", en hij ziet meer hulp en financiering voor brandbestrijding. Zijn team ondervindt wel gevolgen van de Europese sancties. "Vorig jaar kon ik nog walkietalkies kopen voor mijn vrijwilligers. Die zijn hier nu niet meer te krijgen." Toch vertrouwen de inwoners van Jakoetië niet geheel op de regering in Moskou, zo'n 6000 kilometer verderop. "De overheid reageert toch vaak niet snel genoeg. En als we alleen maar op hun beloftes of financiering vertrouwen, slaat het vuur allang om zich heen. Het blijft uiteindelijk toch een kosten-batenplaatje voor de overheid." En dus reist Doeloercha, buiten zijn dagelijkse bluswerk, de hele Republiek Sacha door om donaties in te zamelen en nieuwe vrijwilligers op te leiden. "We leren hun hoe ze de blusmaterialen moeten gebruiken, we delen mobiele brandblussers uit en geven les in eerstehulpverlening. Hoe eerder wij zelf ingrijpen, hoe beter." Hoewel de branden dus dit jaar iets minder desastreus zijn, is de schade weer enorm. De gevolgen daarvan reiken verder dan alleen het verre oosten van Rusland. "Veel van de vuren hier branden lang; weken of zelfs maanden", zegt Doeloercha. "Daardoor ontdooit de permafrost en daarbij komt opgeslagen koolstof en methaan vrij." Dat draagt weer bij aan de opwarming van de aarde, met nog meer bosbranden als gevolg. Hij vindt dat de hele wereld zich moet inzetten om de branden sneller te lokaliseren en te blussen. "Het Siberische bos en de permafrost zijn afhankelijk van elkaar. Als de bomen branden, smelt de bodem, en als de bodem in een moeras verandert, sterven de bomen. Als dit elk jaar zo doorgaat, raken we uiteindelijk allemaal de longen van onze aarde kwijt."||https://nos.nl/artikel/2439270-siberische-bos-brandt-opnieuw-wereld-moet-helpen-blussen
2022-08-03||Verbod op verkoop snorfietsen op benzine in 2025 gaat niet door|| Het kabinet gaat de verkoop van snorfietsen met benzinemotor toch niet verbieden. In het Klimaatakkoord was vastgelegd om ernaar te streven dat vanaf 2025 alle nieuw verkochte snorfietsen elektrisch zijn , maar dat blijkt niet te mogen vanwege EU-regels. Een woordvoerder van het ministerie van Infrastructuur en Waterstaat bevestigt dat na berichtgeving van NU.nl. Het oorspronkelijke plan was om vanaf 2025 enkel nog elektrische snorfietsen te verkopen. Maar lidstaten mogen dat niet zelf beslissen, omdat dat de interne markt van de EU zou schaden, zegt de woordvoerder. Wanneer het verbod dan wel zou kunnen ingaan, is niet duidelijk. Het ministerie gaat nu nadenken over andere maatregelen om het doel uit het Klimaatakkoord toch te kunnen halen. Staatssecretaris Heijnen hoopt de plannen uiterlijk in het najaar aan de Tweede Kamer te kunnen presenteren. Vorige week bleek dat er voor het eerst meer elektrische bromfietsen zijn verkocht dan bromfietsen op benzine. Bij snorfietsen is dat ook bijna het geval, al worden daarvan nog iets meer benzinevarianten verkocht. Brancheorganisatie Bovag zei toen al te merken dat veel mensen willen bijdragen aan verduurzaming. "En er zijn nu goede brommers en snorfietsen op een accu, het is ook een aantrekkelijk aanbod", stelde Paul de Waal van de Bovag. "De prijsverschillen tussen elektrisch en benzine zijn ook niet meer zo groot." Het ministerie noemt het verrassend dat de 'elektrificatie' van bromfietsen iets sneller gaat dan die van snorfietsen, aangezien het de verwachting was dat de markt voor snorfietsen juist sneller elektrisch zou worden. Het kabinet hoopt er nog steeds voor te zorgen dat er vanaf 2030 alleen nog maar elektrische bromfietsen mogen worden verkocht. Het Europees Parlement en de EU-lidstaten willen dat dat voor auto's gaat gelden vanaf 2035.||https://nos.nl/artikel/2439268-verbod-op-verkoop-snorfietsen-op-benzine-in-2025-gaat-niet-door
2022-08-03||Ingangen van papierfabriek Renkum urenlang geblokkeerd door boeren|| In het Gelderse Renkum heeft een groep boeren gedemonstreerd bij een papierfabriek. De ingangen van de fabriek waren urenlang geblokkeerd door tractoren. Na een gesprek met de burgemeester van Renkum werd de blokkade opgeheven en vertrokken de boeren, meldt de politie. De actievoerders stonden sinds vanochtend vroeg bij de fabriek. Volgens een verslaggever van Omroep Gelderland stonden er in de omgeving van de papierfabriek vrachtwagens geparkeerd langs de wegen, omdat ze het terrein van de fabriek niet op konden. Het is niet duidelijk hoeveel hinder het bedrijf heeft ondervonden van de actie. "We zijn intern aan het uitzoeken welke gevolgen dit voor ons heeft", liet een woordvoerder aan Omroep Gelderland weten. De aanwezige boeren zeiden tegen de regionale omroep dat ze bij de fabriek stonden "omdat er links en rechts van Parenco een Natura2000-gebied zit". "Wij moeten aan de regels voldoen, maar hier wordt gewoon stikstof uitgestoten", zegt een van hen. De boeren zeiden dat ze het vrachtverkeer ophielden, maar dat mensen van externe bedrijven wel werden doorgelaten. De papierfabriek staat op plek 54 in de landelijke top-100 van bedrijven die de meeste stikstofoxiden uitstoten, samen met ammoniak de veroorzaker van het stikstofprobleem. Het is daarmee de grootste uitstoter van stikstofoxiden in Gelderland.||https://nos.nl/artikel/2439267-ingangen-van-papierfabriek-renkum-urenlang-geblokkeerd-door-boeren
2022-08-03||PostNL deelt vaste contracten uit in strijd om personeel|| In de strijd om personeel grijpt PostNL naar vaste contracten. Nu werken er nog ruim duizend postbezorgers met een tijdelijk contract. Die krijgen allemaal meer vastigheid. Hetzelfde geldt voor nieuwe postbezorgers. "Met het vooruitzicht van een vast contract hopen we ook nieuwe postbezorgers te kunnen enthousiasmeren om bij ons te komen werken. Dat is hard nodig in de huidige krappe arbeidsmarkt", zegt Bob van Ierland, postdirecteur bij PostNL. Tot nu toe kregen postbezorgers pas na zeven maanden een vast contract aangeboden. "We zetten deze stap als blijk van waardering en vertrouwen richting alle collega's die zich dag in dag uit inzetten voor de postbezorging", zegt Van Ierland. 'Het kraakt' Postbezorgers werven en ook houden is heel belangrijk geworden voor het postbedrijf. "Het kraakt in de bezorging", zegt een woordvoerder. "We nemen deze stap omdat we willen dat de postbezorging betrouwbaar blijft. Bij het postbedrijf zijn op dit moment ruim 1500 vacatures, waarvan 1070 voor postbezorgers. In juni verhoogde PostNL ook de lonen voor de bijna 16.500 postbezorgers. Nieuwe bezorgers krijgen in gebieden waar de krapte het grootst is bovendien een bonus van 250 euro. Vakbonden CNV en FNV zien het als een stap in de goede richting. "We vragen hier al jaren om", zegt een woordvoerder van CNV. "Het laat zien hoe groot de chaos is." "Op een andere plek zou ik zeggen: 'vast is fantastisch'", zegt Mariska Exalto, bestuurder bij FNV Post & Pakketten. "Maar hier zeg ik: 'mooi, maar het is niet genoeg'. Om mensen te houden zijn ook echt hogere lonen nodig." Uit de vacatures blijkt dat een bezorger bijvoorbeeld 10,70 euro per uur krijgt voor tien uur in de week. "Voor veel mensen is het een tweede baan", zegt Exalto. "Maar de inkomsten hebben mensen steeds meer nodig om rond te komen." De stap van PostNL gaat alleen gelden voor postbezorgers. Bij de pakketbezorging werkt PostNL veel met bezorgers in dienst van onderaannemers. "Wanneer gaan ze die zelf in dienst nemen, vraag ik me af", zegt Exalto. "Hetzelfde geldt voor pakketsorteerders, waar 90 procent via uitzendbureaus werkt." Het lijkt er niet op dat PostNL dat snel gaat doen, ondanks de krapte op de arbeidsmarkt. "We richten ons op de groep waar het nodig is", zegt de woordvoerder over de problemen bij de post. "Bij de tak pakketbezorging is er geen aanleiding om deze stap te maken. Daar reilt en zeilt het."||https://nos.nl/artikel/2439266-postnl-deelt-vaste-contracten-uit-in-strijd-om-personeel
2022-08-03||Drie doden en zes gewonden bij steekincident op crèche China|| Bij een steekincident op een kinderdagverblijf in de Chinese provincie Jiangxi zijn drie mensen om het leven gekomen. Zes anderen raakten gewond. Over de identiteit van de slachtoffers is nog niets bekendgemaakt. Het incident gebeurde in de regio Anfu, in het westen van Jiangxi. De politie omschrijft de verdachte als een "gangster". Na voorlopig onderzoek vermoedt de politie dat het gaat om een 48-jarige man uit de omgeving. Hij is nog op vrije voeten. Zijn motief is onduidelijk. De laatste jaren komen vaker mes-aanvallen voor in China. Twee jaar geleden verwondde een beveiliger van een kleuterschool 39 mensen met een mes, onder wie 37 kinderen. Een jaar eerder vielen acht doden bij een steekincident op een basisschool. Inwoners van China kunnen nauwelijks aan andere wapens dan een mes komen, omdat de vuurwapenwet streng wordt gecontroleerd. Verder gelden strikte veiligheidsmaatregelen op scholen en kleuterscholen. Er staan vaak bewakers bij de ingang en ouders en andere familieleden worden in veel gevallen niet toegelaten in het schoolgebouw.||https://nos.nl/artikel/2439265-drie-doden-en-zes-gewonden-bij-steekincident-op-creche-china
2022-08-03||Warner Bros. schrapt bijna voltooide Batgirl-film op laatste moment|| De Amerikaanse mediagigant Warner Bros. Discovery heeft een film over superheld Batgirl op het laatste moment geschrapt. Die was al opgenomen en zou eind dit jaar of volgend jaar in de bioscoop uitkomen. Er werd gespeculeerd dat de film enorm slecht scoorde bij een testpubliek en dat Warner daarom besloot de stekker uit het project te trekken. Volgens toonaangevende Amerikaanse entertainmentmedia zoals Deadline en The Hollywood Reporter klopt daar niets van. Aanvankelijk was er zelfs een positieve reactie van kijkers, terwijl er een onvoltooide film werd vertoond waarin de special effects nog niet af waren. De media stellen dat het ligt aan een koerswijziging bij het bedrijf. Batgirl werd geproduceerd door HBO, dat aanvankelijk meerdere films wilde maken die direct op het eigen streamingplatform HBO Max zouden uitkomen. Batgirl was daar één van. Met budgets rond de 70 miljoen dollar zouden ze niet hoeven concurreren met grote bioscoopkrakers. Totdat HBO vorig jaar werd overgenomen door Warner Bros Discovery. Daarmee ging ook de streaming-strategie de prullenbak in: Warner wil wél op het witte doek concurreren. In april werd besloten dat Batgirl toch een bioscoopfilm moest worden en er werd 20 miljoen dollar aan het budget toegevoegd. Tegelijk moest het mediaconglomeraat een verlies van 3 miljard dollar slikken. Uiteindelijk heeft het bedrijf volgens bronnen besloten dat het beter is om het verlies te nemen, in plaats van nog eens tientallen miljoenen uit te geven aan promotie en distributie, wat gebruikelijk is bij het uitbrengen van een bioscoopfilm. Daar komt nog eens bij dat het bedrijf een belastingvoordeel krijgt als de film nog deze maand wordt afgeschreven. Warner Bros. Discovery bevestigt in een verklaring dat het een koerswijziging heeft gemaakt. "(Hoofdrolspeelster) Leslie Grace is enorm getalenteerd, en dit besluit heeft dan ook niets te maken met haar acteerprestaties. We zijn de filmmakers en acteurs van Batgirl enorm dankbaar en we hopen dat we in de nabije toekomst nog eens kunnen samenwerken." Het schrappen van het project is een hard gelag voor het Belgische regisseursduo Adil el Arbi en Bilall Fallah. Batgirl zou hun eerste project zijn voor stripgigant DC Comics. Eerder dit jaar maakten ze voor grote concurrent Marvel al de Disney+-serie Ms. Marvel. Volgens Deadline kregen ze het nieuws ook nog eens te horen terwijl ze in Marokko waren voor de bruiloft van El Arbi.||https://nos.nl/artikel/2439263-warner-bros-schrapt-bijna-voltooide-batgirl-film-op-laatste-moment
2022-08-03||Opblaasflamingo niet meer in de afvalbak, maar in speciale container|| Luchtbedjes, strandballen en opblaasflamingo's: allemaal attributen die tijdens de warme zomerdagen gebruikt worden op stranden, in zwembaden of de tuin. Na enige tijd belanden ze vaak in de afvalcontainer, en dat is volgens afvalinzamelaar Rova zonde. Het bedrijf heeft daarom in 23 gemeenten speciale containers neergezet voor de zomerspullen. Veel van de materialen in de opblaasartikelen zijn goed te recyclen, zoals pvc. Als die in het restafval belanden, zoals nu vaak het geval is, gaan er grondstoffen verloren omdat ze worden verbrand. Maar het is ook geen goed idee om de opblaasartikelen in de PMD-bak (plastic, metaal en drankenkartons) te gooien, zegt een woordvoerder van Rova in het NOS Radio 1 Journaal. "Als daar luchtbedden bij komen, dan levert dat problemen op voor onze sorteerders. Dus dat hebben we liever niet." Vanuit de nieuwe containers worden de opblaasartikelen naar een speciaal bedrijf gebracht. Daar worden de herbruikbare grondstoffen eruit gehaald, waarna ze gebruikt worden om bijvoorbeeld schoenzolen, tuinslangen of slippers te maken. De containers zijn begin juli neergezet in de milieustraten van onder meer Amersfoort en Hardenberg. Rova zegt dat er al spullen worden ingeleverd, maar heeft nog geen exacte cijfers. Als de proef een succes is, blijven de containers staan. Afvalverwerker HVC, die in een groot deel van Nederland actief is, zegt ook te overwegen om de opblaasartikelen apart in te zamelen als de proef van de concurrent een succes is.||https://nos.nl/artikel/2439260-opblaasflamingo-niet-meer-in-de-afvalbak-maar-in-speciale-container
2022-08-03||Ook telefoons van legerfunctionarissen gewist in zaak-Capitoolbestorming|| Het Amerikaanse ministerie van Defensie heeft de inhoud van de telefoons van vertrekkende legerfunctionarissen gewist aan het einde van Donald Trumps presidentstermijn. Zo werden berichten van belangrijke getuigen van de Capitoolbestorming op 6 januari 2021 gewist. Dat blijkt uit rechtbankpapieren die onder meer werden ingezien door CNN en The Washington Post. Er is geen bewijs dat de ambtenaren zelf de gegevens hebben gewist. De ontdekking kwam naar voren in een rechtszaak die de groep American Oversight heeft aangespannen om documenten over 6 januari in handen te krijgen. De groep is op zoek naar papieren van onder anderen voormalig waarnemend minister van Defensie Chris Miller, voormalig stafchef Kash Patel en voormalig secretaris van het leger Ryan McCarthy. Zij worden gezien als cruciale getuigen, omdat ze alle drie betrokken waren bij de reactie van het ministerie van Defensie op de bestorming en het sturen van troepen van de Nationale Garde. Volgens de documenten ging het om door de staat verstrekte telefoons, die zoals gebruikelijk werden gewist aan het einde van het dienstverband van een medewerker. Hierdoor zijn onder meer sms'jes zeer waarschijnlijk niet meer beschikbaar. De gewiste gegevens maken het transparant krijgen van alle informatie in de zaak niet makkelijker. Eerder kwam al naar buiten dat ook de berichten van een Amerikaanse veiligheidsdienst, de Secret Service, zijn gewist. Bij de Capitoolbestorming vielen meerdere doden. Tegen ruim 850 mensen is vervolging ingesteld voor deelname aan de rellen. Trump ontkent dat hij iets heeft misdaan en blijft bij zijn onbewezen claim dat hij de presidentsverkiezingen in 2020 heeft verloren door wijdverspreide fraude. Onze correspondenten blikten in januari terug:||https://nos.nl/artikel/2439259-ook-telefoons-van-legerfunctionarissen-gewist-in-zaak-capitoolbestorming
2022-08-03||Minder bestellingen en miljardenafschrijving bij Just Eat Takeaway|| Het moederbedrijf van Thuisbezorgd, Just Eat Takeaway, heeft in het eerste half jaar minder bestellingen verwerkt dan vorig jaar. Het aantal bestellingen daalde wereldwijd met 7 procent. De omzet steeg wel, met 7 procent naar 2,8 miljard euro. Dat komt doordat mensen gemiddeld voor een hoger bedrag bestelden: 27,85 euro. Een jaar eerder was het gemiddelde bestelbedrag nog 25,82 euro. De eerste zes maanden van vorig jaar was nog een recordperiode voor het bedrijf, vanwege de coronamaatregelen. Restaurants waren dicht: mensen konden alleen eten bestellen. Dat deden ze massaal en vaak bij Just Eat Takeaway. In de eerste helft van dit jaar werden veel maatregelen juist versoepeld. Dat heeft ertoe geleid dat er minder besteld is, schrijft het bedrijf. Just Eat Takeaway heeft in de eerste zes maanden van 2022 een verlies gemaakt van 3,5 miljard euro. Dat komt vooral door een afschrijving van 3 miljard op de waarde van Grubhub, de Amerikaanse maaltijdbezorger die vorig jaar werd overgenomen. Daar betaalde Just Eat Takeaway toen zo'n 6,5 miljard euro voor. Deze afschrijving van 3 miljard is nodig door ontwikkelingen in de sector en de gevolgen van de opgelopen rente, schrijft het bedrijf. De intentie was om met Grubhub verder te groeien in Noord-Amerika, maar de concurrentie daar is hoog en de resultaten vallen tegen. Aandeelhouders hebben al langer kritiek op de overname. Just Eat Takeaway wil Grubhub alweer gedeeltelijk of volledig verkopen. Op de Amsterdamse AEX staat het aandeel Just Eat Takeaway om 09.15 uur ruim 2 procent in de plus. Sinds begin 2021 is de koers van het bedrijf met 80 procent gedaald. Just Eat Takeaway maakt vandaag ook bekend dat het Jörg Gerbig wil herbenoemen als operationeel directeur. In mei werd hij op non-actief gesteld omdat hij was beschuldigd van wangedrag op een bedrijfsevenement. Het bedrijf zei toen dat Gerbig terug kon keren als de beschuldigingen niet waar bleken te zijn. Dat onderzoek is afgerond, schrijft Just Eat Takeaway vandaag, en op basis van de uitkomst daarvan kan Gerbig volgens het bedrijf doorgaan als operationeel directeur.||https://nos.nl/artikel/2439258-minder-bestellingen-en-miljardenafschrijving-bij-just-eat-takeaway
2022-08-03||Wekdienst 3/8: Vooroverleg boerenorganisaties • Team Watertekorten bijeen|| Goedemorgen! Boerenorganisaties overleggen om met elkaar op één lijn te komen voordat ze vrijdag aan tafel gaan bij bemiddelaar Remkes. En in Den Haag praat het Team Watertekorten over hoe het met de aanhoudende droogte in Nederland is gesteld.  Eerst het weer: het is zonnig en warm zomerweer. In een smalle kuststrook wordt het tussen 26 en 29 graden, landinwaarts stijgt de temperatuur naar 30 tot lokaal 33 graden. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. In de Amerikaanse staat Kansas is voor het eerst sinds het Hooggerechtshof het landelijk recht op abortus terugdraaide een referendum over deze kwestie gehouden. De meerderheid is tegen het afschaffen van het recht op abortus. Na het tellen van bijna 90 procent van de stemmen is 60 procent tegen afschaffing en 40 procent voor, schat persbureau AP. Mensen voor en tegen de wetgeving volgden de uitslagen met belangstelling. Het is misschien weinig verrassend, maar: we hebben in Nederland flink veel rijtjeshuizen. Zeker 42 procent van de bijna 8 miljoen woningen in Nederland is een rijtjeshuis. Dit type woning, bestaande uit minstens drie huizen aan elkaar vast, is daarmee het meest voorkomend. Dat meldt CBS, op basis van cijfers over begin 2021. Van de 3,4 miljoen rijtjeshuizen bevinden zich de meeste in Zuid-Holland (683.000) - dat is 40 procent van de woningen in die hele provincie. In Friesland en Drenthe komen de minste rijtjeshuizen voor. Dat in rijtjeshuizen naast mensen ook huisdieren wonen, is niet verwonderlijk, maar een varken in een rijtjeshuis is minder gebruikelijk. In Beverwijk woont varken Spekkie. Het Jeudjournaal ging vorig jaar op bezoek: Fijne woensdag!||https://nos.nl/artikel/2439247-wekdienst-3-8-vooroverleg-boerenorganisaties-team-watertekorten-bijeen
2022-08-03||EOD ziet meer aanslagen bij woningen met zelfgemaakte explosieven|| De Explosieven Opruimingsdienst Defensie (EOD) ziet het gebruik van geïmproviseerde explosieven toenemen bij aanslagen op huizen en voertuigen. Voorheen werden daarbij vooral handgranaten gebruikt. "We treffen vaker explosieven aan die mensen thuis zelf hebben gemaakt", zegt EOD-majoor Peter, die vanwege zijn werk niet met zijn achternaam in de media wil verschijnen. Het gaat bijvoorbeeld om geïmproviseerde explosieven op basis van illegaal vuurwerk. Vorig jaar werd bij een aanslag op een woning of auto elf keer een zelfgemaakt explosief gebruikt waarvoor de EOD moest uitrukken. Dit jaar staat de teller al op zeventien. Woonbuurten worden geregeld opgeschrikt door aanslagen. Zo waren er bij twee woningen in Den Bosch vorige week explosies. In dezelfde week was het raak bij een huis in Hoef en Haag, bij Vianen. En vorige maand vonden ook bij een woning in Huizen en een appartement in Barendrecht ontploffingen plaats. Het aantal handgranaten dat bij zulke aanslagen wordt gebruikt, neemt sterk af. In 2021 telde de EOD veertien dergelijke incidenten. "Die handgranaten zijn met name afkomstig uit het Oostblok", verduidelijkt de majoor. Dit jaar heeft de EOD slechts vier keer een handgranaat gezien bij een aanslag op een woning of voertuig. Het is niet helemaal duidelijk waarom criminelen ineens vaker gebruikmaken van geïmproviseerde explosieven en minder van handgranaten. De EOD wijst erop dat de zelfgemaakte explosieven voorheen vooral werden gebruikt bij plofkraken. En die worden de laatste tijd minder gepleegd, mede door de forse investeringen van banken en de politie in de beveiliging van pinautomaten. Feit is dat de geïmproviseerde explosieven extra gevaarlijk zijn om onschadelijk te maken. "Van een handgranaat hebben we een handleiding en er zit een kwaliteitscontrole op", zegt majoor Peter. "Als mensen zelf een explosief fabriceren, dan is het maar de vraag hoe het in elkaar zit."||https://nos.nl/artikel/2439245-eod-ziet-meer-aanslagen-bij-woningen-met-zelfgemaakte-explosieven
2022-08-03||Online drankwinkels omzeilen verbod op hoge korting|| In supermarkten en andere fysieke winkels wordt nauwelijks meer gestunt met de prijzen van alcoholische dranken, sinds vorig jaar de nieuwe Alcoholwet is ingetreden. Maar online zijn er nog wel grote kortingsacties op bier en wijn te vinden. Daar wordt volgens STAP, het Nederlands Instituut voor Alcoholbeleid, de wet mee overtreden. Ruim een jaar geleden moest met de nieuwe Alcoholwet een einde komen aan aanbiedingen als '1+1 gratis' of 'drie flessen voor de prijs van twee'. Kortingen mogen sindsdien maximaal 25 procent zijn. "Bij veel webwinkels krijgen klanten in eerste instantie direct die korting van 25 procent, maar met extra kortingscodes kan die oplopen tot 30 of 40 procent", zegt directeur Wim van Dalen van STAP. Dan gaat het bijvoorbeeld om een persoonlijke kortingscode, of een code die kan worden gekopieerd van speciale websites. Door het 'stapelen' van de voordeeltjes kunnen mensen alsnog boven de wettelijke maximumkorting uitkomen, zegt Van Dalen. "En vooral voor slimme jongeren is het een koud kunstje om de juiste webwinkels met die extra kortingen te vinden. De kratten bier worden zelfs bij je thuisgebracht. Hoe makkelijk wil je het hebben?" De handhaving moet veel serieuzer worden opgepakt, meent Van Dalen: "We willen met z'n allen het alcoholprobleem beperken. Het is bewezen dat lage prijzen een belangrijke factor zijn bij veel drinken. Het is belangrijk om dat probleem aan te pakken, maar dan moet de handhaving wel op orde zijn. Ik snap dat er misschien bij de toezichthouder te weinig mensen zijn, maar dan moeten prioriteiten anders gesteld worden." De Nederlandse Voedsel- en Warenautoriteit (NVWA), die toeziet op naleving van de regels, merkt naar eigen zeggen dat "ondernemers creatief zijn en grenzen opzoeken". Toezicht en handhaven bij online verkoop kan lastig zijn, zegt een woordvoerder. "Maar we pakken het serieus aan. Als we tijdens een controle een overtreding constateren, wordt daartegen opgetreden met een boete."||https://nos.nl/artikel/2439242-online-drankwinkels-omzeilen-verbod-op-hoge-korting
2022-08-03||Pelosi benadrukt: Amerikaanse solidariteit met Taiwan nu belangrijker dan ooit|| De Verenigde Staten blijven Taiwan steunen, ondanks toenemende druk van China. Dat maakte de Amerikaanse toppoliticus Nancy Pelosi duidelijk tijdens haar bezoek aan de president en het parlement van het Oost-Aziatische land. Volgens Pelosi is het nu "belangrijker dan ooit" dat de Amerikanen solidair zijn met Taiwan, hoewel de VS het zogeheten één-China-beleid blijft ondersteunen. Volgens dat beleid is Taiwan officieel onderdeel van China. Peking beschouwt het eiland met zelfbestuur als afvallige provincie. Het bezoek van Pelosi lag daarom zeer gevoelig in China. Het land dreigde vooraf onder meer met militaire acties rondom Taiwan. Rond 12.00 uur Nederlandse tijd vertrok Pelosi weer uit Taiwan. De volgende stop tijdens haar Aziëtrip is Zuid-Korea. Eerder bezocht de politicus al Singapore. Pelosi maakte gisteren in een opiniestuk duidelijk dat ze Taiwan zou bezoeken omdat de onafhankelijkheid van dat land een belangrijk speerpunt van de Amerikaanse buitenlandpolitiek is. In het artikel in The Washington Post schreef ze dat de democratie van Taiwan wordt bedreigd door China en dat de VS het land op dat vlak moet ondersteunen. Tijdens haar bezoek herhaalde Pelosi dat ze naar Taiwan is gekomen met "een ondubbelzinnige boodschap: Amerika staat achter Taiwan." Volgens haar staat de wereld momenteel voor de keuze tussen democratie en autocratie. "De Amerikaanse vastberadenheid om de democratie te behouden, hier in Taiwan en in de rest van de wereld, blijft ijzersterk." Taiwan moet een vrij en veilig land blijven, benadrukte ze. Bekijk hier beelden van het bezoek: De Taiwanese president Tsai Ing-wen bedankte Pelosi voor haar niet-aflatende steun aan haar land. "Eén van Taiwans meest toegewijde vrienden", typeerde zij haar Amerikaanse bezoeker. "Ik heb bewondering voor de manier waarop Nancy Pelosi opstaat voor vrijheid, democratie en mensenrechten, en de steun voor Taiwan op het internationale toneel." Over de Chinese troepenopbouw rond het eiland zei de president: "We zullen de soevereiniteit van ons land stevig handhaven, en onze democratie verdedigen." Pelosi zei dat de VS de huidige status quo steunt en niet wil dat de status van Taiwan verandert door militair ingrijpen. Over de economische gevolgen die haar bezoek voor het Oost-Aziatische land heeft, zei ze dat de onlangs aangenomen Amerikaanse chipwet de deur zal openen voor meer economische samenwerking. Naar aanleiding van het bezoek van Pelosi maakte China bekend dat het land de invoer van citrusvruchten en vis vanuit Taiwan vanaf vandaag opschort. Ook is de export van zand naar Taiwan stopgezet. Eerder vandaag bracht Pelosi een bezoek aan het Taiwanese parlement. Daar zei ze dat ze de "parlementaire uitwisselingen" met het land wil uitbreiden. Ook sprak Pelosi met Tsai Chi-chang, de vicevoorzitter van het parlement. "Een baken in de bescherming van mensenrechten", noemde hij de Amerikaanse politicus. Hij verwees daarbij ook naar het protest van Pelosi op het Plein van de Hemelse Vrede in Peking in 1991, twee jaar na de gewelddadig uiteengeslagen studentenprotesten. "U gaf een stem aan de mensen die hun leven hebben gegeven voor democratie." Dat Pelosi ook Taiwan zou aandoen tijdens haar Aziëreis bleef tot kort voor haar bezoek onduidelijk. Niet iedereen in de VS is er blij mee: eerder deze maand uitte niemand minder dan president Biden zijn twijfels over de reis. Volgens hem dacht defensie dat een bezoek aan Taiwan "op dit moment geen goed idee" was. De trip komt op een moment dat de spanning tussen de VS en China om te snijden is. De twee landen hebben een zeer moeizame handelsrelatie en de oorlog in Oekraïne heeft de onderlinge verhouding bepaald niet verbeterd. Ook heeft Biden kritiek op de mensenrechtenschendingen in de Chinese provincie Xinjiang. Eerder deze week benadrukte de Amerikaanse minister Blinken van Buitenlandse Zaken dat de beslissing om naar Taiwan te gaan van Pelosi zelf komt. "Het Congres is een onafhankelijke, gelijkwaardige tak van de regering", zei hij. De Chinese dreiging keurde hij wel af. Als door het bezoek van Pelosi een soort crisis zou ontstaan, zou dat voor rekening van Peking komen, aldus Blinken. Volgens de Chinese autoriteiten zijn de aangekondigde "gerichte militaire acties" rondom Taiwan gisteren afgetrapt en zullen ze in eerste instantie tot en met zondag duren. Er zullen onder meer raketten worden afgevuurd, zegt Peking. De Amerikaanse ambassadeur in de Chinese hoofdstad is ontboden op het ministerie van Buitenlandse Zaken. Dit zijn verschillende reacties op het bezoek van Pelosi: Taiwan liet weten dat het leger zijn alertheidsniveau heeft verhoogd en dat de autoriteiten de veiligheid en de stabiliteit van Taiwan zullen waarborgen. Een nationaal stabilisatiefonds voor de aandelenmarkt gaat de situatie nauwlettend in de gaten houden, maakte het kabinet bekend.||https://nos.nl/artikel/2439240-pelosi-benadrukt-amerikaanse-solidariteit-met-taiwan-nu-belangrijker-dan-ooit
2022-08-03||Meerderheid in Kansas stemt voor behoud abortusrecht|| In de Amerikaanse staat Kansas is voor het eerst sinds het Hooggerechtshof het landelijk recht op abortus terugdraaide een referendum over deze kwestie gehouden. De meerderheid is voor het behoud van het recht op abortus. 59 procent stemde tegen een amendement dat abortus ongrondwettelijk zou verklaren in Kansas en 41 procent voor, schat het Amerikaanse persbureau AP. Het referendum laat zien hoe de kiezer in Kansas denkt over de beslissing van het Hooggerechtshof om de Roe v. Wade-uitspraak in te trekken. Mensen voor en tegen de wetgeving volgden de uitslagen met belangstelling. Er is veel opluchting bij deze vrouwen: Vrouwenrechten- en pro-keuzeorganisaties zijn blij verrast door de uitslag. Een maand geleden was er nog weinig reden voor optimisme in de abortusklinieken in Kansas, waar een enorme stroom van vrouwen naartoe kwam nadat de klinieken in Oklahoma waren gesloten. Op het platteland van Kansas gaan vooral conservatieve mensen in groten getale naar de stembus. De vrees was dat die tegen het recht op abortus zouden stemmen. Uit peilingen bleek al eerder dat een meerderheid van de Amerikanen voorstander is van het keuzerecht van een zwangere vrouw om de zwangerschap te beëindigen, maar dat was sinds het terugdraaien van Roe v Wade niet meer op het stembiljet aan de kiezers voorgelegd. Tot nu. Sinds het hooggerechtshof op 24 juni een streep haalde door het landelijke recht op abortus, hebben zestien Amerikaanse staten een geheel of gedeeltelijk verbod ingesteld. In negen staten moet de rechter of politiek hier nog over oordelen, zoals in Michigan en Pennsylvania. De hoop van vrouwen- en pro-abortus organisaties is nu dat politici na deze uitslag twee keer nadenken voor ze het daar ook verbieden. Hoe zit het nou met Roe v. Wade? En waarom is abortus al jarenlang zo'n heet hangijzer in de Verenigde Staten? Correspondent Marieke de Vries legt het uit:||https://nos.nl/artikel/2439239-meerderheid-in-kansas-stemt-voor-behoud-abortusrecht
2022-08-03||'Nederlandse bedrijfsleven verdiende miljoenen aan bouwprojecten rondom WK Qatar'|| Meerdere Nederlandse bedrijven hebben miljoenen verdiend aan bouwprojecten rondom het omstreden WK voetbal in Qatar, later dit jaar. Dat blijkt uit onderzoek van Trouw. De waardes van die projecten zouden van 1,5 miljoen euro tot soms tientallen miljoenen per project variëren. Het toernooi is omstreden vanwege de mensenrechtensituatie in het land. De arbeidsmigranten die de WK-faciliteiten bouwden, deden dat vaak in erbarmelijke omstandigheden, met naar schatting enkele duizenden doden tot gevolg. Of er doden zijn gevallen bij de Nederlandse projecten, is volgens Trouw niet bekend.  De bedrijven zouden volgens de krant onder meer mee hebben gebouwd aan de luchthaven die Qatar bouwde om miljoenen WK-bezoekers te verwelkomen, aan een nieuwe stad met een WK-stadion en twee pijpleidingen. Er waren ook Nederlandse bedrijven betrokken bij de bouw van een metrostelsel. De bedrijven zouden hier miljoenen euro's voor hebben gekregen, zegt de krant. In april dit jaar gaf de organisatie van het WK voetbal toe dat er de afgelopen jaren werknemers zijn uitgebuit. De organisatie reageerde daarmee op een rapport van mensenrechtenorganisatie Amnesty International. De organisatie stelde na onderzoek dat beveiligers systematisch werden onderworpen aan dwangarbeid. Zo werkten ze vaak langer dan de maximale 60 uur per week, en hadden ze soms maanden of zelfs jaren geen dag vrij. The Guardian onthulde de afgelopen jaren ook al misstanden in Qatar. Volgens de Britse krant zouden er sinds de toewijzing van het WK in 2010 al zeker 6500 doden zijn gevallen onder arbeidsmigranten, voornamelijk bij de bouw van stadions. Bekijk ook deze reportage van correspondent Daisy Mohr over de arbeidsomstandigheden in Qatar: De bedrijven laten aan Trouw weten om verschillende redenen naar Qatar te gaan. Zo wilde een architect tientallen metrostations in Qatar ontwerpen om bij te dragen aan verandering. Het bedrijf dat de watervoorzieningen in stadions en fanzones verzorgt, wilde in Qatar aanwezig zijn omdat ze dit een must vonden.  Niet alle bedrijven deden voor hun komst onderzoek naar de arbeidsomstandigheden in Qatar.  Sponsoren van het Nederlands elftal gaven in april aan niet naar Qatar af te reizen voor het WK. Zo zal ING geen campagne voeren rondom het toernooi, en zal ook Albert Heijn niet afreizen. Ook KPN, de Nederlandse Loterij en Bitvavo reizen niet af naar Qatar.||https://nos.nl/collectie/13873/artikel/2439238-nederlandse-bedrijfsleven-verdiende-miljoenen-aan-bouwprojecten-rondom-wk-qatar
2022-08-03||Meest voorkomende type woning in Nederland? Het rijtjeshuis|| Zeker 42 procent van de bijna 8 miljoen woningen in Nederland is een rijtjeshuis. Dit type woning, bestaande uit minstens drie huizen aan elkaar vast, is daarmee het meest voorkomend. Dat meldt CBS, op basis van cijfers over begin 2021. Van de 3,4 miljoen rijtjeshuizen bevinden zich de meeste in Zuid-Holland (683.000) - dat is 40 procent van de woningen in die hele provincie. In Friesland en Drenthe komen de minste rijtjeshuizen voor. De rijtjeshuizen zijn vooral in de jaren 60, 70 en 80 gebouwd, meer dan de helft van alle woningen uit die periode is dit type woning. Ruim een derde van de huizen is een meergezinswoning, zoals een appartement, 13 procent is vrijstaand en 9 procent een twee-onder-een-kap-woning. De afgelopen jaren heeft het rijtjeshuis aan populariteit verloren, maar het type woning werd toch nog relatief veel verkocht, blijkt uit cijfers van 2016. Vier op de tien huishoudens woonden toen in een rijtjeshuis. Dit waren vooral huizenbezitters: zij woonden vaker in een rijtjeshuis dan huurders; 43 procent van de eigenaren had een rijtjeshuis, ten opzichte van 38 procent van de huurders.||https://nos.nl/artikel/2439237-meest-voorkomende-type-woning-in-nederland-het-rijtjeshuis
