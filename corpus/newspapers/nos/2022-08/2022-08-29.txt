2022-08-29||Philips breidt terugroepactie beademingsapparaten uit|| Philips heeft een terugroepactie voor beademingsapparaten uitgebreid van 43 tot 1700 stuks. Mogelijk zitten er ondeugdelijke plastic onderdelen in. Als die in de motor terechtkomen, kunnen er chemische stoffen vrijkomen. Ook kan een apparaat plotseling uitvallen. Het dochterbedrijf Philips Respironics heeft geen meldingen over klachten bij patiënten ontvangen, maar roept apparaten terug om incidenten voor te zijn. Het bedrijf zal ze repareren of vervangen. Niet alle geproduceerde apparaten worden teruggeroepen, alleen die met een bepaald serienummer. Daar zitten geen apparaten bij die in Nederland zijn verkocht, wel honderden in de Verenigde Staten. Philips raakte vorig jaar in de problemen omdat om vergelijkbare redenen miljoenen slaapapneu-apparaten moesten worden teruggehaald. Topman Frans van Houten stapt op 15 oktober vervroegd op. Roy Jacobs volgt hem op. Hij is momenteel bij Philips de eindverantwoordelijke voor de terugroepactie met deze apparaten.||https://nos.nl/artikel/2442545-philips-breidt-terugroepactie-beademingsapparaten-uit
2022-08-29||Oorzaak stroomstoring ziekenhuis in Doetinchem bekend, opnamestop blijft|| Het Slingeland Ziekenhuis in Doetinchem is getroffen door een stroomstoring. Daardoor heeft het ziekenhuis een tijdelijke opnamestop en kunnen acute patiënten niet worden opgenomen. Zij worden doorverwezen naar andere ziekenhuizen. Het ziekenhuis kampt sinds 16.30 uur gistermiddag met de stroomstoring en is overgegaan op noodaggregaten. Deze aggregaten voorzien in alle noodzakelijke stroom.  De oorzaak van de stroomstoring is afgelopen nacht gevonden, meldt het Slingeland Ziekenhuis. Wat de oorzaak is, wordt niet gezegd. Maar het ziekenhuis hoopt deze ochtend weer over te kunnen schakelen naar de normale stroomvoorzieningen. Het operatieprogramma werd gisteravond stilgelegd en ook de dialysepatiënten voor de afgelopen nacht zijn afgezegd. Het ziekenhuis hoopt de reguliere zorg vandaag weer zoveel mogelijk te kunnen door te laten gaan. Maar nog niet alle patiënten kunnen er terecht, schrijft Omroep Gelderland. Patiënten van wie de afspraak of ingreep niet kan plaatsvinden, worden gebeld door het ziekenhuis.  De opnamestop op de spoedeisende hulp, acute kindergeneeskunde en de verloskunde-afdeling blijft voorlopig van kracht.||https://nos.nl/artikel/2442541-oorzaak-stroomstoring-ziekenhuis-in-doetinchem-bekend-opnamestop-blijft
2022-08-29||Evacuatie van op drift geraakte ferry in Zweden stopgezet, schip vaart verder|| De Zweedse en Finse hulpdiensten hebben vanavond een onbekend aantal opvarenden geëvacueerd van een ferry waarop brand was uitgebroken. Ouderen en kinderen werden als eerste van het schip gehaald, dat zonder stroom voor het Zweedse eiland Gotland in de Oostzee was komen te liggen. Niemand raakte gewond. Door de stroomuitval kon het anker niet meer worden uitgegooid. De ferry van rederij Stena Lina raakte daardoor op drift richting Gotland, maar kon later op de avond een van de motoren toch weer starten. De evacuatie werd daarop afgeblazen en de veerboot hoefde niet te worden gesleept. De ferry is inmiddels op eigen kracht onderweg richting de stad Nynäshamn in het zuiden van Zweden en komt vannacht aan, melden Zweedse media. De veerboot was onderweg van Letland naar Zweden, toen op een autodek brand uitbrak. Vermoedelijk is de brand begonnen in een gekoelde vrachtwagen. Waardoor dat kon gebeuren, wordt onderzocht. Aan boord waren 299 opvarenden, onder wie 241 passagiers. Sommigen werden volgens Zweedse media door helikopters opgepikt. De evacuaties werden bemoeilijkt door de harde wind op zee, aldus de Zweedse kustwacht. Uit voorzorg werden zeven schepen en een helikopter richting de ferry gestuurd. De opvarenden verzamelden zich op het bovenste dek, is op beelden te zien. Rond 16.00 uur werd de brand door de bemanning geblust.||https://nos.nl/artikel/2442535-evacuatie-van-op-drift-geraakte-ferry-in-zweden-stopgezet-schip-vaart-verder
2022-08-29||Hoe Denemarken het imago kreeg van 'strengste West-Europese asielland'|| Het Deense asielbeleid staat al jarenlang bekend als het strengste in West-Europa. Ter vergelijking: waar Duitsland vorig jaar 178 asielaanvragen registreerde per 100.000 inwoners en Nederland 141, waren dat er in Denemarken 34. Denemarken is het enige EU-land dat de afgelopen jaren de verblijfsvergunning van een deel van de Syrische oorlogsvluchtelingen die in 2015 aankwamen, heeft ingetrokken. Dat levert een streng imago op, dat het beoogde effect lijkt te hebben. De Syrische Hebat ontvluchtte in 2015 de oorlog in Syrië en kwam met haar broer, zussen en ouders in Denemarken terecht. Ze was 13 toen ze in het asielzoekerscentrum aankwam. Het gezin kreeg een tijdelijke verblijfsvergunning en verhuisde naar een woning op het eiland Langeland, in het zuiden van Denemarken. Nu is de 20-jarige Hebat weer terug bij af en woont ze met haar ouders waar het zeven jaar geleden allemaal begon: in het azc Sandholm, even buiten Kopenhagen. Tijdens de vluchtelingencrisis in 2015, waarbij Denemarken ruim 21.000 asielaanvragen kreeg, ontstond een nieuwe discussie over aanscherpingen van het asielbeleid. Er werd een wet aangenomen die het mogelijk moest maken om vluchtelingen sneller terug te sturen. De Denen spreken zelf van een "nieuw paradigma", waarmee ze duiden op de manier waarmee ze sindsdien het aantal vluchtelingen proberen terug te brengen. Deense verblijfsvergunningen voor vluchtelingen gelden voor één of twee jaar en moeten steeds opnieuw worden verlengd. Permanente verblijfsvergunningen kunnen in de regel pas na acht jaar worden aangevraagd. En ook na die lange wachttijd gelden strenge regels om in aanmerking te komen voor een definitief verblijf in Denemarken. In 2019 werden de eerste verblijfsvergunningen van Syrische vluchtelingen ingetrokken. Deense autoriteiten concludeerden op basis van een Deens rapport dat de veiligheidssituatie in de hoofdstad Damascus en omgeving veilig genoeg was om terug te keren. Aanleiding om ruim 1100 asielaanvragen van Syriërs uit dat gebied opnieuw te beoordelen. Vaak worden gezinnen nu opgedeeld, waarbij mannen meer kans hebben op behoud van de tijdelijke verblijfsvergunning omdat ze het risico lopen om in Syrië naar het front te worden gestuurd. Toen discussies over "het nieuwe Deense vluchtelingen-paradigma" hoog opliepen, was Hebat net 18 geworden. Ze kreeg het verzoek om op gesprek bij de Deense immigratiedienst te komen. Nietsvermoedend ging ze ernaartoe: "Daar vertelden ze me dat Damascus weer veilig was en dat ik weer kon terugkeren. Na dat gesprek kreeg ik via de mail te horen dat mijn verblijfsvergunning was ingetrokken." Tot nog toe zijn er 137 Syrische vluchtelingen in Denemarken van wie de verblijfsvergunning permanent is ingetrokken. Denemarken kan deze mensen niet met dwang op het vliegtuig zetten omdat er geen samenwerking bestaat met het Syrische regime van Assad. En dus komen ze in Deense uitzetcentra terecht, waar hun bewegingsvrijheid wordt ingeperkt en het recht op een uitkering, werk of studie vervalt. Syriërs die toch besluiten terug te keren, krijgen een flink geldbedrag van Denemarken. Maar voor Hebat is dat geen optie: "In Syrië loop ik gevaar dat ik word gearresteerd of gevangengenomen. Geen enkel bedrag is dat waard." Veel Syrische vluchtelingen uit Damascus die in Denemarken woonden, zijn naar omringende landen uitgeweken. Volgens recente cijfers heeft de Deense immigratiedienst de afgelopen drie jaar bijna 600 verzoeken gekregen van Europese landen om Syrische vluchtelingen weer terug te nemen. Dat gebeurt op basis van de Dublin-overeenkomst, die bepaalt dat het land waar de vluchteling zich het eerst registreert, verantwoordelijk is voor de opvang. Hebat vluchtte vorig jaar met haar ouders naar Duitsland. "We hoopten dat we daar wel mochten blijven. Maar na tien maanden werden we toch weer naar Denemarken teruggestuurd." In de praktijk is het aantal Syrische vluchtelingen in Deense uitzetcentra maar klein. Maar het strenge imago van Denemarken lijkt een belangrijk neveneffect te hebben: het schrikt asielzoekers en mensenhandelaren af. Waarschijnlijk is dat een belangrijke oorzaak van het relatief lage aantal asielaanvragen. Veel Syriërs in Denemarken zouden willen dat ze zeven jaar geleden in een ander Europees land terecht waren gekomen. Hebat voelt zich met de rug tegen de muur staan: "We moeten waarschijnlijk binnenkort naar een Deens uitzetcentrum. Maar terugkeer naar Syrië is geen optie."||https://nos.nl/artikel/2442531-hoe-denemarken-het-imago-kreeg-van-strengste-west-europese-asielland
2022-08-29||Meer werken, beter loon en keuzes maken: zijn dat oplossingen voor personeelstekort?|| De krapte op de arbeidsmarkt is een van de grote uitdagingen van deze tijd. Twee weken geleden publiceerden we over de oorzaken, nu is het tijd voor oplossingen. Die vergen radicaal andere keuzes, zeggen hoogleraar arbeidsmarkt Ton Wilthagen en lector arbeidsmarkt Hafid Ballafkih. "We willen alles houden zoals het is, maar er mogen geen mensen bij komen en we willen ook nog groeien. Dat gaat niet", zegt Ballafkih. Zomaar extra mensen uit een hoge hoed toveren is lastig. Makkelijker is mensen die al werken, méér laten werken. In Nederland werken veel mensen in deeltijd, waardoor we een relatief lage arbeidsdeelname hebben. Wat als mensen daar geen zin in hebben? Wilthagen: "Het werkt niet als mensen deeltijdwerken, maar voltijdsverwachtingen hebben van de maatschappij. Dan moeten we inleveren qua brede welvaart en niet zeuren als scholen dichtgaan." "Door toeslagen en belastingen is het niet altijd zo dat als je meer werkt, je ook meer verdient", zegt Wilthagen. Dat zou volgens hem anders kunnen door bijvoorbeeld een voltijdsbonus: extra geld als je voltijd werkt. Een andere mogelijkheid is de belasting op inkomen verlagen, waardoor meer uren werken lonender is. "Dat kan gecompenseerd worden met extra vermogensbelasting." Vrouwen werken vaker in deeltijd, maar maken ook meer onbetaalde uren (zie afbeelding) in het huishouden en de mantelzorg. Een oplossing die al lang rondgaat, is het (bijna) gratis maken van kinderopvang. Een heel goede oplossing, vindt Wilthagen, als die 20 jaar geleden was ingevoerd. "In de kinderopvang zijn enorme tekorten, dus ik zie dat nu somber in." Een andere variant: mannen moeten meer doen in het huishouden. "Die verantwoordelijkheden liggen merendeels nog bij vrouwen. Veel mannen hebben niet door dat dat enorme effecten heeft op de arbeidsdeelname van vrouwen." Ook oudere mensen kunnen meer werken. Maar sommige werkgevers durven geen 55-plussers in dienst te nemen, omdat bij ziekte twee jaar moet worden doorbetaald. Ook zijn oudere werknemers vaak duurder. De langdurige werkloosheid onder 55-plussers is dan ook relatief groot (zie afbeelding). Een ander idee is het stimuleren van gepensioneerden om weer aan het werk te gaan. "We denken dat we een tolerant en sociaal land zijn, maar er is hier relatief veel arbeidsmarktdiscriminatie", zegt Wilthagen. Het gaat met name om mensen met een arbeidsbeperking, een migratieachtergrond, ouderen en mensen in de bijstand. Geslacht en seksuele geaardheid maken volgens Ballafkih minder uit dan vroeger. Dit leidt tot onbenut arbeidspotentieel, stelt Wilthagen, en daar kan de overheid wat aan doen door te handhaven en beboeten. Maar volgens Ballafkih werkt dwang juist averechts. "Het moet intrinsiek uit de werkgever komen. Maar het gaat verder dan dat. Er zit een heel maatschappelijk systeem van buitensluiting achter, dat begint bij stereotyperingen en beeldvorming." Een concrete oplossing ziet Wilthagen in anoniem solliciteren, maar volgens Ballafkih maakt dat weinig uit, omdat bij het laatste gesprek toch nog kan worden gediscrimineerd. Een andere optie is open hiring. Bij een vacature wordt de eerstvolgende op een wachtlijst automatisch aangenomen. En er is nog een groep die kan worden betrokken: asielzoekers. Vorige week bleek dat veel Oekraïense vluchtelingen al werken, mede omdat ze geen vergunning nodig hebben en direct aan de slag mogen. Andere asielzoekers mogen maar een paar weken per jaar werken met een speciale vergunning. Volgens Wilthagen is er meer werk aan de winkel om de arbeidsmarkt aantrekkelijker te maken: hogere lonen, vaste contracten, betere roosters, bijscholing, doorgroeimogelijkheden, minder bureaucratische taken, lagere werkdruk en goede werkomstandigheden. En maatschappelijke beroepen worden ondergewaardeerd, vindt Ballafkih. Wat volgens hem een rol kan spelen in het herwaarderen van die beroepen, is het gelijker verdelen van welvaart: "Als je met elke baan op vakantie kan of een fatsoenlijk huis kan krijgen, dan maakt het niet uit of je voor een klas staat of op de Zuidas werkt. Nu geef je zoveel levenscomfort op als je voor een maatschappelijk beroep kiest." De ontwikkeling van de arbeidsinkomensquote (percentage van het nationaal inkomen dat naar arbeid gaat): Mensen omscholen als oplossing voor de krapte werkt niet, zegt Ballafkih, omdat er bijna overal krapte is. Hij stelt radicalere keuzes voor, zoals het verkleinen of uitsterven van beroepen. "Er zijn banen waar we er niet zoveel van nodig hebben, denk lifecoaches, YouTubers of consultants. Je kan zeggen dat zolang er vraag is, je die moet aanbieden. Maar we hebben die luxe niet meer, de overheid moet keuzes maken, maar gaat die discussie niet aan." Ook Wilthagen vindt dat de overheid de regie moet pakken. "Maak een opleiding zonnepanelenlegger gratis of richt hun studieschuld anders in, zodat je jongeren stimuleert. Schaf numerus fixus (loting) af voor belangrijke beroepen, en zorg dat die niet vollopen met internationale studenten die weer wegtrekken." Ook hierin speelt de herwaardering van praktische opleidingen een rol. Wilthagen: "De overheid heeft lang ingezet op een kenniseconomie, waar een oordelende scheiding tussen hoog- en laagopgeleid werd gemaakt. Daardoor leek het alsof praktisch opgeleiden niet belangrijk zijn, maar het tegendeel is waar." Het UWV publiceerde een lijst met kansrijke beroepen: De arbeidsproductiviteit groeit niet meer zoals voorheen. Arbeidsproductiviteit verhogen, betekent dat je met dezelfde mensen meer werk doet. Automatisering kan daarin helpen, maar is niet in elke sector mogelijk. Zeker niet in een diensteneconomie als Nederland. Waar technologische hulpmiddelen kunnen helpen, is bijvoorbeeld bij stukadoors. Die kunnen een soort harnas gebruiken, als ondersteuning voor de armen:  Is krapte niet simpelweg op te lossen met meer mensen? Niet als we geen huisvesting voor ze hebben, zegt Wilthagen. "Nederland wil arbeidskrachten, maar krijgt mensen. Als we niet in staat zijn ze goed te behandelen, moeten we dat niet doen." In Europa wordt gediscussieerd om mensen van buiten de EU makkelijker een werkvergunning te geven, maar dat ziet minister Van Gennip van Sociale Zaken niet zitten. Volgens haar moeten eerst problemen met slechte arbeidsomstandigheden en huisvesting worden opgelost. Een aparte keuze, vindt Ballafkih. "De overheid wil op precies dezelfde voet doorgaan en zelfs economische groei, maar geen strategisch arbeidsmigratiebeleid. We moeten in Nederland af van het negatieve beeld van de seizoenswerkende aardbeienplukker die we als tweederangs extra handjes zien. We hebben ze echt nodig, het hele jaar door en moeten ze behandelen als volwaardige mensen." Toch is het probleem niet opgelost met simpelweg extra mensen, denkt Wilthagen: "Je kan niet zomaar iemand zonder kennis van onze taal voor de klas zetten. Je moet gericht zoeken."||https://nos.nl/artikel/2442527-meer-werken-beter-loon-en-keuzes-maken-zijn-dat-oplossingen-voor-personeelstekort
2022-08-29||Burgemeester Indianapolis: commando's geraakt bij drive-by shooting|| De burgemeester van de Amerikaanse stad Indianapolis heeft iets meer informatie gegeven over de schietpartij waarbij zaterdagochtend drie Nederlandse commando's ernstig gewond raakten. Een van hen overleed vannacht aan zijn verwondingen, de andere twee zijn volgens Defensie aanspreekbaar. De drie werden in de nacht van vrijdag op zaterdag onder vuur genomen voor het hotel waar ze verbleven. De burgemeester is verteld dat de dader of daders dit vanuit een rijdende auto deden. Aangenomen wordt dat er een uitgaansruzie aan voorafging. "De politie is bezig met het onderzoek. Ik kan niet vertellen hoe het ervoor staat, maar ik denk dat ze het goed in beeld hebben", zei burgemeester Joe Hogsett tegen WRTV.com. "Wat ik ervan begrijp is dat er een knokpartij was in een bar en dat de drie Nederlandse militairen naar hun hotel zijn teruggegaan. Wat ze daar op straat deden, weet ik niet precies, maar mij is verteld dat de vermeende daders een drive-by shooting hebben gedaan en uiteindelijk zijn daar drie mensen slachtoffer van geworden." Voor zover bekend is er niemand aangehouden. De politie van Indianapolis wil niets kwijt over de stand van het onderzoek. "Het vrijgeven van onderzoekinformatie kan de kans schaden om gerechtigheid te krijgen", zegt het korps in een update. De commando's waren in de staat Indiana vanwege een oefening in het kader van urban warfare, het uitvoeren van gevechten in een dichtbebouwde omgeving. Het incident gebeurde in de vrije tijd van de militairen. Net voor 4.00 uur kreeg de politie een melding dat er vlak bij het hotel iemand was neergeschoten. De agenten troffen de drie Nederlanders aan die schotwonden hadden. De Koninklijke Marechaussee laat aan De Telegraaf weten dat drie rechercheurs in Indianapolis zijn aangekomen om informatie te vergaren over wat er is gebeurd. Ze doen niet mee aan het Amerikaanse onderzoek, daarvoor zijn ze niet bevoegd.||https://nos.nl/artikel/2442526-burgemeester-indianapolis-commando-s-geraakt-bij-drive-by-shooting
2022-08-29||Verdachte dodelijke schietpartij Den Bosch was broer slachtoffer|| Een man van 52 die gisteren dood in een huis in Den Bosch was gevonden, is vermoedelijk doodgeschoten door zijn oudere broer. De 56-jarige verdachte is zelf ook overleden, waarschijnlijk pleegde hij zelfmoord. De politie kreeg gisteren rond 11.30 uur een melding dat er in Den Bosch een man was neergeschoten. Toen agenten bij de woning aankwamen, was het slachtoffer al overleden. Vrij snel kwam zijn broer als verdachte in beeld. Later die dag viel een arrestatieteam de woning binnen van de broer in Berlicum, vlak bij Den Bosch. Daar werd de man zwaargewond aangetroffen. Hij overleed kort daarna. In de woning is een vuurwapen gevonden. Bronnen zeggen tegen Omroep Brabant dat de broers ruzie hadden om een vrouw, op wie ze allebei hun oog hadden laten vallen. De politie doet nog verder onderzoek naar de toedracht. "De aanleiding voor de incidenten ligt waarschijnlijk in een conflict tussen hen beiden", zegt een woordvoerder. Vanwege de privacy van betrokkenen worden er verder geen mededelingen gedaan.||https://nos.nl/artikel/2442521-verdachte-dodelijke-schietpartij-den-bosch-was-broer-slachtoffer
2022-08-29||Indonesië start onderzoek naar betrokkenheid leger bij moorden in Papoea|| De Indonesische autoriteiten zijn een onderzoek gestart naar de mogelijke betrokkenheid van zes legerofficieren bij de moord op vier inheemse Papoea's vorige week. De zes zijn aangehouden en het leger en politie doen samen onderzoek naar de gruwelijke moorden. De politie in de provincie Papoea zei dat de lichamen van de slachtoffers vlak bij de stad Timika zijn verminkt, in zakken zijn gestopt en vervolgens in een rivier zijn gegooid. De benen en hoofden van de slachtoffers zijn los van de lichamen gevonden. De vermoorde burgers zouden zijn ingegaan op een wapendeal, waarna ze werden bestolen en vermoord. Volgens de politie was een van de slachtoffers een separatist. Een woordvoerder van de onafhankelijkheidsstrijders riep de Indonesische regering op om de daders verantwoordelijk te houden. Hij waarschuwde voor meer geweld als dit niet gebeurt. Indonesië heeft een grote militaire aanwezigheid in de provincies Papoea en West-Papoea, waar een kleine groep separatisten al tientallen jaren strijdt voor onafhankelijkheid. Het leger wordt vaker beschuldigd van mensenrechtenschendingen, maar dit wordt zelden onderzocht. De onafhankelijkheidsstrijd in Papoea en West-Papoea, die de Papoea's zien als één gebied, is gaande sinds 1963. Tot die tijd was het een Nederlandse kolonie, terwijl in 1945 de onafhankelijkheid in Indonesië werd uitgeroepen. Er werd een referendum gehouden, maar Papoea's moesten onder dwang kiezen voor aansluiting bij Indonesië. Het merendeel van de Papoea's accepteerde de uitkomst niet, wat het begin werd van conflicten en mensenrechtenschendingen. Sinds 2018 is het conflict in het gebied verder geëscaleerd en zijn er meer dodelijke aanvallen gepleegd door de separatisten. Indonesië laat geen onafhankelijke onderzoekers en journalisten toe, waardoor het aantal slachtoffers niet te controleren is. Het zou gaan om 100.000 tot een half miljoen doden sinds 1963.||https://nos.nl/artikel/2442514-indonesie-start-onderzoek-naar-betrokkenheid-leger-bij-moorden-in-papoea
2022-08-29||Kinderombudsman: asieldeal is in strijd met Kinderrechtenverdrag || De nieuwe 'asieldeal', waarbij de wachttijd voor gezinshereniging wordt opgerekt, is in strijd met het Kinderrechtenverdrag. Dat heeft Kinderombudsman Margrite Kalverboer gezegd in EenVandaag op NPO Radio 1. "Op geen enkele manier wordt er recht gedaan aan het verdrag, waar Nederland zich aan verbonden heeft", zegt Kalverboer. Volgens het verdrag zijn staten verplicht om met "welwillendheid, menselijkheid en spoed" zaken van vluchtelingenkinderen te behandelen. Bovendien is vastgelegd dat kinderen recht hebben op gezinshereniging. Maar het kabinet besloot vrijdag om gezinshereniging de komende tijd sterk in te perken. Statushouders mogen hun gezin niet meer laten nareizen als ze nog geen huisvesting hebben. In het verdrag is juist vastgelegd dat kinderen recht hebben op contact met hun ouders en dat landen zich moeten inspannen om hen te herenigen. Daarnaast maakt Kalverboer zich zorgen over de chaos in Ter Apel. Bij het aanmeldcentrum verblijven momenteel 350 alleenstaande minderjarige asielzoekers (amv'ers). Maar volgens het COA is er maar plek voor 150 van hen. Afgelopen weekend moesten 50 minderjarigen op stoelen slapen in de wachtruimte van immigratiedienst IND op het terrein. Eerder sprak de NOS al met mensen die buiten sliepen bij Ter Apel. Een van hen werd emotioneel toen hij vertelde over de situatie van de kinderen en vrouwen in het aanmeldcentrum: Normaal gesproken worden jongeren gescheiden opgevangen van volwassen asielzoekers. Na hun asielaanvraag worden ze doorgaans binnen enkele dagen ondergebracht op speciale opvangplekken door heel Nederland, bijvoorbeeld in een gezin. Maar die plekken zijn nu vol, zegt Kalverboer. Kalverboer bezocht in april Ter Apel voor het laatst. "Ik zag toen al dat kinderen aan hun lot werden overgelaten. Ze kregen eten en drinken, maar geen aandacht. Er is geen dagprogramma, ze zijn alleen maar aan het wachten." Volgens de ombudsvrouw zijn de kinderen angstig en hebben ze veel stress. "Het is onvoorstelbaar dat we dit niet oplossen." Zij maakt zich ernstig zorgen over de ontwikkeling van de minderjarigen die nu in Ter Apel moeten wachten. "Kinderen hebben in hun land van herkomst van alles meegemaakt en een vlucht achter de rug. Sommigen hebben onder auto's gehangen", stelt Kalverboer. Ze vervolgt: "Hun situatie is totaal perspectiefloos. Ze krijgen nu een opeenstapeling van moeilijke, nare ervaringen te verduren en op een gegeven moment wordt dat zo ernstig, dat het in de toekomst problemen gaat geven." Al in juni concludeerden de Inspectie Justitie en Veiligheid en de Inspectie Gezondheidszorg en Jeugd dat de rechten van kinderen in vluchtelingencentra werden geschonden. Bij een bezoek aan Ter Apel telden inspecteurs toen 170 alleenstaande jongeren - wat er nu dus twee keer zoveel zijn. In april waarschuwde het COA bovendien staatssecretaris Van der Burg (Asielzaken) al voor de situatie in de Nederlandse centra. Het orgaan schreef toen dat "de kwaliteit van de opvang op deze wijze door de ondergrens van leefbaarheid en veiligheid zakt". Door de opvangcrisis is het centrum in Ter Apel al tijden overvol. Kalverboer pleit ervoor dat gemeenten zo snel mogelijk opvangplekken voor de minderjarigen gaan regelen. "Er moet een evenredige verdeling komen, iedere gemeente kan 10 of 20 kinderen opnemen, dan is de last niet enorm." De opvang van de minderjarigen zoals deze nu gaat, voldoet volgens haar niet aan het Kinderrechtenverdrag. "Dit gaat over alle grenzen. Ik zou het heel ernstig vinden als wij dit in Nederland de norm voor menselijkheid gaan vinden."||https://nos.nl/artikel/2442513-kinderombudsman-asieldeal-is-in-strijd-met-kinderrechtenverdrag
2022-08-29||Oud-burgemeester bij enquête gaswinning: '2013 was een rampjaar'|| Dat de gaskraan in 2013 juist verder werd opengezet nadat in 2012 de ergste aardbeving in Groningen had plaatsgevonden, was in de ogen van oud-burgemeester Rodenboog ongehoord. "Het was al onveilig, en dat je er dan nog een schep bovenop doet, is schandalig", zei de voormalige burgervader van Loppersum vanochtend in zijn verhoor door de parlementaire enquête gaswinning. "Het jaar 2013 noem ik ook wel een rampjaar, vanwege de vele aardbevingen." De parlementaire enquêtecommissie naar de gaswinning in Groningen werd vandaag voortgezet, nadat voor het zomerreces een eerste verhoorweek was afgesloten. Deze week staat in het teken van de zwaarste aardbeving die er in Groningen is geweest, die in Huizinge in augustus 2012, en de hogere gasproductie die erop volgde in 2013. Huizinge viel onder de gemeente Loppersum. Veel Groningers zijn daar nog altijd erg boos over. Rodenboog zegt van gashandelaar Gasterra begrepen te hebben dat geld de drijfveer was voor de hoge gaswinning. Dat hebben ze "willens en wetens gedaan". Tegelijk vraagt de oud-burgemeester zich af hoe dat heeft kunnen gebeuren. "Waarom heeft er niemand ingegrepen in 2013?" Ook Boelo en Annemarie zijn boos. Zij zijn de eigenaren van een monumentaal huis in het Groningse Drieborg, dat veel schade heeft. Als statement, omdat ze geen schadevergoeding krijgen, hebben ze het pand roze geverfd: Rodenboog maakte de wanhoop van de Groningers van dichtbij mee. Hij was burgemeester van Loppersum van 2003 tot 2018. Mensen zaten soms huilend aan zijn bureau. Huizen daalden in waarde, mensen kregen psychische problemen. En nog altijd wonen er in Groningen veel mensen in een onveilig huis, volgens Rodenboog. "Dat besef krijg je maar niet breed gedeeld in Nederland." In zijn verhoor haalde hij hard uit naar mede-CDA'er Maxime Verhagen, minister van Economische Zaken ten tijde van de aardbeving in 2012 in Huizinge. Het lukte de voormalige burgemeester een week lang niet om de minister te spreken te krijgen. Bovendien nam Verhagen het op voor de NAM, toen Rodenboog kritiek had op de schadeafwikkeling. "Ik bén toch boos geweest op Verhagen." Tijdens het verhoor werd uitgebreid stilgestaan bij de duizenden schadegevallen die ontstonden door de beving bij Huizinge. Rodenboog memoreerde dat in de jaren daaraan voorafgaand de schadeafwikkeling al niet afdoende was. Mensen kregen een paar honderd euro "of een pot met verf". "De onvrede over die schadeafhandeling was groot." Hij vertelde dat er in de loop der jaren vaak Groningers met de bus naar Den Haag afreisden. Maar altijd reden ze eind van de avond "zwaar teleurgesteld weer naar huis". De Groningse burgemeester wilde snelheid en voortgang, maar kreeg dat niet voor elkaar. "Hoe dat kwam? Geld, geld". Ook het pauzeren van de versterkingsoperatie, tegelijk met het besluit om te stoppen met de gaswinning, heeft volgens Rodenboog veel kwaad bloed gezet in Groningen. De ontwikkeling van de kennis van de ondergrond in Groningen was het onderwerp tijdens het tweede verhoor vandaag. Annemarie Muntendam-Bos van het Staatstoezicht op de Mijnen blikte terug op het baanbrekende advies van het SodM, een half jaar na de beving bij Huizinge, om de gaswinning zo snel mogelijk terug te brengen. Gaandeweg ontstond er bij de toezichthouder het besef dat de bevingen niet alleen schade konden veroorzaken, maar ook een groot veiligheidsprobleem betekenden. Zo zouden vallende schoorstenen slachtoffers kunnen maken en huizen kunnen instorten, als de bevingen sterker werden dan 4,0. Maar andere instellingen die zich met de gaswinning bezighielden, waren daar aanvankelijk minder van overtuigd. Het leidde tot grote verschillen van inzicht tussen enerzijds het Staatstoezicht op de Mijnen en anderzijds KNMI, TNO en NAM. "Er was een ondertoon van: wie zijn jullie dat jullie dit zeggen?" Toen de instituten later alsnog meer op één lijn kwamen, besloot minister van Economische Zaken Kamp begin 2013 nog altijd niet om de gaswinning te beperken. Muntendam vond dit ongelooflijk. Kamp besloot om eerst nadere onderzoeken te laten doen, die het hele jaar 2013 in beslag zouden nemen. Dat er volgens Muntendam in de huidige tijd nog altijd niet goed met de schade in Groningen wordt omgegaan, baart haar zorgen. "Dat is niet goed voor het draagvlak. En dat draagvlak hebben we hard nodig voor de energietransitie." Wat haar betreft moet de gaswinning in Groningen zo snel mogelijk beëindigd worden. "Dan kan het veld tot rust komen. En kunnen we mensen het gevoel van veiligheid teruggeven."||https://nos.nl/collectie/13902/artikel/2442512-oud-burgemeester-bij-enquete-gaswinning-2013-was-een-rampjaar
2022-08-29||ChristenUnie gaat met ongeruste leden praten over asielbeleid kabinet|| Regeringspartij ChristenUnie organiseert op korte termijn een ledenbijeenkomst waar de asielplannen van het kabinet centraal zullen staan. Partijvoorzitter Ankie van Tatenhove laat weten dat een brief van leden die bezorgd zijn over die plannen de aanleiding is om de bijeenkomst te organiseren. Gisteren werd bekend dat tientallen leden van de kleinste coalitiepartij van de partijtop eisen dat de plannen om de instroom van asielzoekers in te perken worden teruggedraaid. Ze spreken in de brief van "juridisch en moreel failliete beslissingen". Vooral het plan van het kabinet om gezinshereniging pas toe te staan als de toegelaten asielzoeker een woning heeft, is de leden een doorn in het oog. "Dat een fundamenteel recht als gezinshereniging wordt ontnomen aan vluchtelingen mogen wij als partij van het gezin nimmer accepteren." Voorzitter Van Tatenhove heeft naar eigen zeggen de afgelopen dagen veel intensieve gesprekken gevoerd. "Er zijn ook zorgen over het kabinetsbeleid en dat begrijp ik." Daarom wil ze in september een ledenbijeenkomst organiseren. "Juist in deze tijd van polarisatie en verdeeldheid is het essentieel dat we met elkaar in gesprek blijven gaan, juist ook als het de hartenklop van onze partij raakt. Dat hebben we de afgelopen dagen gedaan en dat zullen we blijven doen." De bezorgde briefschrijvers willen eigenlijk een partijcongres bijeenroepen. Volgens de interne regels van de ChristenUnie zijn daarvoor 250 handtekeningen van partijleden nodig. De ChristenUnie heeft ongeveer 26.000 leden. De laatste tijd roeren de achterbannen van de regeringspartijen zich geregeld. Boze lokale VVD'ers zochten eerder deze maand de publiciteit omdat ze het asielbeleid juist te slap vinden. Zij pleiten voor een voorlopige asielstop. Ook bij het CDA is er onvrede onder de leden, vooral over het stikstofbeleid dat veel boeren de kop kan gaan kosten. Partijleider Hoekstra pleitte daarop in een kranteninterview voor versoepeling van het afgesproken beleid. Bij D66 riepen de leden de partijtop juist op de rug recht te houden in de stikstofdiscussie.||https://nos.nl/artikel/2442510-christenunie-gaat-met-ongeruste-leden-praten-over-asielbeleid-kabinet
2022-08-29||Vrachtwagenchauffeur ongeluk Nieuw-Beijerland wordt morgen voorgeleid|| De Spaanse vrachtwagenchauffeur die het dodelijke verkeersongeval in Nieuw-Beijerland veroorzaakte wordt morgen voorgeleid aan de rechter-commissaris, meldt het OM. De man wordt verdacht van het veroorzaken van een verkeersongeval met dodelijk en zwaar lichamelijk letsel. Zes mensen kwamen om het leven, zeven raakten er gewond. De toedracht van het ongeluk is nog niet duidelijk. Eerder bleek dat de man niet had gedronken toen het ongeluk gebeurde. De politie meldt vandaag dat van de zeven mensen die in het ziekenhuis lagen, er zes weer thuis zijn. Het ongeluk gebeurde zaterdag in het buurtschap Zuidzijde, dat bij Nieuw-Beijerland hoort, op de T-splitsing tussen de Zuidzijdsedijk en de Langeweg. Volgens de politie is duidelijk dat de vrachtwagen voor het ongeval stilstond op de dijk en daarna verder reed. Onder aan de dijk reed de vrachtwagen rond 18.00 uur in op een barbecue van de plaatselijke ijsclub. Daar waren zeker tientallen mensen aanwezig. De gemeente Hoeksche Waard waar Nieuw-Beijerland onder valt heeft een week van rouw afgekondigd. Vlaggen hangen halfstok en de raadsvergadering is geannuleerd, net als feestelijke activiteiten die voor deze periode gepland stonden. Er is nog geen sprake van een herdenkingsmoment of stille tocht. Mocht daar behoefte aan zijn, dan wordt er samen met de nabestaanden gekeken naar de mogelijkheden. Gisteren werd een bijeenkomst gehouden voor betrokkenen. Aanwezigen van de barbecue en inwoners van Nieuw-Beijerland waren daarbij. Burgemeester Aptroot sprak van een hele emotionele bijeenkomst. "De ontreddering is heel groot."||https://nos.nl/artikel/2442505-vrachtwagenchauffeur-ongeluk-nieuw-beijerland-wordt-morgen-voorgeleid
2022-08-29||Bestuur islamitische school Amsterdam moet weg vanwege wanbeleid|| Het bestuur van de stichting Islamitische School Amsterdam (ISA) moet zo snel mogelijk opstappen, heeft minister Wiersma van Primair en Voortgezet Onderwijs bepaald. Doen de bestuursleden dat niet, dan krijgt de stichting geen geld meer van de overheid en moeten de aangesloten scholen sluiten. Aanleiding voor het besluit van Wiersma is een nieuw inspectierapport, waaruit blijkt dat er bij ISA sprake is van financieel wanbeleid, onrechtmatige verrijking en onrechtmatig handelen. Zo is de scholenkoepel erg verweven met stichtingen die het vervoer van leerlingen regelen, "wat leidt tot onrechtmatige verrijking van beide stichtingen". Het huidige bestuur heeft volgens de minister in een reactie op het concept-inspectierapport het wanbeheer erkend, maar stapt desondanks niet op. Daarom kondigt hij nu een aanwijzing aan, het zwaarste middel dat hij kan inzetten. "Dit schoolbestuur lijkt vooral bezig met elkaar de tent uitvechten. Al langere tijd gaan er een heleboel dingen niet goed bij deze stichting en de leerlingen zijn daar het slachtoffer van. Daarom grijp ik nu in", zegt Wiersma. Behalve de aanwijzing aan het bestuur om af te treden krijgt ISA een straf opgelegd, omdat er niets is gedaan met eerdere aanbevelingen van de inspectie. Daarom wordt er elke maand 15 procent van de subsidie afgetrokken. Bovendien zal de inspectie bijna 300.000 euro van de stichting terugvorderen. Dat geld is onrechtmatig besteed. De stichting beheert drie islamitische basisscholen in Amsterdam.||https://nos.nl/artikel/2442504-bestuur-islamitische-school-amsterdam-moet-weg-vanwege-wanbeleid
2022-08-29||Laatste lid geïsoleerde Braziliaanse stam overleden, leefde 26 jaar alleen|| Het laatste lid van een inheemse Braziliaanse stam is overleden. Funai, de lokale beschermingsinstantie voor inheemse volkeren, zegt dat het lichaam van de man ongeveer een week geleden werd gevonden in een hangmat naast zijn hut. Hij leefde in volledige afzondering en is ongeveer 60 jaar oud geworden. Volgens lokale functionarissen zijn er geen sporen van geweld gevonden en is de man een natuurlijke dood gestorven. Om dat zeker te weten wordt de exacte doodsoorzaak onderzocht door de politie. De afgelopen 26 jaar leefde de man in het Tanaru-reservaat, een deel van de Amazone dat aan Bolivia grenst. In 2018 werd hij gefilmd door leden van Funai. Op die beelden is te zien hoe de man een boom bewerkt met een bijl: Hij werd ook wel 'de man van de holen' genoemd omdat hij diepe kuilen groef. Vermoedelijk was dat om dieren te vangen en om zich te verstoppen als er vreemden in de buurt waren. Niemand weet wat zijn echte naam was. Er is meerdere keren geprobeerd om contact te leggen, maar elke poging daartoe mislukte. Funai bleef hem in de gaten houden. Na de video is hij niet meer gezien, maar leden van de organisatie vonden wel zijn hutten en holen, wat erop wees dat hij nog in leven was. Af en toe lieten ze ook spullen voor hem achter. Sinds de jaren 70 is de stam waar de man toe behoorde weggevaagd door boeren die land innemen. Vaak gebeurde dat met geweld: in 1995 werden de overige zes leden van de Tanaru-stam vermoord. "Met zijn dood is de genocide op zijn volk compleet. Want dit was genocide. Boeren hebben dit volk uitgeroeid", zegt Fiona Watson, directeur van mensenrechtenorganisatie Survival International. In de Braziliaanse grondwet staat dat stammen recht hebben op hun traditionele grondgebied. President Bolsonaro vecht dit beleid aan sinds zijn aantreden in 2018. Volgens hem staat de inheemse bevolking de economische ontwikkeling in de weg. De ontbossing in het land is onder zijn bewind toegenomen en daarmee is ook het leefgebied van stammen verder afgenomen. De Mura is zo'n stam in het Amazonegebied die wordt bedreigd:||https://nos.nl/artikel/2442503-laatste-lid-geisoleerde-braziliaanse-stam-overleden-leefde-26-jaar-alleen
2022-08-29||Zeeuwse kunstmestfabriek gaat CO2 opslaan in Noorwegen|| De grootste kunstmestfabriek in Europa, die in het Zeeuwse Sluiskil, gaat over drie jaar 800.000 ton CO2 afvangen en opslaan onder het Noorse deel van de Noordzeebodem. De fabriek in Zeeland is eigendom van de Noorse multinational Yara en stoot jaarlijks direct 1,9 miljoen ton CO2 uit. Dat wil het bedrijf in 2025 terugbrengen met ruim 40 procent. De CO2 komt vrij bij de productie van ammoniak waarmee naast kunstmest ook andere producten gemaakt worden, zoals AdBlue dat wordt gebruikt om dieselmotoren minder schadelijk te maken. Naast de directe uitstoot van CO2 komt er ook nog 1,4 miljoen ton vrij via de producten die Yara maakt. De fabriek is niet alleen een van de grootste vervuilers in Nederland, maar ook een van de grootste energiegebruikers. Yara verbruikt in Nederland net zoveel gas als 1,3 miljoen huishoudens. Het besluit om op grote schaal CO2 af te vangen werd vanmiddag bekendgemaakt op een congres in het Noorse Stavanger. De Noorse energieminister Aasland sprak van een historisch besluit. De CO2 wordt in Zeeland afgevangen en als vloeistof met speciale schepen getransporteerd naar het Noorse Øygarden. Vandaar gaat het gas via een pijpleiding 2600 meter diep de Noorse zeebodem in. Het opslagproject Northern Lights is een commerciële onderneming die is opgezet door de energiebedrijven Equinor, Shell en Total. Equinor (het voormalige Statoil) begon 25 jaar geleden als eerste in Europa met de opslag van CO2 in lege gasvelden tussen Noorwegen en Schotland. Yara Sluiskil is de eerste klant van Northern Lights. Yara zit midden in de energie- en de voedselcrisis als gevolg van de oorlog in Oekraïne, omdat het een grootverbruiker van gas is en een van de grootste kunstmestfabrikanten in de wereld. Kunstmest is in veel landen noodzakelijk om voldoende voedsel te produceren maar de kosten om het te maken zijn op dit moment extreem hoog. Toch mag dit de verduurzaming niet in de weg staan, zei Yara-ceo Svein Tore Holsether vandaag in Stavanger: "We kunnen de oorlog en het energietekort niet onze vergroeningsplannen laten vernielen, we moeten er juist nog een schep bovenop doen. Het is nu belangrijker dan ooit." De samenwerking laat volgens de deelnemende landen en energiebedrijven zien dat dit soort projecten niet alleen technisch mogelijk is, maar ook politiek en juridisch uitvoerbaar. Het gaat bovendien om een commercieel project waarvoor in Nederland geen subsidie verleend hoeft te worden. Een fors deel van de klimaatdoelstellingen in Nederland moeten gerealiseerd worden via de afvang en opslag van CO2 in lege gasvelden onder de Noordzee. Zo werken Shell, ExxonMobil, Air Liquide en Air Products samen aan het Porthos-project. In dit project kunnen bedrijven in de Rotterdamse haven zich aansluiten op een pijpleiding die de CO2 afvoert naar een leeg gasveld 20 kilometer uit de kust van Hoek van Holland.||https://nos.nl/artikel/2442502-zeeuwse-kunstmestfabriek-gaat-co2-opslaan-in-noorwegen
2022-08-29||Klimaatcrisis voelbaar in Chongqing: 'Het is 40 graden en we hebben geen stroom'|| De Chinese stad Chongging heeft het zwaar te verduren deze zomer. Historisch hoge temperaturen, recorddroogte en bosbranden in gebieden aan de rand van de stad. Verder zijn er elektriciteitstekorten. China wordt hard geraakt door de klimaatcrisis, Chongqing voorop. Daarbovenop komt nog een corona-uitbraak die delen van de stad heeft lamgelegd. Dat Chongging het zwaar heeft, weten de inwoners van het naburige Xinyucun als geen ander. "We slapen op de grond de laatste dagen om het een beetje koel te houden", zegt een 78-jarige man. Hij is geboren en getogen in het kleine dorpje aan de rand van de stad. "De temperatuur ligt ver boven de veertig graden, maar er is niks wat we daaraan kunnen doen" Omdat er geen stroom is, is er ook geen airconditioning. Dat is trouwens niet niet de grootste zorg. Even verderop woedt brand op een berg en het vuur verspreidt zich snel. "Het heeft hier al tientallen dagen niet geregend. Het vuur komt steeds dichterbij."  De hittegolf duurt al 75 dagen, de langste en heetste sinds het begin van de metingen in 1961. Het water in rivieren in de regio staat ongekend laag. In het stroomgebied van de Yangtze rond Chongqing is nog een smalle strook water zichtbaar. Een groot deel van de zijrivieren die in China's langste rivier uitmonden staat droog. Die droogte in het zuidwesten van China is een van de belangrijkste oorzaken van de stroomtekorten in de regio. Duizenden bedrijven liggen stil, wat een nieuwe klap is voor de kwakkelende economie. Zo'n 19 procent van alle elektriciteit in het land wordt opgewekt uit waterkracht. Voor het nabijgelegen Sichuan ligt dat cijfer zelfs op 80 procent. Nu het niet regent, staat het merendeel van de waterkrachtcentrales stil. Reden voor de autoriteiten in de regio om de verlichting uit te doen. "De Hongyadong zit in het donker", zegt een toerist over de oude stadspoort, een van de beroemdste bouwwerken van Chongging. Sowieso is er na zonsondergang weinig te zien van de normaal gesproken goed verlichte skyline van de stad. Ook overdag wordt de stroom afgesloten. "Het varieert van dag tot dag", zegt een winkelverkoopster. "Vandaag zitten we al een uur of vier zonder stroom." IJsjes smelten in het donkere winkeltje aan de Yangtzi, waar in de riviermond alleen stenen en rotsen zijn te zien. Veel toeristen zijn er niet. Vanwege de extreme hitte, maar ook vanwege de onvoorspelbare covidrestricties en lockdowns. Wie nog wel op bezoek komt, zoekt verkoeling in de grotten van Chongqing, uitgebeiteld in de bergen als schuilplaats tegen Japanse bommenwerpers in de Tweede Wereldoorlog. Op de balie van restaurant Hotpotgrot staat een bordje van de 'eet je bord leeg'-campagne van president Xi tegen voedselverspilling. Maar er is weinig klandizie. De covidmaatregelen zijn aangescherpt voor miljoenen mensen in elf districten. Pas na een gunstige coronatest krijgen mensen weer een groene code in hun gezondheidsapp, zodat ze weer gebouwen en parken in kunnen of mogen reizen. "Plekken waar we gisteren waren zijn in lockdown gegaan, we hebben nog geluk gehad", lacht een toerist uit Jiangsu. Een deel van de grotten in de bergen van Chongqing is omgebouwd tot bibliotheken, cafeetjes en ateliers. "Buiten is het 44 graden", zegt Chen Huanwen van Shitou Fangzi, 'het stenen huis'. "Binnen is de temperatuur vrij constant, tussen de 22 tot 26 graden." Chongqing telt zo'n 1600 grotten, vanaf de jaren 30 aangelegd als schuilkelder voor Japanse bommenwerpers:  Hier werken kunstenaars, zelf is hij gespecialiseerd in de techniek van Van Gogh. "Een grote meester, ook hier in China", lacht hij, terwijl hij wijst op een van zijn werken. "Het gebouw waar de metro doorheen rijdt, in de stijl van Van Gogh." Ook hier is de impact van de aanhoudende covidrestricties voelbaar. Gasten zijn er niet. "We gingen in maart open en hebben veel bezoek gehad", zegt Chen. "Nu is het een stuk rustiger." "De economische groei valt in augustus vrijwel zeker lager uit", zegt econoom Serena Zhou, al ziet hij wel een lichtpuntje. Staatsmedia schreven zondag dat de ergste stroomtekorten voorbij zijn, en de stroom die wordt opgewekt uit waterkracht is nu een kleine 10 procent hoger dan tijdens de dip. Zhou houdt wel een slag om de arm: "Als de droogte aanhoudt, leidt dat tot kleinere oogsten en hogere voedselprijzen." Er is wel beter weer op komst. De komende dagen wordt regen verwacht en gaan de temperaturen weer omlaag.||https://nos.nl/artikel/2442500-klimaatcrisis-voelbaar-in-chongqing-het-is-40-graden-en-we-hebben-geen-stroom
2022-08-29||Morgen bijna nergens NS-treinen, kritiek op laat besluit|| In vrijwel heel Nederland rijden morgen geen treinen van de NS als gevolg van een staking van het personeel. Alleen op het traject tussen Amsterdam Centraal en Schiphol rijden NS-treinen. Ook de Eurostar en de Thalys blijven rijden, meldt de vervoerder. Aanvankelijk zou morgen alleen in het midden van het land het treinverkeer platliggen als gevolg van de staking. Maar de NS zegt dat de impact van de geplande actiedag zo groot is dat in vrijwel heel het land geen NS-treinen rijden. Ook voor automobilisten wordt morgen verkeersoverlast verwacht, omdat het treinnetwerk platligt: Voor zover bekend rijden de regionale vervoerders wel, met uitzondering van het traject Alphen aan den Rijn - Gouda. De NS stelt ook dat er geen alternatief busvervoer kan worden ingezet. "We vinden het buitengewoon vervelend dat reizigers zo veel last hebben van de acties." "We zien geen mogelijkheid om op een verantwoorde manier een dienstregeling te rijden", meldt de NS. Utrecht is essentieel voor de coördinatie van de dienstregeling in heel Nederland. Aangezien Utrecht ook begin-, eind- of tussenpunt is voor veel trajecten, wordt de treindienst "in het hart geraakt" door de geplande actiedag, zegt Bert Groenewegen, waarnemend president-directeur. Afgelopen vrijdag waren de perrons in Zuid-Holland al leeg: Reizigersbelangenvereniging Rover vindt dat de NS te laat communiceert over het niet laten rijden van treinen. Op deze manier is de overlast voor reizigers onnodig groot, zegt directeur Freek Bos. Ook vraagt hij zich af of er echt geen treinverkeer mogelijk is in het noorden en zuiden van het land als er alleen in het midden wordt gestaakt. Volgens Bos heeft de staking zoveel impact voor de reizigers, dat een aankondiging echt eerder had gemoeten:  Op 17 augustus maakten de vakbonden bekend dat er een reeks van vijf actiedagen zou komen. Toen was ook duidelijk dat er elke dag in een andere regio het werk zou worden neergelegd. Op de vraag waarom de NS een dag voor de staking in Midden-Nederland besluit om al het treinverkeer te schrappen, zegt een woordvoerder: "Omdat we het besluit niet eerder hebben kunnen nemen. Je wil alle scenario's verkennen en die duidelijkheid hebben we nu pas." Na de bekendmaking van het nieuws gaf de reisplanner aanvankelijk nog, onterecht, aan dat er morgen op diverse trajecten toch NS-treinen zouden rijden. Dit leidde tot verwarring onder reizigers. Maar in de loop van de avond is de reisplanner geüpdatet naar de werkelijke situatie. Luchthaven Schiphol zal morgen dus wel bereikbaar blijven, maar de NS adviseert reizigers om voor de zekerheid gebruik te maken van alternatief vervoer. Volgens de huidige planning gaan er nog vier keer per uur treinen naar Schiphol vanaf Amsterdam Centraal. Het is vandaag de derde dag op een rij van acties. Vakbonden proberen op deze manier een betere cao af te dwingen.||https://nos.nl/artikel/2442496-morgen-bijna-nergens-ns-treinen-kritiek-op-laat-besluit
2022-08-29||Populaire Turkse zangeres mag zaak over grap onder huisarrest afwachten|| De Turkse zangeres Gülşen is vrijgelaten uit de gevangenis. Een Turkse rechtbank heeft bepaald dat de popster onder huisarrest haar proces mag afwachten. Gülşen wordt verdacht van het aanzetten tot haat en vijandigheid wegens een grap die ze maakte over islamitische scholen. Ze deed dat tijdens een concert in april. Vorige week werd de 46-jarige Gülşen, die voluit Gülşen Bayraktar Çolakoğlu heet, uit haar huis in Istanbul gehaald voor verhoor. Vervolgens werd ze vastgezet. De arrestatie van de populaire zangeres, die sinds het midden van de jaren 90 actief is en tal van nummer 1-hits scoorde in Turkije, leidde tot ophef. Ze werd vandaag vrijgelaten nadat haar advocaat hiervoor een verzoek had ingediend bij de rechter, schrijft staatspersbureau Anadolu. Reden voor haar vrijlating was onder meer dat ze moeder is van een jong kind. Verder wordt de kans dat ze op de vlucht slaat laag ingeschat. Ook is volgens de rechter de kans klein dat ze met bewijs gaat knoeien. Critici zien in de arrestatie van Gülşen een poging van zittend president Erdogan om steun te winnen bij zijn religieuze en conservatieve achterban in aanloop naar de verkiezingen van volgend jaar. In conservatieve kringen is er al langer weerstand tegen Gülşen, onder meer om haar uitgesproken steun voor lhbti-rechten en om de korte jurkjes die ze draagt op het podium. Gülşen had voor haar arrestatie in een verklaring op sociale media haar excuses aangeboden aan wie zich gekwetst voelden. Daarnaast zei ze dat haar grap was misbruikt "door bepaalde mensen die in ons land verdeeldheid willen zaaien".||https://nos.nl/artikel/2442495-populaire-turkse-zangeres-mag-zaak-over-grap-onder-huisarrest-afwachten
2022-08-29||Verkoop asielhotel in Albergen aan het COA gaat door|| De verkoop van het hotel in Albergen aan het Centraal Orgaan opvang asielzoekers (COA) gaat door. Volgens de rechtbank in Almelo heeft het COA open kaart gespeeld over de asielopvang en is er geen reden om de verkoop terug te draaien. De rechter boog zich vandaag over de verkoop van Hotel 't Elshuys. Het pand is bedoeld voor de opvang van asielzoekers en statushouders. Het COA had een kort geding aangespannen tegen de eigenaar van het hotel, omdat die onder de verkoop uit probeerde te komen. Het koopcontract was al ondertekend en de overdracht van het pand stond gepland voor vandaag. De eigenaar zei niet goed geïnformeerd te zijn over de plannen met het hotel bij de verkoop. Het COA had voor de aankoop verteld dat er zo'n 150 asielzoekers en statushouders in het hotel zouden komen. Later sprak het COA van 200 asielzoekers. Tegen de rechter zei de eigenaar dat ze een opschaling naar 200 of 300 asielzoekers niet ziet zitten. Toen ze hoorde van de plannen wilde ze onder de verkoop uit komen. Haar eigen makelaar had het hotel, dat al drie jaar te koop stond, onder de aandacht van het COA gebracht. Het kort geding trok veel belangstelling. Tientallen dorpsbewoners waren aanwezig in de rechtszaal en in twee extra videozalen. De gemeente Tubbergen, waar Albergen bij hoort, is tegen het plan om asielzoekers en statushouders in het hotel te huisvesten. Het kabinet nam voor het eerst het besluit om een vergunning voor een asielopvang te geven zonder toestemming van de gemeente, wat niet de normale gang van zaken is. Staatssecretaris Van der Burg van Asiel zei dat dwang nodig is, omdat de asielketen volledig vastloopt. Het nieuws leidde in het dorp tot protesten. Voor het hotel werd gedemonstreerd en er was ook een protestmars. Omwonenden kwamen met het plan om het hotel te kopen om zo de plannen te dwarsbomen. Vannacht was er een kleine brand bij het hotel. De politie houdt rekening met brandstichting. Bij de gevel van het hotel zijn sporen van de brand te zien:||https://nos.nl/artikel/2442494-verkoop-asielhotel-in-albergen-aan-het-coa-gaat-door
2022-08-29||'Rituals discrimineerde vrouwelijke medewerkers met make-upvoorschriften'|| Het College voor de Rechten van de Mens oordeelt dat Rituals vrouwelijke medewerkers heeft gediscrimineerd omdat zij op hun werk verplicht make-up op moesten en mannen niet. Volgens het college kunnen ook vrouwen die niet zijn opgemaakt klanten adviseren over de producten van de cosmeticaketen. Het mannelijke winkelpersoneel doet dat immers ook. Daarnaast, zegt het college, bestaat het assortiment voor een klein deel uit make-upproducten. Het vrouwelijk winkelpersoneel verkoopt dus overwegend andere producten dan make-up artikelen. Het College vindt daarom make-upvoorschriften niet functioneel. De zaak was aangespannen door een oud-werknemer van de keten die het onterecht vond dat zij wel make-up moest dragen en haar mannelijke collega's niet. De uitspraak van het college is niet bindend, al wordt die in de meeste gevallen wel opgevolgd als een werknemer in een vergelijkbaar geval naar de rechter stapt. Rituals betreurt dat de oud-medewerkster zich gediscrimineerd heeft gevoeld. Het bedrijf heeft voorafgaand aan de rechtszaak in juni contact met de vrouw gezocht en daarna de voorschriften aangepast. Vrouwelijk personeel is nu niet meer verplicht om make-up te dragen. Volgens arbeidsrechtadvocaat Hülya Aydemir heeft de uitspraak wel waarde want dit leidt ertoe dat vrouwelijke medewerkers zich meer bewust worden van hun rechten. Wel wijst ze erop dat uitspraak geldt voor medewerkers van Rituals. In andere gevallen moet opnieuw naar de feiten omstandigheden gekeken worden en beoordeeld worden of het verplicht stellen van make-up functioneel noodzakelijk is. Er zijn meer bedrijven waar verschillende voorschriften gelden voor mannen en voor vrouwen. Bijvoorbeeld bij veel luchtvaartmaatschappijen. Bij KLM bijvoorbeeld moeten vrouwen make-up dragen. Rituals heeft zo'n duizend winkels met onder andere doucheproducten, crèmes, geurstokken en -kaarsen. Er werken zo'n 4600 mensen. Vorig jaar boekte het bedrijf een omzet van 1,1 miljard euro. Dat was bijna 25 procent meer dan in 2020, toen het cosmeticamerk op 888 miljoen uitkwam.||https://nos.nl/artikel/2442493-rituals-discrimineerde-vrouwelijke-medewerkers-met-make-upvoorschriften
2022-08-29||Tientallen aanklachten, corruptieonderzoeken na mishandeling vrouwen in China|| In China zijn 28 mensen aangeklaagd in de nasleep van de mishandeling van vier vrouwen in juni in een barbecuerestaurant in Tangshan, in het noordoosten van het land. Ook zijn er corruptieonderzoeken tegen vijftien ambtenaren gestart, onder wie politieagenten. Bij het incident in het restaurant was op bewakingsbeelden te zien dat een man zijn hand op de rug van een vrouwelijke bezoeker legde. Zij probeerde hem meerdere malen weg te duwen, waarna de man haar sloeg. Er volgde een vechtpartij, waarbij ook de andere vrouwen in het gezelschap werden mishandeld. Twee van de aangevallen vrouwen lagen na de aanval zeker elf dagen in het ziekenhuis. Beelden van de mishandeling: De aanval leidde tot publieke verontwaardiging. Zo ontstonden er discussies over vrouwenhaat en geweld tegen vrouwen in China en na de aanval nam het aantal aanmeldingen voor cursussen voor zelfverdedigingstechnieken toe. Ook werden er vraagtekens gezet bij het late ingrijpen van de politie. De mannen zouden lid zijn geweest van een bende. Dat leidde tot een breder onderzoek van de Chinese autoriteiten naar bendeactiviteiten in de regio en ook naar corruptie binnen de politie. Het mondde uit in de aanklachten en onderzoeken die vandaag dus wereldkundig werden gemaakt. De vijftien functionarissen worden onder meer verdacht van omkoping, machtsmisbruik en banden met "kwaadaardige organisaties". Acht van hen zitten vast. Tot de andere 28 gearresteerden behoren onder anderen de mannen die de vrouwen hebben mishandeld. Negen werden al kort na de aanval opgepakt.||https://nos.nl/artikel/2442491-tientallen-aanklachten-corruptieonderzoeken-na-mishandeling-vrouwen-in-china
2022-08-29||Hevige onlusten in Irak na aangekondigd vertrek machtige geestelijke uit politiek|| In Bagdad zijn onlusten uitgebroken nadat de invloedrijke Iraakse geestelijke Muqtada al-Sadr zijn vertrek uit de politiek had aangekondigd. Honderden aanhangers bestormden het regeringscentrum in de streng bewaakte groene zone in de hoofdstad. Ze braken door hekken en trokken met touwen betonnen barrières omver. Militairen zetten traangas in om ze terug te dringen. Ook is geweervuur gehoord. Zeker tien mensen zijn omgekomen en er zijn tientallen gewonden. Honderden aanhangers van de sjiitische geestelijke drongen regeringsbouwen binnen: Buiten de groene zone braken gevechten uit tussen volgelingen van Sadr en aanhangers van groeperingen die door Iran worden gesteund. In het zuiden van Irak wordt gemeld dat aanhangers van Sadr barricades hebben opgeworpen. Premier al-Kadhimi roept op tot kalmte. Sinds 19.00 uur plaatselijke tijd is in heel Irak een avondklok van kracht. Sinds de verkiezingen in oktober vorig jaar verkeert Irak in een diepe politieke crisis. De partij van Sadr werd toen de grootste, maar er is nog altijd geen nieuwe regering. De 48-jarige Sadr, een van de belangrijkste geestelijken van Irak, slaagde er niet in om een meerderheidscoalitie te vormen met soennitische en Koerdische partijen. Daarop riep hij de 73 parlementsleden van zijn partij op om hun ontslag in te dienen. Hun zetels zijn inmiddels ingenomen door rivaliserende sjiitische parlementsleden, die in tegenstelling tot Sadr worden gesteund door het buurland Iran. De afgelopen weken bestormden aanhangers van Sadr twee keer het parlement, om te voorkomen dat er een nieuwe president en premier werden benoemd. Het is niet voor het eerst dat Sadr zijn vertrek uit de politiek aankondigt. Maar omdat de politieke situatie in Irak nu zeer instabiel is, wordt alom gevreesd dat de aankondiging van vandaag tot verdere escalatie leidt. Sadr heeft miljoenen aanhangers. In het verleden speelde hij een belangrijke rol in het sjiitische verzet tegen de bezetting van Irak door de Verenigde Staten en andere Westerse mogendheden. Hij leidde ten tijde van de Amerikaanse aanwezigheid in Irak, vanaf 2003, ook een eigen militie, het Mahdi-leger.||https://nos.nl/artikel/2442484-hevige-onlusten-in-irak-na-aangekondigd-vertrek-machtige-geestelijke-uit-politiek
2022-08-29||Lancering onbemande maanraket uitgesteld, vrijdag tweede poging gepland|| De lancering van de onbemande Artemis I in het Kennedy Space Center van NASA in Florida die tussen 14.33 en 16.33 uur gepland stond, is afgelast. Door problemen met een van de vier motoren moest de lancering van vandaag worden uitgesteld. De eerstvolgende mogelijkheid is nu komende vrijdag. Lukt het niet om voor vrijdag het probleem met de motor te verhelpen, dan is 5 september een derde optie. Deze twee data stonden al vast voor als de eerste lancering niet zou lukken. Een impressie van de maanmissie:  Voordat de lancering werd afgeblazen waren er nog andere mankementen die verholpen moesten worden. Zo was er een lekkage in een aanvoerleiding voor vloeibaar waterstof. Daarnaast werd er gekeken naar een mogelijke scheur in een onderdeel van de raket, maar die scheur bleek niet in dat onderdeel te zitten, maar in de schuimlaag aan de buitenkant van de raket die als isolatie dient. Hierdoor liep de lancering al vertraging op. Maar het probleem met één van de vier motoren kon niet snel worden verholpen en daarom werd besloten de lancering in ieder geval met een paar dagen uit te stellen. Het Artemis-maanprogramma wordt gezien als een mijlpaal voor NASA, maar ook voor de Europese ruimtevaartorganisatie ESA, die een belangrijk aandeel levert. Als de lancering op een later moment doorgaat, is het voor het eerst sinds 1972 dat een maanraket vanuit Florida vertrekt. NASA zette in 1972 met de Apollo 17-missie voor het laatst mensen op de maan. Het programma is vernoemd naar Artemis, de Griekse godin van de jacht, en de tweelingzus van Apollo. Na de testvlucht moet in 2024 een bemande vlucht rond de maan volgen (Artemis II). Pas in of na 2025 zullen er met Artemis III weer echt twee astronauten op de maan landen. Voor die missie zijn dertien kandidaat-landingsgebieden bekendgemaakt.||https://nos.nl/artikel/2442483-lancering-onbemande-maanraket-uitgesteld-vrijdag-tweede-poging-gepland
2022-08-29||Podcast Oog: Appie A. mogelijk vrij & Jehova's getuigen weer langs de deuren|| In Het Beste uit het Oog gaat het deze week over de inflatie. Steeds meer mensen hebben moeite met rondkomen. Hoogleraar gezondheidsverschillen Maria van den Muijsenbergh ziet de gevolgen daarvan tijdens haar werk als 'straatdokter'. Eén keer in de week helpt ze mensen die bijvoorbeeld hun huis zijn kwijtgeraakt. Er is veel bezorgdheid bij nabestaanden van de moord op twee jonge supermarktmedewerkers in Oosterbeek in 1990. Dader Appie A. komt na ruim dertig jaar mogelijk vrij. Radiopresentator Marc Adriani maakte een podcast over het drama en vertelt erover. Ook aandacht voor de Jehova's Getuigen. Voor het eerst in twee jaar gingen zij weer langs de deuren om het woord van God te verkondigen. Ook Michiel den Hertog heeft dat deze week gedaan. De podcast eindigt met hormonen. In hoeverre beheersen die ons hele doen en laten? Internist en endocrinoloog Max Nieuwdorp praat ons bij.  Deze aflevering van Het Beste uit het Oog kun je hier beluisteren. Bevalt het? Vergeet je dan niet te abonneren! De Dag: elke werkdag twintig minuten verdieping bij één onderwerp uit het nieuws. Met het Oog op Morgen: elke dag een overzicht van het nieuws, een blik in de ochtendkranten en het betere journalistieke interview. Het Beste uit het Oog: iedere zaterdag selecteert de redactie van Met het Oog op Morgen de mooiste gesprekken van de afgelopen week. De Stemming van Vullings en Van der Wulp: elke vrijdag een nieuwe aflevering waarin de politieke week wordt doorgenomen. Gemaakt door NOS en EenVandaag. Lang verhaal kort: elke werkdag rond vijven één onderwerp, in 5 minuten. NOS op 3 vertelt je wat je moet weten over een actueel onderwerp om het nieuws erover beter te kunnen volgen.||https://nos.nl/artikel/2442482-podcast-oog-appie-a-mogelijk-vrij-jehova-s-getuigen-weer-langs-de-deuren
2022-08-29||Vechtpartij tijdens zitting in Alkmaarse rechtbank|| Bij een moordzaak in de Alkmaarse rechtbank is vanmiddag een vechtpartij uitgebroken, meldt de politie. Het conflict speelde zich af bij een tussentijdse zitting over de moord op Rodney Mijnals uit Amsterdam. Mijnals kwam afgelopen februari om het leven bij een schietpartij in zijn woonplaats. Een 21-jarige man raakte zwaargewond. De verdachte die is opgepakt na de moord zou familie zijn van het slachtoffer, schrijft NH Nieuws. Volgens hen waren ongeveer twintig betrokkenen en nabestaanden aanwezig en liep de spanning hoog op. Uiteindelijk stormde de groep de rechtszaal uit en een aantal ging op de grond in de hal door met vechten. Uiteindelijk wisten bodes en agenten de ruziënde groep uit elkaar te krijgen. Niemand werd opgepakt na het incident. Ook raakte niemand dusdanig gewond dat een ambulance moest komen.||https://nos.nl/artikel/2442478-vechtpartij-tijdens-zitting-in-alkmaarse-rechtbank
2022-08-29||Nasrah Habiballah NOS-correspondent Israël en Palestijnse gebieden|| Nasrah Habiballah wordt de nieuwe correspondent voor NOS Nieuws en Nieuwsuur in Israël en de Palestijnse gebieden. Per 1 januari volgt ze Ties Brock op, die weer teruggaat naar Nederland. Habiballah werkt nu twaalf jaar in verschillende functies voor de NOS en beschikt al over een ruim netwerk in zowel Israël als de Palestijnse Gebieden. Ze zal zowel radio-, televisie- als online-verhalen gaan maken. Nasrah Habiballah (34) werkte afgelopen twee jaar als binnenlandverslaggever met als focus de regio Rotterdam-Den Haag. In 2010 begon ze bij de NOS, eerst bij het NOS Jeugdjournaal, vervolgens op de onlineredactie en tot 2020 als buitenlandredacteur. Ze maakte reportages, deed onderzoek en schreef artikelen. Eerder werkte ze voor het VPRO-radioprogramma Bureau Buitenland en het Zapp Weekjournaal. Ze studeerde Journalistiek aan de Fontys Hogeschool in Tilburg. Ook studeerde ze een half jaar Arabisch aan de Birzeit University in de Palestijnse Gebieden en twee jaar Conflictstudies aan de Haifa University in Israël. Habiballah spreekt van een droombaan. "In deze baan komt voor mij alles samen: werken als correspondent in het gebied waar ik graag ben voor een organisatie waar ik nu al met zo veel liefde voor werk. Het is een ontzettend interessante regio en ik kan niet wachten om aan deze droombaan te beginnen. Ik ben ervan overtuigd dat mijn persoonlijke connectie met het gebied ertoe leidt dat verschillende standpunten en unieke verhalen tot mij komen, en dat ik die kan verwerken tot inzichtelijke verhalen voor de NOS." Hoofdredacteur NOS Nieuws Marcel Gelauff over de benoeming: "Nasrah is een ervaren multimediale journalist met een geweldige drive en een gezonde dosis Rotterdamse nuchterheid. In zo'n gespannen regio als Israël en de Palestijnse gebieden waar je als journalist te maken hebt met een enorm krachtenveld van opinies en belangen zijn die eigenschappen essentieel. We zijn ontzettend blij met haar op die plek, en denken dat ze met echt nieuwe, frisse perspectieven kan komen."||https://nos.nl/artikel/2442477-nasrah-habiballah-nos-correspondent-israel-en-palestijnse-gebieden
2022-08-29||Oekraïne lanceert langverwacht offensief in Cherson|| De Oekraïense strijdkrachten hebben een groot offensief gelanceerd in de regio Cherson. Dat meldt een woordvoerder van de troepen in het zuiden van het land. Vanuit verschillende windrichtingen zou het leger optrekken richting de cruciale havenstad Cherson. Het ministerie van Informatie meldt dat de strijdkrachten door de eerste verdedigingslinie van de Russen zijn gebroken. Met behulp van westerse wapens is er een reële kans op het heroveren van de bezette gebieden, aldus het ministerie. Burgers in de regio Cherson worden opgeroepen te evacueren. Het Russische ministerie van Defensie bevestigt dat Oekraïne een nieuw offensief heeft gelanceerd. Maar volgens Moskou is de aanval mislukt en heeft het Oekraïense leger zware verliezen geleden. Zowel de berichten vanuit Kiev als Moskou zijn niet onafhankelijk te verifiëren. Er wordt al lange tijd gespeculeerd over een groot Oekraïens tegenoffensief om het zuiden van het land te heroveren op de Russen. De afgelopen weken waren er geregeld aanvallen op munitiedepots, spoorwegen en cruciale bruggen in de regio Cherson, evenals op de nabijgelegen Krim. Oekraïne claimt zeker tien munitiedepots in de regio in één week te hebben vernietigd. Ook vanochtend zijn diverse explosies gemeld, in onder meer Cherson, Velyka Lepetycha en de cruciale stad Nova Kachovka, waar een dam in de Dnepr-rivier is gelegen. Volgens een verzetsgroep zijn inmiddels alle bruggen vernietigd die de stad Cherson verbinden met het overige deel van Oekraïne dat in handen is van Rusland. Alleen voetgangers kunnen de brede Dnepr nog oversteken. Daarmee zou het Russische leger in Cherson afgesneden zijn van de levering van nieuwe wapens, brandstof en voedsel. De stad Cherson viel aan het begin van de Russische invasie in Oekraïne relatief eenvoudig in Russische handen. Daarna stokte de opmars op weg naar Mykolajiv. De afgelopen weken wist het Oekraïense leger op kleine schaal terrein te winnen.||https://nos.nl/artikel/2442476-oekraine-lanceert-langverwacht-offensief-in-cherson
2022-08-29||Twee piloten Air France geschorst vanwege vechtpartij aan boord|| Twee piloten van Air France zijn voor een onbekende periode geschorst omdat ze hebben gevochten tijdens een vlucht. De Zwitserse krant La Tribune heeft een intern rapport daarover ingezien, Air France heeft het incident later bevestigd. Het ging om een korte vlucht van Genève naar Parijs, afgelopen juni. Het tweetal kreeg een woordenwisseling kort na het opstijgen. Waarover de ruzie ging, is niet bekend. Volgens La Tribune heeft een van de piloten vervolgens een klap uitgedeeld, waarna de twee elkaar vastgrepen. De kemphanen maakten zo veel geluid dat het hoorbaar was voor het cabinepersoneel. Een van hen ging naar de cockpit en kwam tussenbeide. Tot het einde van de vlucht bleef deze cabinemedewerker daar om de vrede te bewaren. Volgens Air France heeft de ruzie geen effect gehad op het verloop van de vlucht. Vorige week bracht de Franse toezichthouder op de luchtvaart een rapport naar buiten waarin Air France wordt bekritiseerd op het overtreden van een aantal veiligheidsprocedures. Volgens de controleur ontbreekt het bij de luchtvaartmaatschappij aan een cultuur waarin veiligheidsmaatregelen streng worden nageleefd.||https://nos.nl/artikel/2442475-twee-piloten-air-france-geschorst-vanwege-vechtpartij-aan-boord
2022-08-29||Raad van State positief over coronawet, wel vragen of die toereikend is|| De Raad van State noemt het ontwerp van de nieuwe coronawet een "noodzakelijke eerste stap" om bestrijding van een epidemie wettelijk beter te regelen. Het adviesorgaan beoordeelt het voorstel van het kabinet "in beginsel positief". Het kabinet komt met deze wijziging van de Wet publieke gezondheid, zodat er een permanente grondslag komt voor beperkende maatregelen. Tijdens de coronapandemie werkte het kabinet steeds met tijdelijke wetten, maar die zijn sinds dit voorjaar van de baan. In het voorstel zijn onder meer quarantaine-, test- en mondkapjesplicht opgenomen, maar de Raad van State vraagt zich af of dat wel genoeg is bij een grote uitbraak. Onder meer de avondklok, het coronatoegangsbewijs en de bevoegdheid om scholen te sluiten worden niet geregeld. De instrumenten kunnen bij een uitbraak van een ernstige infectieziekte "onder strikte voorwaarden" worden ingezet, schrijft de raad verder in het advies. De minister van Volksgezondheid mag de collectieve maatregelen alleen nemen als de Tweede Kamer akkoord gaat. De Eerste Kamer pleitte twee weken geleden voor meer zeggenschap, maar de Raad van State noemt de parlementaire betrokkenheid in het wetsvoorstel "voor dit moment toereikend". Maar in een volgend voorstel moet de "parlementaire betrokkenheid beter worden doordacht". Als deze noodwet wordt aangenomen, is de wetgeving voor de "pandemische paraatheid" van Nederland nog niet af, oordeelt de raad. De wetgeving moet uiteindelijk beter worden afgestemd op het bestaande staatsnood- en crisisrecht. "In noodwetgeving is het de crux om een goede balans te vinden tussen de noodzaak om snel en flexibel te kunnen optreden ('slagkracht') en aan de andere kant de noodzaak van democratische legitimatie." Bij een volgende wijziging van de Wet publieke gezondheid moet die balans leidend zijn, schrijft de Raad van State. Daar moet snel aan worden gewerkt, benadrukt het adviesorgaan. Volgende stap is dat eerst dit voorstel wordt ingediend bij de Tweede Kamer. Dit voorjaar zei minister Kuipers dat hij dat voor 1 september wil doen.||https://nos.nl/artikel/2442473-raad-van-state-positief-over-coronawet-wel-vragen-of-die-toereikend-is
2022-08-29||Lange rijen voor Spookslotgadgets bij de Efteling: 'Compleet gekkenhuis'|| Lange rijen in de Efteling vanochtend, met fans van het Spookslot. In het park ging de verkoop van een boek over de verdwijnende attractie en een speciale Spookslotpin van start. "Het is een compleet gekkenhuis. Het was eerst dringen bij de ingang en vervolgens rende iedereen als malloten het park in. Alsof hun leven ervan afhing", vertelt liefhebber Bart bij Omroep Brabant. "In eerste instantie mocht je per persoon vijf boeken en vijf pins kopen. Dat aantal werd vanwege de enorme belangstelling al teruggeschroefd naar drie boeken en drie pins", weet hij. In onderstaande video is te zien hoe druk het was: Ook Pierre stond in de rij. Volgens hem was de sfeer niet altijd even goed. "Mijn dochtertje Eva (6) en ik stonden zoals de meesten netjes in de rij te wachten tot wij aan de beurt waren. Maar een aantal jonge gasten die achteraan stonden, meenden meer te zijn dan de rest. Die renden naar voren en renden de kinderen omver." Hij kon voorkomen dat Eva viel, door haar snel op zijn arm te nemen. "Ze is wel erg geschrokken, maar inmiddels is ze weer een beetje bekomen van de schrik", vertelt ook hij bij de regionale omroep. Waarom hij dan toch al die moeite deed voor de merchandise? "Het is toch iets unieks van de Efteling dat verloren gaat. Een stukje geschiedenis. Dus wil je dit bewaren, thuis." Zondag 4 september sluit het Spookslot definitief. De attractie maakt plaats voor een nieuwe griezeligattractie: Danse Macabre. De Efteling laat weten dat alle boeken momenteel zijn uitverkocht. De pins zijn er nog wel. "We hadden wel verwacht dat er veel interesse zou zijn, maar niet dat het zo druk zou worden", zegt een woordvoerder. Toen bleek dat er meer mensen in de rij stonden dan dat er boeken waren, besloot het park om de boeken en pins ook online te verkopen. "De online verkoop was een reserve optie, we dachten eigenlijk dat we dat niet hoefden te doen", zegt de woordvoerder. "Uiteindelijk hebben we vanwege de drukte besloten om de pins en boeken ook via de website te verkopen." Wie ze online bestelt, moet nog wel een paar weken wachten totdat ze daadwerkelijk binnen zijn.||https://nos.nl/artikel/2442470-lange-rijen-voor-spookslotgadgets-bij-de-efteling-compleet-gekkenhuis
2022-08-29||Opvangcentrum voor honderden asielzoekers in Zoutkamp moet Ter Apel ontlasten|| In het Groningse Zoutkamp komt een speciale opvanglocatie voor asielzoekers. Tegenover de Willem Lodewijk van Nassaukazerne komen tijdelijk 500 tot 700 plekken beschikbaar. De locatie is bedoeld als wachtportaal om het aanmeldcentrum in Ter Apel te ontlasten. Dat bevestigt de gemeente Het Hogeland. Het is de bedoeling dat de locatie uiterlijk 10 september open gaat. Staatssecretaris Van der Burg had beloofd dat er op die datum een nieuwe grote opvang beschikbaar zou zijn. De locatie moet voor een half jaar in gebruik blijven en is bedoeld voor kort verblijf. De voorregistratie vindt nog steeds plaats in Ter Apel. Minderjarige alleenstaande asielzoekers blijven wel in Ter Apel. Voor volwassen asielzoekers wordt geregeld dat ze naar het aanmeldcentrum, zo'n honderd kilometer verderop, worden gebracht als ze daar een afspraak hebben. De aanmeldprocedure in Ter Apel zou enkele dagen moeten duren; in de praktijk duurt dit nu tot drie maanden. Het terrein is van Defensie en onderdeel van oefenterrein Marnewaard. Sinds vorig jaar verblijven tijdelijk ook zo'n 450 Afghaanse evacués op de kazerne. Voor deze mensen is elders opvang geregeld vanaf 1 oktober. In het dorp wordt met gemengde gevoelens op het nieuws gereageerd. "Het is natuurlijk heel schrijnend wat er gebeurt bij het aanmeldcentrum in Ter Apel. We snappen de noodzaak, maar zijn wel heel huiverig voor de komst van asielzoekers", zegt voorzitter Daan Oostindiën van Dorpsbelangen Zoutkamp bij RTV Noord. "Iedereen zal ons gevoel herkennen. Het not-in-my-backyard-gevoel. Er heeft eerder een groep asielzoekers in de kazerne gezeten en die zorgde voor problemen in het dorp. We zijn wel bang dat dit weer gebeurt." "Met de Afghanen zijn geen problemen geweest, maar op den duur kwam er een groep asielzoekers bij. Die hebben toen dingen op boten gesloopt. Op de route naar Zoutkamp is namelijk de jachthaven en we zijn toch bang dat ook deze nieuwe groep mensen erop uit zal trekken. Het is een opvang en geen gevangenis, wat natuurlijk begrijpelijk is. Maar we hebben begrepen dat het ronddwalen ontmoedigd gaat worden", zegt Oostindiën. Afgelopen nacht hebben er geen asielzoekers noodgedwongen buiten geslapen bij het aanmeldcentrum in Ter Apel, meldde opvangorganisatie COA. Voor alle mensen werden opvangplekken gevonden. Afgelopen week sliepen meerdere nachten 700 asielzoekers buiten. De internationale hulporganisatie Artsen zonder Grenzen begon met het leveren van basisgezondheidzorg vanwege de slechte leefomstandigheden. Het was voor het eerst dat AzG een team in Nederland inzet. De coalitiepartijen bereikten vrijdag een akkoord om de chaos in de asielopvang aan te pakken. Het kabinet trekt de komende periode ruim 700 miljoen euro uit om de asielcrisis te bestrijden. Het geld is onder meer bestemd voor noodopvang, huisvesting, flexwoningen, inburgering en de aanpak van overlastgevers. Er moet woonruimte komen voor 20.000 asielzoekers met een verblijfsvergunning en honderden extra crisisnoodopvanglocaties. Ook wil het kabinet de instroom van asielzoekers beperken. Statushouders mogen hun gezin niet meer laten nareizen als ze geen huisvesting hebben. Als er na 15 maanden nog geen woning is gevonden, krijgen deze gezinsleden alsnog een visum.||https://nos.nl/collectie/13898/artikel/2442464-opvangcentrum-voor-honderden-asielzoekers-in-zoutkamp-moet-ter-apel-ontlasten
2022-08-29||China sluit grootste elektronicamarkt ter wereld voor zeker vier dagen || China heeft een lockdown afgekondigd voor de grootste elektronicamarkt ter wereld. De autoriteiten in het land kondigden aan dat het district Huaqiangbei, gelegen in de zuidelijke stad Shenzhen, op z'n minst vier dagen gesloten blijft nadat er gisteren elf positieve tests werden gemeld. Ook zijn er 24 metrostations gesloten. In maart werd Huaqiangbei ook al eens gesloten als onderdeel van een grotere lockdown. Met die sluiting, die uiteindelijk een week duurde, kreeg Shenzhen een corona-uitbraak onder controle. Huaqiangbei staat bekend om zijn grote winkelcentra met tal van kramen en winkels. Daar is zo'n beetje ieder denkbaar stukje elektronica te koop, van de kleinste computerchips tot gadgets en smartphones. Volgens de krant South China Morning Post kan de lockdown in Huaqiangbei gevolgen hebben voor de productie van techbedrijven, aangezien Huaqiangbei een belangrijke hub is voor deze bedrijven. Shenzhen, dat 18 miljoen inwoners telt, is in rap tempo uitgegroeid tot de belangrijkste techstad van China. China hanteert een zero-covidbeleid, met strenge lockdowns. Het land sloot dit jaar al meerdere keren miljoenen mensen af van de buitenwereld in verschillende steden, om zo verspreiding van het coronavirus tegen te gaan.||https://nos.nl/artikel/2442462-china-sluit-grootste-elektronicamarkt-ter-wereld-voor-zeker-vier-dagen
2022-08-29||Explosie bij huis in Schiedam, man opgepakt|| De politie heeft een man (40) aangehouden nadat er in zijn woonplaats Schiedam een explosief was afgegaan bij een flat. Niemand raakte gewond, meldt de politie. De explosie blies een voordeur en ramen van meerdere woningen op de tweede verdieping eruit. Er zijn bij de woning verdachte voorwerpen gevonden, waaronder bedrading, schrijft Rijnmond. De man werd afgelopen nacht rond 03.30 uur bij de flat aan de Nieuwe Damlaan aangehouden, dat was kort na de explosie. De politie zegt te onderzoeken wat hij ermee te maken heeft. Daarnaast hoopt de politie dat meer getuigen zich melden. De knal werd gehoord door buurtbewoners, maar ook agenten hoorden de harde knal vanaf het politiebureau in Schiedam. "Ik werd wakker van de klap, terwijl ik hartstikke doof ben", vertelt een vrouw die in de flat woont bij de regionale omroep.||https://nos.nl/artikel/2442461-explosie-bij-huis-in-schiedam-man-opgepakt
2022-08-29||Tata Steel zet stap naar productie van staal met waterstof || Staalproducent Tata Steel, de grootste uitstoter van CO2 in Nederland, investeert 65 miljoen in het ontwerpen van fabrieksinstallaties die met waterstof staal kunnen produceren. Vorig jaar maakte het bedrijf al bekend sneller over te willen stappen op groene waterstof. De investering die het bedrijf vandaag aankondigt gaat nog niet over het daadwerkelijk bouwen van de fabriek, alleen over het ontwerpen ervan. Het bedrijf noemt het een eerste stap. "Maar voor dit geld gaat er nog geen spa de grond in", zegt duurzaamheidsmanager van Tata Steel Annemarie Manger in het NOS Radio 1 Journaal. Of de fabriek er daadwerkelijk komt, hangt van verschillende dingen af, zegt Manger. Op basis van dit ontwerp wil het bedrijf er onder meer achter komen hoeveel de uitstoot daarmee vermindert. "Daarmee kunnen we ook vergunningen krijgen. En we weten dan ook duidelijker hoeveel het gaat kosten en dat is natuurlijk ook belangrijk voordat je definitief goedkeuring kunt geven aan zo'n enorm groot project", zegt Manger. De technologie waar de nieuwe waterstofstaalfabriek mee zou gaan werken heet 'direct-reduced-iron': direct reduceren van ijzererts. In plaats van met kolen wordt ijzererts gereduceerd met waterstof of aardgas. In een elektrische oven wordt het gereduceerde ijzer verwerkt tot vloeibaar ruwijzer. In 2030 moet de nieuwe waterstofstaalfabriek draaien en uiterlijk in 2037 wil Tata Steel helemaal afscheid nemen van de twee kooks- en gasfabrieken waar het staal nu mee geproduceerd wordt. De kooks- en gasfabriek nummer twee moet al in 2030 sluiten, zegt Manger. Over de uitstoot van die fabrieken is veel kritiek van onder meer omwonenden. Het RIVM publiceerde vorig jaar onderzoek naar de gezondheidsschade die de uitstoot van die fabrieken veroorzaakt. De provincie zette naar aanleiding van het onderzoek vraagtekens bij het voortbestaan van de staalindustrie in de IJmond. Alleen als de nadelige effecten op de gezondheid zo snel mogelijk en zo veel mogelijk verminderen kon dat nog, vond gedeputeerde Jeroen Olthof. "De kooks- en gasfabriek waar de meeste zorgen over zijn proberen we al voor 2030 uit gefaseerd te hebben", zegt Manger, "en ondertussen te verbeteren zodat nu al de emissies naar beneden gaan." Milieudefensie noemt het een mooie, maar kleine stap. "Het is goed dat het moederbedrijf het wil betalen, maar er zijn miljarden voor nodig om straks alles aan te passen", zegt Peer de Rijk. "Tata moet de verduurzaming als het aan ons ligt zelf betalen. Het kan niet de bedoeling zijn dat de overheid moet bijspringen; dat geld kan beter naar de verduurzaming van huishoudens." Omwonenden willen dat er bij de staalproductie geen kankerverwekkende stoffen meer vrijkomen. "Daarom is het van belang om snel te weten wat met deze nieuwe manier van produceren de omvang wordt van de schadelijke uitstoot van stoffen zoals Paks en zware metalen", zegt Linda Valent van de Werkgroep Gezondheid van de Dorpsraad. Die staat argwanend tegenover de plannen van Tata, omdat er bijvoorbeeld eerder al renovatieplannen waren maar die werden nooit ten uitvoer gebracht. "Bovendien lijkt de transitie naar een duurzamere manier van staal in Duitsland veel sneller te gaan. Wij vragen ons af waarom dat hier ook niet sneller kan." Een bemoeilijkende factor voor de huidige waterstofstrategie van Tata Steel is de gasprijs. Omdat er op dit moment nog een tekort is aan waterstof is aardgas dan een alternatief. Maar de gasprijs is sinds de aankondiging van Tata Steel enorm opgelopen. Destijds stond de prijs rond de 70 euro per megawattuur, wat in vergelijking met eerdere periodes al hoog was. Op dit moment staat die boven de 300 euro per megawattuur. "We gebruiken eerst aardgas, en dan zal hopelijk de aardgasprijs genormaliseerd zijn ten opzichte van nu, want Europa is heel druk bezig om maatregelen te nemen om die aardgasmarkt te laten stabiliseren", zegt Manger van Tata. "Maar we willen ook zo snel mogelijk over op zoveel mogelijk waterstof."||https://nos.nl/artikel/2442452-tata-steel-zet-stap-naar-productie-van-staal-met-waterstof
2022-08-29||Atoomwaakhond onderweg naar kerncentrale Zaporizja voor inspectie|| Een team van het Internationaal Atoomenergieagentschap (IAEA) is onderweg naar de Oekraïense kerncentrale Zaporizja. Directeur Rafael Grossi meldt dat medewerkers van de atoomwaakhond later deze week beginnen aan de inspectie van de centrale, die de afgelopen weken het decor was van beschietingen.  Internationaal bestaan al maanden zorgen over de veiligheidssituatie in de grootste kerncentrale van Europa. Ongeveer een vijfde van de elektriciteit van Oekraïne wordt er opgewekt. De kerncentrale is sinds het begin van de oorlog in Oekraïne in handen van Rusland, maar wordt onderhouden door Oekraïens personeel. De afgelopen periode lag het nucleaire complex, dat dicht bij de frontlinie ligt, regelmatig onder vuur. Rusland en Oekraïne geven elkaar daarvan steeds de schuld. Zo meldde het Russische ministerie van Defensie vanmorgen dat Russische troepen een Oekraïense drone hebben neergehaald in de buurt van Zaporizja. Volgens de Russen probeerde Oekraïne met de drone een aanval op de kerncentrale uit te voeren. Dit weekend beschuldigde Oekraïne de Russen ervan vanuit het atoomcomplex Oekraïense steden te beschieten. Onder meer de stad Enerhodar bij de kerncentrale werd getroffen door artillerievuur, waarna beide landen met de beschuldigende vinger naar elkaar wezen. Donderdag ontstond brand in de buurt van de centrale, waarop de werkende kernreactoren uit veiligheidsoverwegingen werden losgekoppeld van het Oekraïense stroomnet. Door de aanvallen is de internationale vrees voor een nucleaire ramp verder toegenomen. IAEA-directeur Grossi dringt al maanden aan op een inspectiebezoek. Daarbij wordt onder meer de fysieke schade aan de kerncentrale beoordeeld en worden de veiligheidssystemen gecontroleerd. Ook wil de IAEA de arbeidsomstandigheden van het personeel beoordelen. Vrijdag stemde het Kremlin in met een bezoek van de atoomwaakhond aan Zaporizja. Dat ging niet zonder slag of stoot: Rusland eiste dat het IAEA-team over Russisch grondgebied naar de centrale zou reizen, terwijl de Franse president Macron een reisroute door Oekraïne bepleitte. De uiteindelijke route van het IAEA-team is niet bekendgemaakt. Vrijdag zou president Poetin zijn bezwaren tegen een route door Oekraïne wel hebben heroverwogen. Ook is nog onduidelijk wanneer de inspectie precies begint en hoelang die zal duren. Het door Rusland aangestelde bestuur van de regio Zaporizja zegt dat het van tevoren niet is ingelicht over de details van het IAEA-bezoek. "We verwachten er niet veel van", zei hoofdbestuurder Yevgeny Balitsky op een Russische staatszender. "Maar we zullen in ieder geval zorgen dat de veiligheid wordt gegarandeerd." Volgens het Kremlin staat Rusland open voor samenwerking met het IAEA waar het Zaporizja betreft. In een gevechtsvrije zone rondom de kerncentrale zien de Russen niets, herhaalde een woordvoerder. De Verenigde Naties hadden eerder deze maand opgeroepen het gebied te demilitariseren, maar Rusland noemde dat voorstel toen al meteen onacceptabel. Volgens het Kremlin is Oekraïne verantwoordelijk voor de militaire spanningen in het gebied en moet de internationale gemeenschap het land onder druk zetten om daarmee te stoppen.||https://nos.nl/artikel/2442446-atoomwaakhond-onderweg-naar-kerncentrale-zaporizja-voor-inspectie
2022-08-29||1500 flexwoningen in regio Utrecht met 18 miljoen van het Rijk|| In zeven gemeenten binnen de Veiligheidsregio Utrecht worden de komende tijd in totaal 1500 flexwoningen gebouwd. De tijdelijke sociale huurwoningen zijn bedoeld voor studenten, starters, statushouders en andere woningzoekenden in de sociale huursector. Het Rijk heeft 18 miljoen euro toegezegd voor de bouw. "Flexwoningen zijn huizen die tijdelijk maar langjarig op aangewezen locaties terechtkomen", meldt de Veiligheidsregio. Ze zouden 10 tot 15 jaar gebruikt kunnen worden. Duizend woningen komen in de stad Utrecht, 500 in Nieuwegein, Rhenen, Bunnik, Wijk bij Duurstede, Bunschoten en IJsselstein. Ze moeten uiterlijk volgend jaar klaar zijn. "Met heel veel stoom en kokend water moet dat lukken", zegt Sharon Dijksma, burgemeester van Utrecht en voorzitter van de Veiligheidsregio in het NOS Radio 1 Journaal. "De urgentie is groot. Er is een enorme woningnood in onze regio, we hebben te veel mensen op een wachtlijst staan." Het is de bedoeling dat mensen vanuit de flexwoningen kunnen doorstromen naar een vaste woning. In de regio worden de komende jaren 100.000 woningen gebouwd. "Dit is een oplossing die als goede buffer kan gelden in de tussentijd." De afspraken tussen de Veiligheidsregio Utrecht en het Rijk zijn de eerste van een reeks afspraken over concrete projecten, laat een woordvoerder van het ministerie voor Volkshuisvesting weten. Voor heel Nederland is er 100 miljoen euro beschikbaar, waarvan nu 18 miljoen naar de regio Utrecht gaat. Volgens de Veiligheidsregio hangen de afspraken samen met eerdere daden. "We hebben erg vooropgelopen met het opvangen van vluchtelingen en Oekraïners. Recent heeft de stad Utrecht statushouders laten doorstromen. Men ziet dat wij de nek hebben uitgestoken", zegt Dijksma.||https://nos.nl/artikel/2442442-1500-flexwoningen-in-regio-utrecht-met-18-miljoen-van-het-rijk
2022-08-29||Nederlandse militair overleden na schietpartij Indianapolis|| Een van de Nederlandse militairen die afgelopen weekend gewond raakten bij een schietpartij in de Amerikaanse stad Indianapolis is overleden. Dat meldt het ministerie van Defensie. Bij de schietpartij raakten naast de overleden commando nog twee Nederlanders gewond. Hun situatie is ongewijzigd. Ze zijn aanspreekbaar, aldus Defensie. Het drietal werd voor het hotel waar ze verbleven door kogels geraakt. De commando's waren in de staat Indiana vanwege een oefening in het kader van urban warfare, het uitvoeren van gevechten in een dichtbebouwde omgeving. Het incident gebeurde in de vrije tijd van de militairen. Wat er precies is gebeurd, is nog altijd niet duidelijk. De politie houdt er rekening mee dat een ruzie voorafging aan de schietpartij. Er is nog niemand aangehouden. De commando werd in kritieke toestand naar het ziekenhuis overgebracht. Daar overleed hij in het bijzijn van familie en collega's.||https://nos.nl/artikel/2442436-nederlandse-militair-overleden-na-schietpartij-indianapolis
2022-08-29||'Journalist Stella Braam decennia gevolgd door inlichtingendiensten'|| Onderzoeksjournalist Stella Braam wordt al decennia gevolgd door de Algemene Inlichtingen- en Veiligheidsdienst (AIVD) en de voorganger BVD. Dat meldt NRC, dat het persoonsdossier heeft ingezien, dat door Braam bij de AIVD is opgevraagd. Sinds 1986 werd het dossier bijgehouden, schrijft de krant. Journalisten kunnen, net als alle Nederlanders, een verzoek doen bij de AIVD of MIVD om een eventueel bijgehouden dossier van zichzelf op te vragen. Gegevens van langer dan vijf jaar geleden kunnen worden vrijgegeven, waarbij gevoelige informatie wordt afgeschermd. In het geval van Braam was driekwart van de circa 300 pagina's onleesbaar gemaakt. Stella Braam schreef in haar journalistieke carrière veel over de extreemrechtse Turkse organisatie Grijze Wolven, waarvoor zij indertijd met de dood werd bedreigd. Tegenwoordig werkt ze voor onderzoekscollectief The Investigative Desk. Volgens NRC hielden de inlichtingendiensten haar in de gaten vanwege haar contacten in Turkse kringen. De BVD sprak met verschillende mensen over Braam, schrijft de krant. Zo zou de dienst een bron bij de Turkse Federatie Nederland hebben gehad. Ook een onderzoeker van het Willem Pompe Instituut voor Strafrechtswetenschappen in Utrecht, die tevens bij haar in huis woonde, zou met de dienst over haar werk hebben gesproken. Ook bevat het dossier onwaarheden, zei Braam in het NOS Radio 1 Journaal. "Zo staat er dat ik voor de PKK zou werken en eigenlijk Eline Braam zou heten. Dat klopt helemaal niet. Ze zijn ook op zoek gegaan naar criminele antecedenten, maar die hebben ze niet kunnen vinden." Het is niet bekend of Braam werd afgeluisterd of afgetapt, omdat de informatie over de werkwijzen van de BVD en AIVD niet is vrijgegeven. De onderzoeksjournalist gaat bij het ministerie van Binnenlandse Zaken bezwaar maken tegen de praktijken. Ze eist vernietiging van de gegevens en dat de AIVD stopt met haar volgen. De Nederlandse Vereniging van Journalisten (NVJ) en het Persvrijheidsfonds steunen Braam in deze zaak. NVJ-secretaris Thomas Bruning noemt het nieuws alarmerend en wil dat er snel helderheid komt. De ontdekking dat ze actief is gevolgd door de inlichtingendiensten heeft Braam naar eigen zeggen in een lastig parket gebracht. "Ik moet mijn bronnen kunnen beschermen, maar kan de bronbescherming niet garanderen", zegt ze tegen NRC. Doordat over de laatste vijf jaar geen informatie is verstrekt, weet de journalist immers niet of het volgen is gestopt. "Het geeft een naar gevoel dat ik door die dienst zo lang in de gaten gehouden ben. Blijkbaar zien ze mij als een journalist die 'staatsgevaarlijk' is of een bedreiging kan zijn", aldus Braam. De AIVD wilde tegenover de krant niet reageren. Hoeveel journalisten in Nederland door de inlichtingendiensten in de gaten worden gehouden, is niet bekend.||https://nos.nl/artikel/2442435-journalist-stella-braam-decennia-gevolgd-door-inlichtingendiensten
2022-08-29||Politie vermoedt brandstichting bij 'asielhotel' Albergen|| Er heeft vannacht een kleine brand gewoed bij het hotel in Albergen waar het Centraal Orgaan opvang asielzoekers (COA) asielzoekers wil opvangen. De politie houdt rekening met brandstichting, hoewel forensisch onderzoek dat nog officieel moet bevestigen. Een woordvoerder laat weten dat rond 06.15 uur melding werd gemaakt van een "verdachte lucht". Er bleek een kleine brand te hebben gewoed in een conifeer op het terrein van het hotel. Omdat het vuur al snel uit was, is de brandweer niet gewaarschuwd. Vanwege het incident heeft het COA de beveiliging van het hotel overgedragen aan de 'lokale driehoek', dus de politie, justitie en de burgemeester. Tot nu toe liepen er namens het COA vier beveiligers rond op het terrein, laat een woordvoerder weten. Hoe de bewaking er nu uitziet, is niet duidelijk. De politie en gemeente doen daar desgevraagd geen mededelingen over. Bij de gevel van het hotel zijn sporen van de brand te zien: Het gaat om Landhotel 't Elshuys, dat eerder deze maand onder een vergrootglas kwam te liggen toen bekend werd dat het COA het pand wilde kopen. Het kabinet trok daarvoor de vergunningverlening naar zich toe en passeerde daarbij de gemeente Tubbergen, waar Albergen onder valt. Het besluit leidde tot veel kritiek, onder meer van de inwoners van Tubbergen. Zij gingen de straat op om te protesteren tegen de opvang van asielzoekers in het hotel. Het kabinet wilde er zo'n 150 tot 300 mensen opvangen. Het hotel zou vandaag in handen komen van het COA, maar de huidige eigenaar van het pand wil de verkoop ongedaan maken. Naar eigen zeggen is ze niet goed geïnformeerd over de plannen met het hotel. Vandaag dient een kort geding dat het COA over de kwestie heeft aangespannen. De opvangorganisatie wil daarmee afdwingen dat de eigenaar van het hotel zich aan het koopcontract houdt. Het COA zegt zelf te zijn benaderd door de makelaar van de eigenaar met de vraag of de organisatie het hotel, dat al drie jaar te koop stond, wilde kopen of huren.||https://nos.nl/artikel/2442434-politie-vermoedt-brandstichting-bij-asielhotel-albergen
2022-08-29||Groningers online in verzet tegen roep om Gronings gas|| De parlementaire enquête naar de gaswinning in Groningen gaat vandaag verder met openbare verhoren. Vlak voor het zomerreces werden de eerste betrokkenen gehoord. Uit de kijkcijfers van de livestream van de Tweede Kamer blijkt dat er niet heel veel naar de eerste verhoren is gekeken. Alleen het verhoor van de eerste genodigde, Groninger Herman de Muinck, trok meer dan 10.000 kijkers. Die aantallen werden daarna niet meer gehaald. Dat is een teleurstelling voor menig inwoner van het aardbevingsgebied. Ze hopen dat juist door de verhoren anderen beter begrijpen waarom zij tegen het verhogen van de gaswinning zijn. Een aantal van hen probeert onvermoeibaar via sociale media informatie te verstrekken aan mensen die pleiten voor meer gas uit Groningen. Sommigen doen dat al jaren. Data-analist Kor Dwarshuis houdt de aardbevingen in het gaswinningsgebied nauwgezet bij via een animatie op zijn website. Het maakt duidelijk hoe het aantal gasbevingen, zoals hij ze noemt, is toegenomen. Hij doet dat sinds de tot nu toe zwaarste aardbeving bij Huizinge in 2012. Dwarshuis is geboren in het winningsgebied, in Godlinze. "Ik zit zo stikvol boosheid en verdriet over het gebrek aan liefde voor mijn provincie. Ik wil mensen via mijn animaties laten zien hoe vaak er bevingen zijn en hoe daarop wordt gereageerd door politiek, instanties en media. Ik heb tot nu toe zo'n 300.000 views, maar helaas kijkt er de laatste jaren nauwelijks meer iemand naar." Dat stemt hem moedeloos. "Het lukt me niet meer zo goed mededogen te hebben met Nederlanders in de kou. Ik moet me ook erg inhouden om mensen niet uit te schelden." Annegreet Blanken heeft de beving van 2012 aan den lijve ondervonden. "Ik merk dat de mensen die dat toen hebben meegemaakt zich meer zorgen maken over hun veiligheid dan mensen die kilometers verderop wonen", vertelt ze. Zelf is ze inmiddels meer naar het noorden van de provincie verhuisd, waar de impact van de bevingen minder groot is. Blanken volgt de enquête zoveel mogelijk. Zij vindt het belangrijk dat-ie er is "om de rest van Nederland duidelijk te maken dat het echt problematisch is in Groningen". Blanken probeert misverstanden te bestrijden via Twitter. "Ik reageer vooral op mensen die zeggen dat die scheuren weinig voorstellen, door ze een artikel te sturen met uitleg van de baas van het Staatstoezicht op de Mijnen. "Hij zegt daarin dat het op dit moment niet veilig is in Groningen. Het risico op zware aardbevingen, inclusief het instorten van huizen is te groot om meer gas te winnen", citeert ze. "Als je, zoals ik, die aardbeving in Huizinge hebt meegemaakt dan realiseer je je goed hoe heftig een beving van 4 of, wat sommige experts niet uitsluiten, 6 of 7 zou zijn", aldus Blanken. En ze herhaalt nog maar eens de woorden van staatssecretaris Mijnbouw Hans Vijlbrief, dat het Groningse gas geen invloed heeft op de gasprijs. "Ik ben nog geen econoom tegengekomen die mij kon overtuigen van het tegendeel". Simon Koorn uit Noordbroek woont in een zwaar beschadigde Oldambsterboerderij, een rijksmonument. Koorn was lid van het onafhankelijk kennisplatform Onafhankelijk Meten Effecten Mijnbouw (OMEM). Hij deed daar veel kennis op over de bodembewegingen als gevolg van gaswinning. Zijn missie: uitleggen dat het te simpel is om te roepen: win maar meer gas in Groningen. "Er zullen dan veel meer huizen en gebouwen dan nu het geval is versterkt moeten worden. Dat gaat heel veel geld en tijd kosten, iets wat nu al niet snel te regelen valt", legt Koorn uit. Hij is er verder van overtuigd dat er niet direct veel meer gas gewonnen kan worden. Dat heeft te maken met de dalende druk in het veld en met de winningsputten die al zijn gesloten. Ondanks al zijn tegenwerpingen is Koorn ervan overtuigd dat de druk op het kabinet zo groot wordt dat Groningen toch meer gas moet gaan leveren. Vandaag hoort de enquêtecommissie oud-burgemeester Albert Rodenboog van de gemeente Loppersum en Annemarie Muntendam van het Staatstoezicht op de Mijnen.||https://nos.nl/collectie/13902/artikel/2442427-groningers-online-in-verzet-tegen-roep-om-gronings-gas
2022-08-29||Wekdienst 29/8: Derde stakingsdag NS • Maanraket maakt testvlucht|| Goedemorgen! In en rond Noord-Holland ligt het treinverkeer grotendeels plat en voor het eerst sinds 1972 vertrekt een maanraket vanuit Florida. Eerst het weer: de zon schijnt geregeld en met een matige noordenwind trekken ook af en toe wolkenvelden over het land. Het blijft droog en het wordt vanmiddag 20 tot 23 graden. De komende dagen is er meer zon en wordt het ook weer iets warmer: zo'n 22 tot 25 graden.  Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Voor het eerst in lange tijd hebben vannacht geen asielzoekers gedwongen buiten geslapen bij het aanmeldcentrum in Ter Apel. Dat meldt opvangorganisatie COA. Voor alle mensen die buiten moesten wachten werden opvangplekken gevonden. Volgens het COA kozen enkele mensen er zelf voor om de nacht buiten door te brengen. Een woordvoerder van het COA zegt dat niet duidelijk is waarom zij buiten wilden blijven. "Ze wezen alles af", zei een woordvoerder. De mensen konden wel terecht in het aanmeldcentrum van de IND of een veldbed en slaapzak krijgen van het Rode Kruis. Het is droog en heet in China. Veel mensen zoeken daarom naar koelere plekken. Zoals het Stone House Art Space, van oorsprong een schuilkelder en nu een kunstruimte. Waar de temperaturen buiten oplopen tot wel 44 graden is het hier maximaal 26 graden. Een fijne week!||https://nos.nl/artikel/2442423-wekdienst-29-8-derde-stakingsdag-ns-maanraket-maakt-testvlucht
2022-08-29||Mag de verkoper van het hotel in Albergen de koop ongedaan maken?|| Mag de eigenaresse van het hotel in Albergen de verkoop daarvan aan het Centraal Orgaan opvang asielzoekers (COA) terugdraaien? Over die vraag buigt de rechter zich vandaag in een kort geding aangespannen door de opvangorganisatie. Vandaag zou het pand officieel in handen komen van het COA, maar de eigenaresse van Landhotel 't Elshuys in Albergen liet de asielopvangorganisatie vorige week weten het koopcontract te willen vernietigen. Ze beweert bij de verkoop niet goed geïnformeerd te zijn over de plannen met het hotel. Via de rechter probeert het COA haar aan het gesloten koopcontract te houden. Volgens de dagvaarding van het kort geding, opgesteld door de advocaat van het COA, werd de opvangorganisatie begin april zelf door de makelaar van de eigenaresse benaderd met de vraag of ze het hotel wilden kopen of huren. Het hotel stond op dat moment al drie jaar te koop. Toen afgevaardigden van het COA in Albergen gingen kijken vertelden ze aan de eigenaresse dat ze 150 asielzoekers of statushouders in het hotel wilden huisvesten. Ook werd er volgens het COA besproken dat de hotelkamers leeg zouden worden gehaald om er meerdere (stapel)bedden in te kunnen plaatsen. In latere communicatie met de makelaar spreekt het COA van circa 200 asielzoekers. Volgens de dagvaarding zou de eigenaresse nooit mondeling of schriftelijk hebben aangegeven het hotel slechts te willen verkopen als er maximaal 70 tot 80 asielzoekers zouden worden gehuisvest. Op 12 augustus is het koopcontract door beide partijen ondertekend. Op 16 augustus werd bekend dat het kabinet voor het eerst gebruikmaakt van de mogelijkheid om zelf een vergunning te verlenen voor het opvangen van asielzoekers in een gemeente. Op dat moment is het pand dus al aangekocht door het COA. Die dag is er een waarborgsom van 200.000 euro overgemaakt. "In potentie kunnen er op deze locatie 300 asielzoekers gehuisvest worden", schreef staatssecretaris Van der Burg aan de Kamer. Het zou gaan om 200 mensen in het hotel en nog eens 100 in nog te plaatsen units op het terrein. Het kabinet passeert hiermee de gemeente Tubbergen, waar Albergen onder valt. Het nieuws leidde tot meerdere protesten in het dorp. Nadat de verkoop bekend werd, heeft de eigenaresse van het hotel contact gezocht met haar makelaar en met het COA. Kon ze nog onder de koop uit? 'Nee', was het antwoord van beide partijen. Op 24 augustus ontving het COA alsnog een brief van de eigenaresse. Ze had de koopovereenkomst vernietigd omdat het COA haar bij de verkoop onjuist zou hebben geïnformeerd. Ze wist niet dat het COA van plan was 300 asielzoekers op te willen vangen op het terrein. De vrouw is een bodemprocedure gestart bij de rechtbank in Den Haag om de vernietiging van de koopovereenkomst te laten bekrachtigen. Dat proces kan maanden duren. Omdat het hotel vandaag officieel eigendom zou worden van het COA willen ze zo snel mogelijk duidelijkheid van de rechter. Of de rechter vandaag nog uitspraak zal doen in het kort geding wordt pas op de zitting bekend. Die start om 13.00 uur in Almelo. Zolang de zaak onder de rechter is willen de vrouw en haar advocaat niet inhoudelijk reageren.||https://nos.nl/collectie/13898/artikel/2442422-mag-de-verkoper-van-het-hotel-in-albergen-de-koop-ongedaan-maken
2022-08-29||Opnieuw staakt NS-personeel, nu in groot deel van Noord-Holland|| Personeel van de NS in de provincie Noord-Holland is gestart met de derde dag van de estafettestaking. Daardoor rijden er in het grootste deel van de provincie vandaag geen treinen. Met de actie willen de vakbonden een betere cao afdwingen. Er rijden geen vervangende bussen. De NS hoopt dat de meeste treinen in de rest van het land wel kunnen rijden. De treinen rijden vandaag daarom van en naar de stations Voorhout, Almere Oostvaarders, Amsterdam Bijlmer ArenA en Utrecht Centraal. Wel waarschuwen de spoorwegen ervoor dat het stakingsgebied "nauw verweven is met onze dienstregeling" en dat treinen elders in het land ook kunnen uitvallen. Sommige treinen naar Schiphol rijden waar mogelijk wel, via Utrecht Centraal. Wel adviseert het spoorwegbedrijf mensen als dat kan gebruik te maken van alternatief vervoer. Ook internationaal treinverkeer ondervindt gevolgen van de staking. Zo rijdt de intercity tussen Brussel en Amsterdam vandaag niet verder dan Rotterdam Centraal en ook minder vaak. De ICE naar Frankfurt rijdt drie keer vanuit Amsterdam. En de intercity vanuit Berlijn rijdt tot het Duitse grensstation Bad Bentheim. De Thalys naar Parijs en de Eurostar naar Londen rijden helemaal niet. Ook morgen en woensdag staan er stakingen op het spoor op programma. Morgen wordt er gestaakt rond Amersfoort, Utrecht en Gouda, woensdag wordt er gestaakt in grote delen van de provincies Gelderland, Overijssel, Limburg en Noord-Brabant. Als de NS de eisen van de bonden dan nog niet heeft ingewilligd, volgen mogelijk landelijke acties. Vorige week werd op woensdag en vrijdag al gestaakt. De vakbonden eisen dat het maandloon met 100 euro bruto wordt verhoogd. NS-werknemers zouden bovendien minimaal 14 euro per uur moeten gaan verdienen, vinden de vakbonden. Verder vragen ze onder meer om de invoering van automatische compensatie voor inflatie vanaf 2023 en een eenmalige uitkering van 600 euro. De NS zegt echter te kampen met stijgende prijzen en achterblijvende reizigersaantallen. Onder de cao van NS vallen 16.700 mensen.||https://nos.nl/artikel/2442420-opnieuw-staakt-ns-personeel-nu-in-groot-deel-van-noord-holland
2022-08-29||Gemiddelde WOZ-waarde stijgt weer naar record: 315.000 euro|| De gemiddelde WOZ-waarde van een woning is opnieuw gestegen. Een gemiddeld huis in Nederland was op 1 januari 2022 315.000 euro waard en dat is een stijging van 8,6 procent vergeleken met een jaar eerder, meldt het Centraal Bureau voor de Statistiek. Daarmee is sprake van de hoogste waarde ooit. Vorig jaar steeg de gemiddelde WOZ-waarde met 7 procent. In de gemeente Noardeast-Fryslân steeg de woningwaarde relatief het meest met 19,5 procent, van gemiddeld 195.000 euro op 1 januari vorig jaar naar 233.000 euro dit jaar. In de grote steden nam de WOZ-waarde in Rotterdam het meest toe, met 11,4 procent (naar 274.000 euro), gevolgd door Utrecht. Daar steeg de gemiddelde waarde van een huis met 9,8 procent, naar 393.000 euro. In Amsterdam was de WOZ-waarde van een huis 2,1 procent hoger dan een jaar eerder (430.000 euro). In de gemeente Bloemendaal hebben huizen met 828.000 euro gemiddeld de hoogste WOZ-waarde. In Pekela is een huis met gemiddeld 167.000 euro het laagst gewaardeerd. Dat was in voorgaande jaren ook het geval. Van de provincies is Noord-Holland met gemiddeld 391.000 euro het duurst, en Groningen met 229.000 euro het goedkoopst. In Flevoland was met een stijging van 11,8 procent naar 293.000 euro sprake van de sterkste stijging bij de provincies. Gemeenten gebruiken de WOZ (waardering onroerende zaken) onder meer om de onroerendezaakbelasting (OZB) te bepalen. De WOZ-waarde geldt voor zowel koop- als huurhuizen, maar ook voor bedrijfspanden. De gemiddelde verkoopprijs van een koophuis ligt al enige tijd fors hoger. Bij de berekening van de WOZ-waarde worden echter ook huurhuizen en niet verkochte koophuizen meegenomen.||https://nos.nl/artikel/2442419-gemiddelde-woz-waarde-stijgt-weer-naar-record-315-000-euro
2022-08-29||Pakistan wil hulp wegens 'monstermoesson', miljoenen getroffenen|| Pakistan heeft de internationale gemeenschap om steun gevraagd vanwege de zware regenval die het land sinds juni teistert. Daardoor zijn inmiddels meer dan duizend mensen om het leven gekomen. Volgens de minister van Klimaatverandering van het land is sprake van een "serieuze klimaatcatastrofe". Overstromingen veroorzaakt door de zware regenval hebben hele dorpen en gewassen weggespoeld. Uit de regio Charsadda in het noordwesten van Pakistan zijn 180.000 mensen geëvacueerd, uit het nabijgelegen gebied Nowshehra nog eens 150.000 mensen. De mensen die zijn geëvacueerd, worden opgevangen in kampen die de regering heeft opgezet. In totaal zijn volgens de autoriteiten 33 miljoen mensen getroffen door de overstromingen, zo'n 15 procent van de bevolking. "We zitten momenteel in de frontlinie van extreme weersomstandigheden", zegt de minister van Klimaatverandering in een filmpje op Twitter. "Het is een onophoudelijk proces van hittegolven, bosbranden, plotselinge overstromingen, gletsjers die smelten en nu de monstermoesson." De overstromingen zijn vanuit de ruimte gefotografeerd:  Volgens minister Bhutto-Zardari van Buitenlandse Zaken zijn de verwoestingen ongekend en gaat het natuurgeweld ook economisch gevolgen krijgen. Bijna 300.000 huizen zijn door de regenval verwoest. Talrijke wegen zijn onbegaanbaar en de elektriciteit is op vele plaatsen uitgevallen. "Ik heb verwoestingen op deze schaal nog niet eerder gezien", zegt hij tegen persbureau Reuters. "Het is lastig om er woorden voor te vinden. Het is overweldigend." Volgens de minister is een groot deel van de gewassen in Pakistan verwoest door de regenval. "Dat heeft uiteraard ook economische gevolgen", zegt hij. Bhutto-Zardari zegt dat Pakistan deze week een beroep zal doen op de lidstaten van de Verenigde Naties voor steun. Waarschijnlijk loopt de schade in de miljarden. Het Pakistaanse kabinet hoopt ook dat internationale organisaties als het Internationaal Monetair Fonds (IMF) rekening houden met het natuurgeweld. Deze week beslist het IMF over een hulppakket van 1,2 miljard dollar voor Pakistan, als onderdeel van het economische steunprogramma waar in 2019 een akkoord over werd bereikt. "Ondanks dat Pakistan een verwaarloosbare bijdrage levert aan de totale CO2-afdruk worden we keer op keer verwoest door klimaatrampen zoals deze", zegt Bhutto-Zardari. "We moeten ons binnen onze beperkte middelen aanpassen, hoe we ook kunnen, om in deze nieuwe omstandigheden te kunnen leven." Vanuit de lucht is de schade goed te zien:||https://nos.nl/artikel/2442418-pakistan-wil-hulp-wegens-monstermoesson-miljoenen-getroffenen
2022-08-29||Franse brandweervrijwilliger opgepakt vanwege aansteken dertig branden|| De Franse politie heeft een 19-jarige vrijwillige brandweerman opgepakt omdat hij zo'n dertig branden zou hebben aangestoken. De man was actief voor de brandweer in Soulac-sur-Mer, in het westelijke departement Gironde. De openbaar aanklager van Bordeaux verdenkt de man van zo'n dertig branden in de regio Nord-Médoc. Dat zou zijn gebeurd van eind juli tot vorige week. Hij zou naast bossen ook onder meer hout en heidevelden in brand hebben gezet. De vermoedelijke brandweerpyromaan zit in voorarrest. Volgens de openbaar aanklager heeft de man een gedeeltelijke bekentenis afgelegd. De 19-jarige man hangt een celstraf van vijftien jaar boven het hoofd. Het departement Gironde werd afgelopen zomer getroffen door twee grote branden. In La Teste-de Buch werd in juli 7000 hectare verwoest en in de regio Landiras ging in juli en augustus meer dan 20.000 hectare in vlammen op.||https://nos.nl/artikel/2442416-franse-brandweervrijwilliger-opgepakt-vanwege-aansteken-dertig-branden
2022-08-29||Janine Abbring stopt met presentatie Zomergasten|| Janine Abbring stopt na zes seizoenen met de presentatie van het VPRO-programma Zomergasten. Dat heeft ze gezegd aan het einde van de laatste aflevering van dit seizoen. Abbring presenteerde het programma voor het eerst in 2017. "Dit was de laatste aflevering van Zomergasten van dit seizoen. Het is mijn laatste aflevering ooit", zei ze na een drie uur durend gesprek met psychiater en traumaspecialist Bessel van der Kolk. Aan het einde van het programma ging ze samen met hem het water in dat het interviewpodium omringt: Abbring sprak de afgelopen jaren iedere zomer met prominente gasten over hun ideale televisieavond. In haar interviewperiode ontving ze in de studio onder meer voetbalicoon Louis van Gaal, advocaat Inez Weski, illusionist Hans Klok en wijlen burgemeester Eberhard van der Laan van Amsterdam. Ook kwamen verschillende ministers, hoogleraren en journalisten langs. Na het gesprek werd altijd een door de gast uitgekozen film vertoond. Wie Abbring opvolgt bij het programma op NPO 2 is nog niet bekend. Enkele fragmenten uit het interview van Abbring met Eberhard van der Laan:||https://nos.nl/artikel/2442415-janine-abbring-stopt-met-presentatie-zomergasten
2022-08-29||Dode door autobrand bij tankstation in Noordwijkerhout|| Bij een ongeval bij een tankstation in Noordwijkerhout is een dode gevallen, meldt de politie. Het slachtoffer was tegen een pilaar van het pompstation gebotst en daarna vloog het voertuig in brand, meldt Omroep West. Het vuur sloeg over van de brandende auto naar het dak van het onbemande tankstation aan de N206 in de Zuid-Hollandse plaats. De brandweer rukte met meerdere wagens uit om te voorkomen dat het vuur zich verder zou verspreiden. De auto is volledig uitgebrand. Volgens de veiligheidsregio Hollands Midden is er geen gevaar meer voor de omgeving. De politie onderzoekt de toedracht.||https://nos.nl/artikel/2442413-dode-door-autobrand-bij-tankstation-in-noordwijkerhout
