2022-08-06||Israël op derde dag van bombardementen: 'Leiders Islamitische Jihad uitgeschakeld'|| Israël bestookt voor de derde dag op rij doelen in de Gazastrook van de militante beweging Islamitische Jihad. Na enkele uren pauze bombardeerde Israël volgens het leger tunnels van Islamitische Jihad onder Gaza, die onder meer worden gebruikt voor smokkel van wapens. Er waren met name explosies te horen in Rafah in het zuiden van Gaza, aan de grens met Egypte. Aan het begin van de nacht maakte Israël bekend opnieuw een hoge commandant van Islamitische Jihad te hebben gedood. Het gaat om Khaled Mansour, die de leiding had over de groepering in het zuiden van Gaza. De commandant in het noorden, Tayseer Jabari, werd vrijdag al gedood. Volgens Israël zijn daarmee "alle hoogste veiligheidsfunctionarissen" van Islamitische Jihad in Gaza gedood. Bij de bombardementen op Rafah zijn zeven mensen gewond geraakt, melden Palestijnse media. Gisteren liep het dodental aan Palestijnse zijde op tot 24. Onder de slachtoffers zijn zes kinderen, meldt het ministerie van Volksgezondheid in Gaza. Een aantal van de doden viel gisteravond in het vluchtelingenkamp Jabaliya in het noorden van de Gazastrook. Israël zegt daar niet verantwoordelijk voor te zijn en alleen militaire doelwitten onder vuur te nemen. Volgens het Israëlische leger vuurden Palestijnse strijdgroepen een raket af die neerkwam in Gaza, waarbij burgers en kinderen om het leven kwamen, schrijft persbureau AP. Aan Palestijnse zijde werd het aantal raketbeschietingen door militanten op Israëlische steden opgevoerd. Zo'n 160 van de 350 gelanceerde raketten zijn volgens Israël onderschept, onder meer met het Iron Dome-afweersysteem. Aan Israëlische kant zijn geen dodelijke slachtoffers gemeld. Egypte oefent ondertussen druk uit op Israël om te stoppen met de bombardementen en heeft aangeboden om te bemiddelen. Een van de Egyptische betrokkenen bij de staakt-het-vuren-gesprekken zegt hoop te hebben dat dit vanavond of morgenvroeg gebeurt, schrijft de Israëlische krant Haaretz. De aanleiding voor het opgelaaide geweld is de arrestatie van een hooggeplaatst lid van de militante beweging Islamitische Jihad op de Westelijke Jordaanoever. Israël zei vervolgens aanwijzingen te hebben dat er vanuit Gaza een vergeldingsaanval werd gepland als reactie op die arrestatie. Daarop liquideerde Israël met een luchtaanval op een appartementencomplex de commandant in Gaza die die vergeldingsaanval zou hebben gepland, Sinds de liquidatie schieten Palestijnse militanten raketten af op Israël. Israël bombardeert intussen doelwitten van Islamitische Jihad vanuit de lucht. De spanningen tussen Israël en de Palestijnen dreigen vandaag nog verder op te lopen, tijdens een Joodse rouwdag. De Israëlische politie staat het Joden in Jeruzalem dan toe om de Tempelberg te bezoeken, waarop onder meer de Al-Aqsamoskee staat. Het gebied van de Tempelberg valt in feite onder Israëlisch gezag, ook al wordt dat door Palestijnen en de meeste andere landen niet erkend. Een van de bezoekers zal de uiterst rechtse Israëlische politicus Itamar Ben-Gvir zijn. "We kunnen niet toegeven aan Islamitische Jihad", zegt hij tegen Haaretz. "Wij zijn de beheerders van Israël."||https://nos.nl/artikel/2439646-israel-op-derde-dag-van-bombardementen-leiders-islamitische-jihad-uitgeschakeld
2022-08-06||Aydin C. in Canada schuldig bevonden aan afpersing Amanda Todd|| De Nederlander Aydin C. (44) is door een Canadese jury schuldig bevonden aan afpersing, intimidatie en het bezit en verspreiden van kinderporno. Aydin stond de afgelopen weken terecht in de zaak rondom Amanda Todd (15), de Canadese scholier die zichzelf in 2012 van het leven beroofde na door C. te zijn afgeperst met naaktfoto's die ze hem had gestuurd. Een video op YouTube waarin Todd uitlegt hoe ze jarenlang door C. werd afgeperst, is inmiddels bijna 15 miljoen keer bekeken. Die video, en de zelfdoding van Todd, leidden wereldwijd tot verontwaardiging en meer aandacht voor de gevaren van seksuele intimidatie en afpersing van kwetsbare jongeren via internet. Aydin C. werd in 2017 al in Nederland veroordeeld tot 10 jaar en acht maanden cel voor het misbruiken van tientallen meisjes en een aantal mannen. Die zette hij aan tot het plegen van seksuele handelingen voor de camera, waarna hij zijn slachtoffers chanteerde en afperste. De zaak-Amanda Todd was hierin niet meegenomen, omdat Canada hem daarvoor zelf wilde berechten. C. trachtte dit te voorkomen, maar de Hoge Raad besloot in 2017 dat hij aan Canada mocht worden uitgeleverd. Welke straf C. in Canada krijgt is niet bekend, de rechter stelt de strafmaat aanstaande vrijdag vast. Dat kan minimaal vier jaar cel worden en maximaal levenslang.||https://nos.nl/artikel/2439642-aydin-c-in-canada-schuldig-bevonden-aan-afpersing-amanda-todd
2022-08-06||Ruim 70 gewonden, 17 brandweerlieden vermist bij brand in olieopslag Cuba|| Bij een brand in een olieopslag in de Cubaanse havenstad Matanzas zijn zeker 77 mensen gewond geraakt. Zeventien brandweerlieden worden vermist, aldus de Cubaanse autoriteiten. De bluswerkzaamheden zijn nog in volle gang. De brand brak gisteravond lokale tijd uit toen een tank met ruwe olie door de bliksem werd geraakt. De blikseminslag werd gevolgd door verschillende explosies. Op beelden zijn dikke, zwarte rookpluimen te zien boven de olieopslag. In Matanzas, een stad die 100 kilometer oostelijk van de hoofdstad Havana ligt, zijn de mensen die dichtbij de olieopslag wonen geëvacueerd, meldt het kantoor van de Cubaanse president. Het is nog niet bekend of er mensen bij de brand zijn omgekomen. Beelden van de brand en een nabijgelegen ziekenhuis, waar veel gewonden zijn: De Cubaanse president Miguel Diaz-Canel Bermúdez schrijft op Twitter dat de vermiste brandweerlieden dringend gevonden moeten worden. Hij is naar Matanzas afgereisd, waar hij slachtoffers van de brand een bezoek heeft gebracht. De Cubaanse regering heeft de internationale gemeenschap opgeroepen om te helpen bij de bestrijding van het vuur. De brand in de olieopslag dreigt de energiecrisis op Cuba verder te verdiepen. De Cubanen kampen al lange tijd met stroomonderbrekingen, het gevolg van brandstoftekorten en verouderde elektriciteitscentrales.||https://nos.nl/artikel/2439634-ruim-70-gewonden-17-brandweerlieden-vermist-bij-brand-in-olieopslag-cuba
2022-08-06||Vakantie voor velen onbereikbaar, vooral door de hoge inflatie|| Nu corona op de achtergrond is, gaan Nederlanders weer massaal op vakantie. Maar voor veel gezinnen is dat geen optie door geldgebrek. Dat ziet ook Stichting Weekje Weg, die gratis vakanties organiseert voor gezinnen die dat zelf niet kunnen betalen. "Wij merken dat de vraag naar onze vakanties toeneemt", zegt directeur Sacha Engelschman. "Mensen komen bij ons terecht via voedselbanken, maatschappelijk werkers en de jeugdzorg. Ik hoor van die instanties dat ze het nu drukker hebben met mensen die last hebben van de stijgende prijzen. Voedselbanken krijgen meer klanten, dus er zijn ook meer mensen die gebruik zouden willen maken van Weekje Weg." Via de stichting kunnen gezinnen een week verblijven op recreatieterreinen op de Veluwe of in Ommen. Volgens Engelschman hebben de meesten al jarenlang te weinig geld voor een vakantie. "Maar met de hoge inflatie gaat het ook om mensen die de laatste tijd moeilijker het hoofd boven water houden." Precilla Ruwaard en haar kinderen zijn via Stichting Weekje Weg op vakantie: We spraken nog twee mensen voor wie ieder jaar vakantie geen optie is: De 39-jarige Danielle (haar achternaam is bekend bij de redactie) is vorig jaar pas voor het eerst in haar leven op vakantie geweest. Dat deed ze in een hotel van het Leger des Heils, dat vakanties tegen sterk gereduceerd tarief aanbiedt. "Mijn zoon kon daar lekker het bos in met andere kinderen, en er waren ook allerlei activiteiten zoals een boottochtje. Echt even ontspannen." Het Leger des Heils biedt voor minima een all-inclusive verblijf van een week aan in de bossen bij Ede, tegen een vergoeding van 125 euro voor volwassenen en 40 voor kinderen. "Ik had nooit voldoende geld voor een vakantie", zegt Danielle. "Ik heb veertien jaar bij de Action gewerkt, maar zit sinds een jaar in de bijstand. De zorg voor mijn zoon, die ADHD en Gilles de la Tourette heeft, was niet meer te combineren met werk. Ik ben ook niet in luxe opgegroeid, dus kan ook al genieten van de hengel pakken en een beetje vissen." Maar volgende maand kunnen ze opnieuw op vakantie, dit keer via een andere organisatie, De Vakantiebank. "We gaan naar Bakkeveen in Friesland. Dat wordt echt weer een week om lekker te genieten." Ook voor de 56-jarige Marjan (achternaam bekend bij de redactie) is een jaarlijkse vakantie geen vanzelfsprekendheid. Ze heeft geen plannen dit jaar. "Het inkomen van mijn partner en mij is laag, dus we kijken heel goed waaraan we geld uitgeven en dan vallen vakanties als eerste af." Ze vertelt dat de hoge inflatie nu zeker meespeelt. "Je merkt het echt, ik heb net weekboodschappen gedaan en als je dan ziet hoeveel duurder alles is geworden, dat is choquerend. Gelukkig zijn we zuinig met energie, we hebben bijvoorbeeld geen wasdroger, doen lampen zo veel mogelijk uit en de verwarming gaat niet hoger dan 18 graden." Vorig jaar zijn Marjan en haar partner wel naar Kreta op vakantie geweest, na drie jaar niet weg te zijn geweest. "We hadden weer wat geld bij elkaar gespaard en kregen een tip van een adresje in een omgeving waar het niet zo duur was, ook door de coronasituatie. Zo'n vakantie ervaren we dan echt als iets uitzonderlijks, zo'n verwennerij. In het vliegtuig terug zeiden mensen dat ze het weekend erna naar Ibiza gingen. Nou, dat is er voor ons niet bij." Ze vindt het niet erg dat ze niet ieder jaar op vakantie kan. "We wonen dicht bij het strand, we gaan daar soms heen voor een zonsondergang of we gaan fietsen. Dat soort belevenissen zijn ook mooi."||https://nos.nl/artikel/2439631-vakantie-voor-velen-onbereikbaar-vooral-door-de-hoge-inflatie
2022-08-06||Twee doden gevonden in woning in Zoetermeer, politie doet onderzoek|| In een woning in Zoetermeer zijn twee overleden personen gevonden. De politie meldt dat de lichamen aan het eind van de middag werden ontdekt aan het Kramerplan. "We doen op dit moment onderzoek in en rondom de woning", schrijft de politie op Twitter. De straat is afgezet en er zijn zwarte schermen bij de woning geplaatst. Omroep West meldt dat de politie op dit moment nog niet meer kwijt kan over de situatie.||https://nos.nl/artikel/2439630-twee-doden-gevonden-in-woning-in-zoetermeer-politie-doet-onderzoek
2022-08-06||Meerdere gewonden bij grote vechtpartij voor aanmeldcentrum Ter Apel|| Tientallen mensen zijn met elkaar op de vuist gegaan voor de hekken van het aanmeldcentrum in Ter Apel. Een persoon is naar het ziekenhuis gebracht met een steekwond. Hij was aanspreekbaar, zegt de politie. De andere gewonden zijn ter plaatse behandeld door ambulancepersoneel. Om hoeveel gewonden het precies gaat, kan de politie niet zeggen. Na de melding van de vechtpartij, rond 17.00 uur, begaven meerdere politieauto's en ambulances zich naar het aanmeldcentrum. Volgens de politie was de situatie snel onder controle na aankomst van de agenten bij het plein voor het aanmeldcentrum. Er is nog niemand aangehouden, maar de politie sluit niet uit dat dit alsnog gebeurt. De aanleiding voor de vechtpartij is niet duidelijk. Ook is volgens de politie niet bekend wie bij de vechtpartij betrokken waren. Een woordvoerder van het Centraal Orgaan opvang asielzoekers zegt dat er voor het hek vaak mensen staan die wachten op hun beurt om zich te melden. Maar op die plek zijn ook mensen te vinden die al in het azc verblijven. De kans dat een aantal van hen bij de vechtpartij betrokken was noemt de woordvoerder daarom aannemelijk. Al maanden is het aanmeldcentrum in Ter Apel overvol. Asielzoekers moeten lang wachten voordat ze zich kunnen laten registreren. Geregeld slapen er mensen buiten het aanmeldcentrum.||https://nos.nl/artikel/2439625-meerdere-gewonden-bij-grote-vechtpartij-voor-aanmeldcentrum-ter-apel
2022-08-06||Rust vs. veiligheid: puzzel met levenslang gestraften steeds moeilijker|| Het is een lastige kwestie voor gevangenissen: wat te doen met de groeiende groep mensen die de rest van hun leven binnen de gevangenismuren moeten doorbrengen. Zet je ze samen, of juist niet? Nu rechters steeds vaker een levenslange celstraf opleggen, wordt deze puzzel alsmaar ingewikkelder. Waren er tien jaar geleden nog 33 gedetineerden die een levenslange gevangenisstraf uitzaten, inmiddels is hun aantal de zestig gepasseerd. Een verdubbeling, dus. En dan zijn er ook nog andere langgestraften: de gevangenen die een straf van meer dan twintig jaar uitzitten. Arend de Korte, directeur van de gevangenis in Roermond en voorzitter van de Vereniging van Gevangenisdirecteuren, weet waarom de maximale straf vaker wordt opgelegd. "Je ziet dat de criminaliteit in de buitenwereld verhardt, dat merken we hier binnen door langere gevangenisstraffen." Maar mede door die zware criminaliteit wordt de taak van de gevangenisdirecteur om de veiligheid in het complex te waarborgen alsmaar lastiger, legt hij uit. "Doordat er veel vijandigheid is tussen alle criminele groeperingen, moeten wij deze gedetineerden veel meer verspreiden over de gevangenissen. Want je wil ze niet samen op de afdeling hebben zitten." In de praktijk betekent dat: vaker gevangenen verplaatsen en beter onderzoek doen naar wie bij elkaar past. "Die verplaatsing houdt het veilig. Anders worden ze te eigen met het gebouw en het personeel. Je moet je voorstellen: het personeel ziet de gedetineerden namelijk vaker dan hun eigen thuisfront." Ook de zwaarst beveiligde gevangenis van Nederland, de EBI in Vught, is zo ingericht dat de bewoners slechts een paar andere gedetineerden zien in hun dagelijks leven. Bekenden mogen niet bij elkaar op de afdeling. Hoe dat precies werkt, zie je in deze video: Naast de EBI in Vught zijn er volgens gevangenisdirecteur De Korte nog tien complexen waar zwaar gestraften kunnen verblijven. Op dit moment lukt het nog de risicovolle gedetineerden in deze groep uit elkaar te houden, "maar als deze trend zich voortzet, hebben we misschien wel een elfde of twaalfde locatie nodig". Want hoewel de levenslanggestraften op het totale aantal van 8500 gevangenen een marginaal groepje is, gaat er veel aandacht naar uit. "Dit is hun huis, hun leefomgeving. Ze moeten hier nog jaren blijven. Dat moeten we wel op een humane wijze regelen", vindt De Korte. Langgestraften dus zomaar tussen andere gevangenen plaatsen, kan niet, zegt hij. "Omdat ze er jaren zitten, zijn ze veel meer gebaat bij rust en regelmaat." Kortgestraften, die een paar weken of maanden in de cel zitten, zijn volgens de directeur juist veel rumoeriger en stoken vaker onrust. "Daar zitten de langgestraften helemaal niet op te wachten." Vanwege die behoefte aan rust zien sommige advocaten liever dat alle levenslang gestraften bij elkaar worden gezet. Ook advocate Hettie Cremers, betrokken bij de Stichting Forum Levenslang, denkt er zo over. Ze pleit voor speciale levenslang-afdelingen waar de regels soepeler zijn dan op andere afdelingen. "Uit een proef blijkt dat de gedetineerden daardoor hun straf veel beter accepteren." Gevangenisdirecteur De Korte erkent dat, "maar voor de veiligheid blijft het van belang ze te laten rouleren. Het is onze taak daarin de balans vinden". Meer weten over levenslang gestraften? Zoals het verschil tussen Nederland en andere landen en waarom levenslang onder druk van Europa binnenkort misschien geen levenslang meer is? Bekijk dan deze video van NOS op 3:||https://nos.nl/artikel/2439624-rust-vs-veiligheid-puzzel-met-levenslang-gestraften-steeds-moeilijker
2022-08-06||Lichaam van na aanvaring vermiste vrouw gevonden in gezonken boot|| Bij de zoekactie op de Lek ter hoogte van Ameide is een lichaam gevonden. Het gaat om de 35-jarige vrouw die gisteren vermist raakte na een aanvaring tussen een plezierboot en een vrachtschip, bevestigt de politie. Het lichaam werd gevonden in de boot die na het ongeluk is gezonken. Duikers hebben gisteravond al gezocht naar de vermiste vrouw. Die zoekactie werd rond 22.30 uur gestaakt, omdat het te donker werd. Vanochtend vroeg gingen de hulpdiensten verder met zoeken. De andere personen die op de boot zaten, konden na het ongeluk zelfstandig de wal bereiken, schrijft RTV Utrecht. Over de oorzaak van het ongeluk is nog niets bekend.||https://nos.nl/artikel/2439610-lichaam-van-na-aanvaring-vermiste-vrouw-gevonden-in-gezonken-boot
2022-08-06||Taiwanezen willen zelf ook het liefst bij China horen, denken ze in Xiamen|| Op de derde dag van de militaire oefening rond Taiwan doorkruisten de gevechtsvliegtuigen van het Volksbevrijdingsleger opnieuw de middellijn tussen China en Taiwan. Oorlogsschepen voerden oefeningen uit nabij de kust van het democratisch bestuurde eiland. Ook stuurde Peking drones naar verschillende Taiwanese eilandjes voor de kust van China. Toeristen staan te dringen op de Vredespier in de Chinese kuststad Xiamen. De Gouden Adelaar Zes, een rondvaartboot, staat op het punt uit te varen. Het is een van de weinige opties die Chinese toeristen deze dagen hebben om nog iets te zien van Taiwan. Sinds het begin van de pandemie zijn veerboten naar nabijgelegen Taiwanese eilandjes als Kinmen geschrapt. "Ik ben er nooit geweest", zegt een van de wachtenden lachend. "Maar dat gaat veranderen, want we zullen snel herenigd worden met Taiwan." Bij de vraag wat hij van de toenemende spanningen vindt, wordt de man door zijn vrouw weggetrokken. Eenmaal op de boot zijn mensen spraakzamer. "Taiwan komt zonder twijfel terug bij China", zegt een andere toerist, die over de reling de opdoemende eilandjes aanschouwt. "Ons leger wordt steeds sterker, toch?" In de jaren vijftig werden er meerdere aanvallen uitgevoerd op Kinmen. Najaar 1954 werden de eilandjes gebombardeerd door de manschappen van China's sterke man Mao Zedong: de eerste Taiwancrisis was een feit. In 1958 volgde de Tweede Taiwancrisis met opnieuw een bombardement. "Dat kan ik me nog wel herinneren", zegt een toerist op leeftijd, uitgedost met een Mao-speldje. "Niemand wil vechten, we hopen op vredige hereniging", zegt hij. "Maar als de Verenigde Staten zich ermee bemoeien zullen we zeker ten strijde trekken." De jongere passagiers op de boot denken er net zo over. "We hopen op vreedzame hereniging", zegt de 21-jarige Xiong. "Maar als Taiwan onafhankelijkheid blijft nastreven, zal er zeker gevochten worden." Er vliegen nu geen bommen door de lucht rond Kinmen. Maar ook hier probeert China Taiwan te intimideren. Niet direct om Kinmen binnen te vallen. Met landjepik, á la Poetin met de Krim, valt er weinig te winnen, zeggen deskundigen: China wil de volledige buit. Het Volksbevrijdingsleger meldt op socialmediaplatform Weibo dat de trainingen bedoeld zijn om 'aanvallen op land en over zee' te testen. "Als het hier gevaarlijk zou zijn, zouden we niet zijn uitgevaren toch?" zegt een vrouw, met man en zoon op vakantie vanuit Jiangxi. "Ik denk dat er geen reden is om erg zenuwachtig te worden", zegt haar echtgenoot, gevraagd naar de risico's van de militaire oefening. Hoe de Taiwanezen ernaar kijken, lijkt de Chinezen op de boot niet te deren. "Het liefst willen ze zelf ook weer bij China horen", antwoordt de man met het Mao-speldje. Peilingen van de Taiwanese Chengchi Universiteit laten een ander beeld zien. 85 procent van de Taiwanezen wil bestuurlijk niets met communistisch China te maken hebben. Het liefst behouden zij de huidige status quo. Daarin is Taiwan onder de vlag van de Republiek China in theorie onafhankelijk, al zijn er weinig landen die dat erkennen. Terug op de wal valt de avond over Xiamen, een van de grootste steden van Fujian. Een provincie die nauw verbonden is met Taiwan. Het Hokkien, met het Mandarijn de officiële taal in Taiwan, werd meegebracht door Fujianese immigranten die lang geleden uitweken naar het eiland. In de Taiwanese Snackstraat overheerst nu het standaard-Chinees, al zijn er weinig mensen meer om mee te praten in de verloederde buurt. Veel restaurants en snacktenten zijn dicht. Het restaurant van Gu Huiyuan, die er al twintig jaar zit, is nog wel open. Maar reden om te juichen is er niet. "Het zat hier elke dag vol, iedereen kon geld verdienen", zegt ze. Vergeleken met de foto's die ze op haar telefoon laat zien is er nu inderdaad weinig meer over van de Taiwanese Snackstraat. Ook de grote karakters op de poort van de straat zijn verdwenen. "Een jaar of twee geleden zijn ze er vanaf gevallen en nooit meer vervangen", zegt een buurtgenoot. Corona-lockdowns hebben hier hun tol geëist en de Taiwanese snackstraat wil maar niet opkrabbelen. Symbool van de vertroebelende verhoudingen, meent Gu, die nu zelf het roer heeft omgegooid. "Ten tijde van Ma Ying-jeou verkochten we hier nog Taiwanese snacks', zegt ze, verwijzend naar een president van Taiwan die een vriendelijker koers voer richting China. Bij Gu staan er nu vooral gerechten uit de Oeigoerse keuken op tafel. "Het was tijd voor verandering", lacht ze. Waar draait het conflict rond Taiwan om? Een korte uitleg:||https://nos.nl/artikel/2439608-taiwanezen-willen-zelf-ook-het-liefst-bij-china-horen-denken-ze-in-xiamen
2022-08-06||Vrijspraak voor tiener die beroving maaltijdbezorger deelde op Snapchat|| Een 19-jarige man is vrijgesproken van medeplichtigheid bij een beroving van een maaltijdbezorger, vorige zomer in Amsterdam. Hij had de overval gefilmd. Die beelden deelde hij vervolgens op Snapchat met de bijschriften "lekker man gestolen eten" en "had 100 euro aan eten besteld". De 19-jarige filmde destijds hoe zijn vriend de maaltijdbezorger met een mes bedreigde en vervolgens loempia's en drankjes uit de bezorgtas buitmaakte. Volgens het Openbaar Ministerie was de 19-jarige man medeplichtig, omdat het eten via zijn telefoon was besteld en omdat hij op Snapchat sprak over 'racen', straattaal voor beroven. Ook kwam het mes dat bij de overval werd gebruikt uit de keuken van zijn moeder. Op basis hiervan oordeelde de officier van justitie dat er sprake was van een "nauwe en bewuste samenwerking" tussen de twee. De rechtbank Amsterdam ging daar niet in mee en oordeelde dat er geen bewijs was dat de filmende jongen op de hoogte was van de plannen voor de overval. Ook is er geen bewijs dat de jongen het keukenmes aan de overvaller had gegeven of had gezegd waar het lag.  Het filmen van de overval was weliswaar kwalijk, maar niet strafbaar, zo concludeerde de rechtbank. "Daarnaast had hij ook niet moeten eten van de gestolen maaltijd", aldus de rechtbank, maar ook dat was geen reden voor veroordeling. De jongen die de overval pleegde, is inmiddels wel veroordeeld, schrijft AT5. Maaltijdbezorgers zijn vaker slachtoffer van overvallen. De gemeente Utrecht besloot daarom afgelopen winter een proef te doen met bodycams. Die konden bezorgers inschakelen op het moment dat zij zich onveilig voelden. Ook Amsterdam, Nijmegen en Rotterdam experimenteerden met bodycams. Die proef is inmiddels gestopt. Er zijn ook andere maatregelen die bedrijven kunnen nemen om hun bezorgers te beschermen, aldus het Centrum voor Criminaliteitspreventie en Veiligheid. Zo wordt er aangeraden om geen contant geld meer te accepteren, en met gps-trackers te werken.||https://nos.nl/artikel/2439605-vrijspraak-voor-tiener-die-beroving-maaltijdbezorger-deelde-op-snapchat
2022-08-06||Podcast Oog: waarom demonstreert Joop tegen abortus?|| In Utrecht moest anti-abortusactivist Joop van Ooijen op minimaal 100 meter van een abortuskliniek staan. Dat vond hij te ver gaan en hij stapte naar de rechter. In deze aflevering van Het Beste uit het Oog vertelt hij waarom hij betoogt bij klinieken. Wat heeft twee jaar zonder toeristen gedaan voor Paaseiland? Jan Boersema, milieu- en natuurwetenschapper verbonden aan de Universiteit Leiden, schreef meerdere boeken over Paaseiland en vertelt erover in het Oog. Patiënten die kanker hebben gehad, kunnen door chemotherapie hun smaak verliezen. Dat is slecht nieuws, want eten is belangrijk om weer aan te kunnen sterken. Lobke Van den Wijngaert is betrokken bij een nieuw smaakonderzoek in het Catharina Kanker Instituut in Eindhoven. En deze week begon het popfestival dat de Brits-Kosovaarse zangeres Dua Lipa organiseerde in de Kosovaarse hoofdstad Pristina. Stefan van Dijk woont al tien jaar in Kosovo en werkt daar voor een IT-bedrijf. Hij blikte alvast vooruit op het bijzondere festival. Deze aflevering van het Beste uit het Oog kun je hier beluisteren. Bevalt het? Vergeet je dan niet te abonneren! De Dag: elke werkdag twintig minuten verdieping bij één onderwerp uit het nieuws. Met het Oog op Morgen: elke dag een overzicht van het nieuws, een blik in de ochtendkranten en het betere journalistieke interview. Het Beste uit het Oog: iedere zaterdag selecteert de redactie van Met het Oog op Morgen de mooiste gesprekken van de afgelopen week. De Stemming van Vullings en Van der Wulp: elke vrijdag een nieuwe aflevering waarin de politieke week wordt doorgenomen. Gemaakt door NOS en EenVandaag. Lang verhaal kort: elke werkdag rond vijven één onderwerp, in 5 minuten. NOS op 3 vertelt je wat je moet weten over een actueel onderwerp om het nieuws erover beter te kunnen volgen.||https://nos.nl/artikel/2439600-podcast-oog-waarom-demonstreert-joop-tegen-abortus
2022-08-06||Poolse pelgrims dood door busongeluk Kroatië, chauffeur viel mogelijk in slaap|| Twaalf rooms-katholieke Poolse pelgrims zijn vanochtend vroeg omgekomen bij een busongeluk in Kroatië. De bus waarin ze reisden kwam rond 05.40 uur in een greppel langs de snelweg terecht, zo'n 60 kilometer ten noorden van de hoofdstad Zagreb. Op beelden van het ongeval is te zien dat de bus aan de voorkant volledig is vernield. De 32 passagiers die het ongeluk overleefden, zijn gewond, van wie sommigen ernstig. De Poolse autoriteiten hebben een onderzoek aangekondigd naar de oorzaak van het ongeluk. Poolse en Kroatische media schrijven dat de buschauffeur vermoedelijk in slaap is gevallen achter het stuur. Het is nog onduidelijk of hij het ongeluk heeft overleefd. De Poolse ministers van Volksgezondheid en Buitenlandse Zaken zijn naar de plek van het ongeluk afgereisd, meldt het Poolse persbureau PAP. Premier Morawiecki en zijn Kroatische ambtgenoot Plenkovic hebben hun medeleven betuigd met de gewonden en de nabestaanden van de dodelijke slachtoffers. De pelgrims waren vanuit de Poolse steden Radom en Sokolow onderweg naar Medjugorje, een bedevaartsoord in Bosnië en Herzegovina.||https://nos.nl/artikel/2439595-poolse-pelgrims-dood-door-busongeluk-kroatie-chauffeur-viel-mogelijk-in-slaap
2022-08-06||Hersendode Britse Archie (12) overleden na staken beademing || De 12-jarige Archie Battersbee is vandaag overleden in een Londens ziekenhuis, kort nadat de Britse jongen van de beademing was afgekoppeld. De ouders van het kind vochten het beëindigen van de behandeling langdurig aan bij de rechter. Zij wilden dat Archie werd behandeld zolang zijn hart nog klopte. De jongen werd in april buiten bewustzijn aangetroffen door zijn moeder. Sindsdien lag hij in coma in het ziekenhuis en moest hij kunstmatig worden beademd. Na het overlijden van haar zoon stond de moeder van Archie de Engelse pers te woord. Ze vertelde dat haar zoon "tot het einde toe heeft gevochten. Ik ben zo trots om zijn moeder te zijn": Archie was het middelpunt van langdurig juridisch getouwtrek. Artsen zeiden dat de jongen hersendood was en concludeerden dat behandeling geen enkele verbetering zou opleveren. Daarom drongen zij aan op stopzetting van de behandeling. De ouders wilden zich daar niet bij neerleggen, maar ook in hoger beroep werden ze niet in het gelijk gesteld. Het doorbehandelen van Archie zou zijn dood alleen maar uitstellen, oordeelden de rechters. De vader van de jongen heeft nog geprobeerd om zijn zoon in een hospice te krijgen zodat hij daar kon sterven. Daarvoor diende hij verzoeken in bij het Hof van Beroep, het Hooggerechtshof en het Europees Hof voor de Rechten van de Mens. Maar uiteindelijk besloot het Hooggerechtshof dat Archie in het ziekenhuis moest blijven. De jongen was volgens The Guardian een getalenteerde turner en een liefhebber van vechtsporten. Zijn moeder vermoedt dat hij in coma raakte nadat hij mee had gedaan aan een online spel, de zogeheten Blackout Challenge. Daarbij houden jongeren hun adem in tot ze buiten bewustzijn raken.||https://nos.nl/artikel/2439590-hersendode-britse-archie-12-overleden-na-staken-beademing
2022-08-06||Oud-profvoetballer David Mendes da Silva (40) opgepakt voor witwassen en drugshandel|| Oud-profvoetballer David Mendes da Silva (40) is opgepakt. De zevenvoudig Oranje-international wordt volgens De Telegraaf verdacht van betrokkenheid bij witwaspraktijken en drugshandel. Mendes da Silva wordt maandag voorgeleid aan de rechter-commissaris, die beslist over een verlenging van het voorarrest. Het Openbaar Ministerie zegt tegen de NOS dat er inderdaad "een 40-jarige man is gearresteerd in een onderzoek naar criminele activiteiten", maar een woordvoerder kan niet bevestigen dat het om Mendes da Silva gaat. Mendes da Silva werd donderdag aangehouden op zijn verjaardagsfeest. Hij had de aandacht van de recherche getrokken toen hij de laatste weken grote bedragen contant geld opnam. In zijn tijd als voetballer speelde Mendes da Silva op het middenveld van onder meer Sparta, Ajax, NAC Breda en AZ, waarmee hij in 2009 landskampioen werd. Van 2007 tot en met 2009 behoorde hij geregeld tot de selectie van het Nederlands elftal.||https://nos.nl/artikel/2439582-oud-profvoetballer-david-mendes-da-silva-40-opgepakt-voor-witwassen-en-drugshandel
2022-08-06||Onderzoek naar veiligheid voetbalfotografen in stadions|| Bij het begin van de profvoetbalcompetities dit weekeinde is een onderzoek gestart naar de veiligheid van voetbalfotografen, cameramensen en journalisten in stadions. Persvertegenwoordigers langs de lijn voelen zich bedreigd of klagen dat ze hun werk niet goed kunnen doen. "Het is een groot drama", zegt voetbalfotograaf Broer van den Boom uit Wijchen tegen Omroep Gelderland. "Supporters proberen je gewoon bewust te raken", aldus Van den Boom. "Je hebt een laptop naast je. Komt daar bier op, is je laptop naar de kloten. Je krijgt echt tientallen biertjes om je oren. Maar ook afgevreten appel, snoep en zelfs een keer een kapotte telefoon. En ik durf niet om te draaien, want dan wordt het nog erger." Het veiligheidsonderzoek dat voetbalbond KNVB gisteren samen met tv-zender ESPN en de Nederlandse Sport Persservice NSP is begonnen, moet uitwijzen hoe groot het probleem is, of het groter is geworden na corona en wat eraan kan worden gedaan. "Onder leiding van een Auditor Veiligheid van de KNVB zullen we onder meer kijken naar de werkplekken, de veiligheid en de bescherming tegen vuurwerk, bierdouches en ander ongerief dat in toenemende mate vanuit het publiek naar de werkenden langs het veld wordt geworpen", aldus de NSP op de website. "Ook de looproutes in en buiten het stadion worden bekeken." Het onderzoek is gisteravond begonnen in het stadion van Heracles in Almelo. Daarna komen ook andere stadions aan de beurt. "Alle veiligheidsaspecten van parkeerplaatsen tot en met het werk op de veldpositie komen aan bod", aldus de NSP. Voor Van den Boom komt het onderzoek geen dag te vroeg. De voetbalfotograaf vertelt dat hij voor 30.000 euro aan apparatuur bij zich heeft. Spullen die dus gevaar lopen. "En verzekeren is bijna niet te doen. Gebeurt er twee keer wat, dan doet de verzekeraar al moeilijk", zegt hij. Maar los van het geld maakt het zijn werk bijna onmogelijk. "Je kunt niet gaan staan waar je wilt staan. Het gaat ook ten koste van het plezier in je werk. Het is verschrikkelijk." Ook collega-voetbalfotograaf Paul Meima uit Arnhem geeft aan dat de situatie in de stadion verslechtert: "De problemen zijn toegenomen. Excessen met vuurwerk gooien, toename van het aantal bierdouches. Zonde, drink het op en stop met die onzin." "Bij Cambuur werd er met vuurwerk gegooid. Toen moest ik mijn materiaal snel half in het doel leggen, omdat het vuurwerk om mijn oren vloog", vertelt Meima. "Ik maak me geen zorgen om mezelf, maar wel om mijn materiaal."||https://nos.nl/artikel/2439581-onderzoek-naar-veiligheid-voetbalfotografen-in-stadions
2022-08-06||Nieuwe bombardementen en raketten, Israël verwacht operatie van een week|| Voor de tweede dag op rij voert Israël bombardementen uit op doelwitten in Gaza en bestoken Palestijnse militanten Israëlische steden met raketten. Het leger van Israël verwacht dat de operatie zeker een week gaat duren. Aan Palestijnse zijde is het gemelde dodental vandaag opgelopen tot vijftien. Dat aantal omvat volgens de lokale autoriteiten zowel burgers als strijders. Het jongste slachtoffer van de Israëlische luchtaanvallen zou 5 jaar oud zijn geweest. Ruim honderd mensen in het dichtbevolkte gebied zijn gewond geraakt. Israëlische media melden dat enkele burgers lichtgewond zijn geraakt door raketaanvallen vanuit Gaza. Ook zijn twee militairen lichtgewond geraakt bij mortierbeschietingen. Doden zijn er aan Israëlische kant niet gevallen. Zo'n 60 van de 160 afgelopen nacht gelanceerde raketten zijn volgens Israël onderschept, onder meer met het Iron Dome-afweersysteem. De VN is ernstig bezorgd over de geweldsescalatie. Het gaat om de dodelijkste beschietingen tussen Palestijnse strijdgroepen en Israël sinds de korte oorlog van mei vorig jaar. Toen kwamen in twee weken tijd zo'n 260 Palestijnen en 13 Israëliërs om het leven. De omvang van het huidige conflict is voorlopig nog een stuk kleiner. Dat komt doordat de strijd vooralsnog hoofdzakelijk alleen wordt uitgevochten door het Israëlische leger en de militante groepering Islamitische Jihad, die op de terreurlijst staat van zowel Israël als de EU. De acute aanleiding voor het opgelaaide geweld is de liquidatie van een hooggeplaatste commandant van Islamitische Jihad, gisteren. Er waren volgens Israël concrete aanwijzingen dat hij een vergeldingsaanval plande voor de arrestatie eerder deze week van een andere leider binnen de groepering. Sinds de liquidatie schieten Palestijnse militanten raketten af op Israël. Het gaat met name om onnauwkeurige, geïmproviseerde raketten, die soms niet eens Israëlisch gebied bereiken. Israël bombardeert intussen doelwitten van Islamitische Jihad vanuit de lucht. Verder zijn negentien leden van de terreurorganisatie gearresteerd in de door Israël bezette Westelijke Jordaanoever, zo melden de Israëlische autoriteiten. Sinds 2008 hebben Israël en Palestijnse strijdgroepen vier korte oorlogen uitgevochten. Daarbij zijn volgens de VN ruim 4000 Palestijnen gedood. In ruim de helft van de gevallen betrof het burgerslachtoffers. Persbureau AP meldt dat in dezelfde periode 106 Israëliërs zijn gesneuveld. Onduidelijk is hoeveel van hen militairen of burgers waren. Het Israëlische leger zegt alleen militaire doelwitten onder vuur te nemen in de Palestijnse gebieden. Maar ondanks het gebruik van precisiewapens worden relatief veel burgers het slachtoffer van bombardementen. Israël beschuldigt Hamas en andere groeperingen van het gebruiken van inwoners als levend schild en het opzetten van militaire installaties in woonwijken. Beide strijdende partijen worden verdacht van het plegen van oorlogsmisdaden. De hoofdaanklager van het Internationaal Strafhof (ICC) in Den Haag gaf vorig jaar groen licht om een onderzoek in te stellen naar mogelijke oorlogsmisdaden in de Palestijnse gebieden. Het onderzoek naar beide partijen loopt nog.||https://nos.nl/artikel/2439580-nieuwe-bombardementen-en-raketten-israel-verwacht-operatie-van-een-week
2022-08-06||Poes Pip uit Haps dertien keer beschoten met luchtbuks|| Als door een wonder leeft ze nog. Poes Pip uit het Brabantse Haps is dertien keer beschoten met een luchtbuks. De dierenarts heeft een deel van de kogels kunnen verwijderen, maar een deel ook niet. "Wie dit gedaan heeft is ziek van binnen", zegt baasje Jacqueline Bens bij Omroep Brabant. "Wat als ze een hond of andere dieren zien? Wat doen ze daarmee? Hoe ver gaan ze dan?" Bens woont in het buitengebied bij Haps met man en kinderen. Haar katten lopen de hele dag in en uit. "'s Morgens geef ik ze te eten voordat ik ga werken. Zo weet ik dat ze er zijn", zegt ze. Totdat Pip vorige week zaterdag ontbrak. "Er gingen bij mij meteen alarmbelletjes rinkelen. We wonen langs een randweg dus dan denk je meteen: tja, het kan gebeuren. Maar goed, ik ben gaan kijken langs de weg en ik heb in de buurt gezocht. Niets. Geen Pip." Tientallen 'opsporingspamfletten' en belletjes naar asielcentra later was er nog altijd geen teken van Pip. Tot donderdagochtend, toen de poes plotseling het erf opliep. Jacquelines man belde haar op: "'Pip is terug!' Wij waren natuurlijk dolblij", aldus Bens. Totdat haar echtgenoot drie minuten later opnieuw belde: "Pip is helemaal beschoten, zei hij. Je kon de kogeltjes zien zitten." Samen brachten ze de poes naar de dierenarts in Boxmeer. Hij stond versteld dat het dier nog leefde. Bij een spoedoperatie haalde hij tien luchtbukskogeltjes uit de kop en het lijfje van Pip. Drie kogeltjes moest hij laten zitten, omdat het te riskant was om die te verwijderen. Bens is bezorgd. "Wat gaan die drie kogeltjes doen? Als ze dit overleeft, kan ze er oud mee worden. Maar als die kogeltjes gaan ontsteken moeten ze eruit. Dat is ontzettend risicovol: de kogeltjes zitten heel dicht bij belangrijke zenuwen. Pip kan dan verlamd raken, of blind", zegt ze. "Het gaat relatief goed met haar nu. Naar omstandigheden. Maar het blijft afwachten. Ik wil niet weten wat ze heeft meegemaakt. Ik krijg er gewoon kippenvel van."||https://nos.nl/artikel/2439579-poes-pip-uit-haps-dertien-keer-beschoten-met-luchtbuks
2022-08-06||Wetenschapper biedt excuses aan voor grapje: verre ster blijkt plakje worst|| Een Franse wetenschapper heeft zijn excuses aangeboden voor een tweet waarin hij beweerde een foto te laten zien van een verre ster, gefotografeerd door de James Webb-telescoop. In werkelijkheid was het object op de foto minder ver van de aarde verwijderd: het bleek een stukje Spaanse chorizoworst te zijn. Menigeen had de grap niet door. Étienne Klein, die natuurkundige is en het hoofd van de Franse Commissie voor atoomenergie, slingerde de gekruide worst vorig weekend de wereld in, begeleid door de mededeling dat het om een zeer gedetailleerde foto ging van de "Proxima Centauri, de dichtstbijzijnde ster bij de zon, op 4,2 lichtjaar van ons verwijderd". De foto was volgens Kleins tweet gemaakt door de James Webb-telescoop, waar ruimtevaartorganisatie NASA vorige maand de eerste beelden van deelde. De telescoop had met die beelden het "diepste en scherpste infraroodkijkje" in het universum ooit gegeven. Duizenden van de meer dan 90.000 volgers die Klein op zijn Twitteraccount heeft, namen zijn bericht serieus en besloten het te delen op het sociale medium. De grap hield niet lang stand. Snel besloot Klein in een serie nieuwe tweets toe te geven dat het in werkelijkheid niet om een bijzondere ster hier ver vandaan ging, maar om een close-up van een plakje chorizoworst op een zwarte achtergrond. "Volgens de hedendaagse kosmologie bestaat nergens anders dan op aarde een object dat tot Spaanse vleeswaren behoort", biechtte de wetenschapper op. "Gezien sommige opmerkingen voel ik me genoodzaakt te verduidelijken dat deze tweet met een vermeende momentopname van de Proxima Centauri een grap was." Er kon ook een wijze les uit getrokken worden, schreef Klein bij zijn excuses. "Laten we leren op onze hoede te zijn voor argumenten van autoriteit en ook voor de spontane welsprekendheid van bepaalde beelden." Zien hoe de echte beelden van de James Webb-telescoop eruitzien? Zo werd vorige maand de eerste kleurenafbeelding onthuld:||https://nos.nl/artikel/2439578-wetenschapper-biedt-excuses-aan-voor-grapje-verre-ster-blijkt-plakje-worst
2022-08-06||Geen boetes of arrestaties spookrijdende boeren op A7|| Bij het spookrijden van boeren gisteravond op de A7 tussen Heerenveen en Drachten zijn geen boetes uitgedeeld of arrestaties verricht. Volgens de politie lag de prioriteit bij het beëindigen van de gevaarlijke situatie op de snelweg. Zo'n vijftien boeren reden uit protest tegen de stikstofplannen met hun trekkers eerst langzaam in de goede richting. Toen ze op een politieblokkade stuitten, keerden ze om en reden een stuk tegen de richting in. Daar troffen de boeren opnieuw agenten, waarna ze via de berm de snelweg verlieten. Een politiewoordvoerder zegt dat de protestactie niet was aangekondigd en dat agenten snel moesten handelen. Geen of vrijwel geen van de trekkers had een zichtbaar kenteken. Omdat de boeren de politieblokkades ontweken, lukte het niet om hen meteen te beboeten of op te pakken. Volgens de politie wordt het lastig om achteraf te achterhalen welke boeren bij de actie betrokken waren. Er zijn waarschijnlijk wel beelden beschikbaar en er wordt geprobeerd om de boeren aan de hand daarvan te identificeren. Na het overleg van gisteren tussen boerenorganisaties en een deel van de regering, onder leiding van Johan Remkes, kondigde Farmers Defence Force hardere acties aan. Niet duidelijk is of de actie op de A7 daarvan onderdeel was.||https://nos.nl/artikel/2439577-geen-boetes-of-arrestaties-spookrijdende-boeren-op-a7
2022-08-06||'Gezellig en feestelijk' bij Canal Parade, Amsterdam druk maar 'beheersbaar'|| Honderdduizenden belangstellenden hebben in Amsterdam de Canal Parade bezocht. Na twee jaar afwezigheid door corona kon de wereldberoemde botenparade dit jaar voor de 25ste keer op de grachten worden gehouden. Er deden tachtig boten mee aan het evenement. De gemeente Amsterdam liet eerder vandaag aan het ANP weten dat het "gezellig en feestelijk" druk was in de stad. De Pride-organisatie meldt vanavond dat het Rembrandtplein en de Reguliersdwarsstraat, een bekende uitgaansstraat voor de queer gemeenschap, vol zijn. Voor zover bekend was er tijdens de botenparade geen sprake van incidenten. Exacte bezoekersaantallen in de binnenstad zijn er niet, maar de drukte werd "beheersbaar" genoemd. Pride-woordvoerder Martijn Albers vond het een bijzondere, mooie en sfeervolle editie. "Eigenlijk een Pride volgens het boekje." De Amsterdamse politie meldde eerder vanmiddag dat het op sommige plekken in de stad erg druk was.  Alle deelnemende boten hadden een eigen boodschap, geïnspireerd op het thema 'My Gender, My Pride'. Met dit thema vroeg de organisatie extra aandacht voor transgender personen en mensen die non-binair zijn. De boten voeren de bekende route over onder meer de Amstel en de Prinsengracht. Een van de boten vooraan de stoet was die van de gemeente Amsterdam, met een dansende burgemeester Femke Halsema op het dek. Helemaal voorop voer de boot van LGBT Asylum Support, met zo'n veertig asielzoekers aan boord. Van een deel van hen is de asielaanvraag afgewezen. De boot kreeg uit protest een ereplaats in de stoet. Verder waren er boten van lhbti-organisaties, homohoreca en bedrijven die de gemeenschap ondersteunen. Onder meer de politie en de Rijksoverheid hadden een eigen boot. Voor het eerst voer de hoogste militair van Nederland, Commandant der Strijdkrachten Onno Eichelsheim, mee op de boot van het ministerie van Defensie. Ook was er voor het eerst een pan-Aziatische boot. De boeren waren vandaag eveneens aanwezig in het centrum van Amsterdam. Bij het startpunt van de tocht lag een boot met gekleurde koeien en een roze trekker. Ook deelden ze langs de route roze zakdoeken uit om aandacht te vragen voor hun standpunt in de stikstofcrisis. De botenparade vertrok aan het begin van de middag. Het koningspaar wenste iedereen die vandaag aanwezig is bij de Canal Parade veel plezier toe. In een bericht op onder meer Instagram feliciteerden koning Willem-Alexander en koningin Máxima Pride Amsterdam met de 25e editie. "De vrijheid om te mogen zijn wie je bent en te houden van wie je wilt wensen we iedereen van harte toe!" Het bericht wordt veel gedeeld en geliket op sociale media. Naast de bekende botenparade waren er de afgelopen week al veel andere evenementen in de hoofdstad. De Prideweek begon vorig weekend met de Pride Walk, een demonstratie voor gelijke rechten van lhbti'ers wereldwijd. Verder zijn lezingen, filmvertoningen en straatfeesten georganiseerd. Morgen wordt de week afgesloten met een feest op de Dam. In de toekomst gaat de botenparade er waarschijnlijk anders uitzien. Volgens lhbti-organisaties moet het inclusiever en minder commercieel. Uit onderzoek in opdracht van de gemeente blijkt dat de gemeenschap minder nadruk wil leggen op feest, en meer op emancipatie en protest. 'Pride nog heel hard nodig', volgens sommige deelnemers: ||https://nos.nl/artikel/2439574-gezellig-en-feestelijk-bij-canal-parade-amsterdam-druk-maar-beheersbaar
2022-08-06||Hooligans bekladden huis Rotterdamse wethouder|| Onbekenden hebben vannacht het huis van de Rotterdamse wethouder en locoburgemeester Robert Simons beklad. Er staan homofobe leuzen en scheldwoorden op zijn huis. Ook de tag RJK staat een aantal keren op de muur. Dat is de afkorting van Rotterdam Jongeren Kern, de jongerenbeweging van de harde kern van Feyenoord-supporters. De wethouder is erg geschrokken en heeft aangifte gedaan, laat hij weten bij aan regionale omroep Rijnmond. "Bizar dat mensen je thuis opzoeken", stelt de wethouder van Leefbaar Rotterdam in een korte reactie. Meer wil Simons, die op dit moment thuis vakantie houdt, niet zeggen. Hij wacht het politieonderzoek af. Het nieuwe incident past in een reeks van bekladdingen waarvoor de RJK verantwoordelijk lijkt te zijn. Vorig jaar september werden ook homofobe leuzen gekalkt op het kantoor van het COC. Hetzelfde gebeurde bij de sportschool van Paul van Dorst. Van Dorst is bekend van de Roze Kameraden, een groep Feyenoord-supporters die zich identificeren als lhbti. Voor de bekladding van de sportschool is nooit iemand opgepakt. De politie hield wel twee verdachten aan voor de leuzen op het COC-kantoor in Rotterdam. Een van hen kreeg een taakstraf van veertig uur opgelegd, de ander werd vrijgesproken wegens gebrek aan bewijs. Het COC noemde de bekladdingen bij het kantoor en de sportschool eerder een 'triest dieptepunt" en riep op om te komen tot "een breed actieplan binnen Rotterdam en alle voetbalclubs om ervoor te zorgen dat schelden met het woord homo in 2025 niet meer bestaat".||https://nos.nl/artikel/2439573-hooligans-bekladden-huis-rotterdamse-wethouder
2022-08-06||Camperdief Venlo gestoken en bedreigd voordat hij Maas in reed|| Een opvallende wending in de zaak van een camper die op 26 juni werd gestolen in Venlo. Aanvankelijk werd een 24-jarige Duitser opgepakt omdat hij de camper gestolen zou hebben en de wagen daarna de Maas in reed. Nu onderzoekt de politie de rol van eigenaar van de camper. De Duitser is voordat hij de rivier in reed meermaals gestoken met een priem en bedreigd met een vuurwapen, meldt de regionale omroep 1Limburg. Justitie onderzoekt nu wat er precies is gebeurd. In afwachting daarvan is de Duitser vrijgelaten. Aanvankelijk meldde de politie dat de man slaags was geraakt met de eigenaar toen hij diens camper wilde stelen. De Duitser raakte gewond, slaagde er toch in de camper mee te nemen en belandde door nog onbekende oorzaak in de rivier. Daar werd hij gewond opgepakt door de politie. "Aanvullend onderzoek heeft ertoe geleid dat er een andere visie is ontstaan op de toedracht van het incident", zegt een woordvoerder van justitie nu. Zij wil daar inhoudelijk niets over zeggen. Maar volgens 1Limburg komt er nu mogelijk een aanklacht voor bedreiging, wapenbezit en meineed tegen de eigenaar. Zo leek het er eerst op dat de Duitser bij het meenemen van de camper een vuurwapen had gebruikt. In het voertuig werd een alarmpistool gevonden. De eigenaar van de camper verklaarde dat het wapen niet van hem was, maar gaf later toe dat het toch zijn pistool was en niet dat van de camperdief. Hij verklaarde ook dat hij het wapen gebruikte om de Duitser te bedreigen. Dat komt deels overeen met de verklaring van de dief, die zei dat er een wapen tegen zijn hoofd was gehouden. Justitie onderzoekt ook of het steken met de priem een aanklacht oplevert. De campereigenaar zegt in zijn verklaring te hebben gestoken in een vlaag van paniek, om zichzelf te beschermen nadat een vreemde man plotseling zijn camper was binnengedrongen. Er zijn echter geen sporen van braak gevonden. De Duitse man heeft bovendien verklaard dat de worsteling juist buiten de camper plaatsvond. Na meerdere keren te zijn gestoken en geslagen, sprong de twintiger naar eigen zeggen in de camper en gaf hij gas om aan de situatie te ontkomen. Hij claimt dat het nooit zijn bedoeling was om het voertuig te stelen. De man was ernstig verward en mogelijk onder invloed van drugs. Volgens zijn advocaat is hij terug in Duitsland. Hij wacht daar het onderzoek af.||https://nos.nl/artikel/2439572-camperdief-venlo-gestoken-en-bedreigd-voordat-hij-maas-in-reed
2022-08-06||Nederlands echtpaar komt om bij val van rots in Zuid-Frankrijk|| Een Nederlands echtpaar is omgekomen tijdens een wandeling in Zuid-Frankrijk. Volgens Franse media gebeurde dat donderdag in rotsachtig gebied bij het plaatsje Rosières in de regio Ardèche. De man en vrouw zouden twee dagen daarvoor zijn aangekomen in het gebied. Regionale media melden dat de vrouw van 66 onwel werd door de hitte. Toen haar 76-jarige man wegging om water te halen, viel zijn vrouw naar beneden. De man probeerde de vrouw te redden, maar kwam vervolgens ook ten val. Andere wandelaars zagen het stel later liggen onderaan een steile helling. De brandweer schakelde een helikopter in om de man en vrouw te redden. De vrouw bleek al enkele uren daarvoor overleden te zijn. De man had een hartstilstand. Reanimatie door de brandweer mocht niet baten.||https://nos.nl/artikel/2439570-nederlands-echtpaar-komt-om-bij-val-van-rots-in-zuid-frankrijk
2022-08-06||Opnieuw wolvenwelpen gespot, vierde roedel in Nederland|| Opnieuw zijn wolvenwelpen gespot in Nederland, wat betekent dat er een vierde roedel wolven is in het land. De welpjes zijn op een foto gezien op de Zuid-Veluwe. Het is de eerste keer dat er wolven zijn gezien in deze regio van de Veluwe. Eerder deze week werden voor het eerst drie wolvenwelpen gespot op een wildcamera in het noorden van het land, namelijk in de regio's Zuidoost-Friesland en Zuidwest-Drenthe. Van de welpjes in het zuiden van de Veluwe is niet duidelijk wie de ouders zijn. In het gebied wordt geen monitoring uitgevoerd. Mogelijk gaat het om een wolvenpaar dat de afgelopen maanden regelmatig is gezien in het aangrenzende leefgebied Zuidoost-Veluwe. De vrouwelijke wolf van dit paar komt uit een roedel uit de Duitse deelstaat Nedersaksen. Zij werd vorig jaar mei voor het eerst in Nederland gezien. Het mannetje komt uit de Noord-Veluwse roedel. De Zoogdiervereniging roept bezoekers van het gebied op om de wolven met rust te laten. In de eerste maanden zijn wolvenwelpen verstoringsgevoelig, zegt de vereniging. Dat is ook de reden dat het Wolvenmeldpunt, dat onder de vereniging valt, de precieze locaties van wolven niet deelt. Ook kan de aanwezigheid van mensen ervoor zorgen dat de wolven hun welpjes niet durven te benaderen, wat ervoor zorgt dat de jongen onbeschermd zijn voor vossen of andere dieren. Na 150 jaar afwezigheid is de wolf definitief terug in Nederland. Jaarlijks komen er 3000 tot 4000 meldingen bij het Wolvenmeldpunt binnen. De wolf is een beschermde diersoort; het is verboden om hem te verstoren, vangen of doden.||https://nos.nl/artikel/2439568-opnieuw-wolvenwelpen-gespot-vierde-roedel-in-nederland
2022-08-06||Hoofd Amnesty Oekraïne stapt op uit onvrede over 'eenzijdig' onderzoek|| Het hoofd van Amnesty International in Oekraïne stapt op. Ze doet dat uit onvrede over een onderzoek van de internationale tak van Amnesty. De mensenrechtenorganisatie concludeerde dat het Oekraïense leger eigen burgers in gevaar brengt door legerbases te bouwen in woonwijken, scholen en ziekenhuizen. Oksana Pokaltsjoek vindt die conclusie eenzijdig en "een instrument van Russische propaganda". Amnesty kwam afgelopen donderdag met de bevindingen naar buiten via een persbericht. De mensenrechtenorganisatie bezocht tussen april en juli een aantal Oekraïense regio's waar Russische troepen dodelijke aanvallen hadden uitgevoerd op bevolkte gebieden met flatgebouwen, ziekenhuizen en scholen. Op basis van getuigen en metingen concludeerde Amnesty dat de Russische aanvallen geregeld waren voorafgegaan door Oekraïense beschietingen vanuit de bewuste locaties. Hoewel Rusland de meeste wreedheden begaat, schendt Oekraïne daarmee ook internationale afspraken, stelde Amnesty. De organisatie sprak van een patroon. Pokaltsjoek, het hoofd van Amnesty in Oekraïne, noemt de bevindingen eenzijdig. Ze had naar eigen zeggen meerdere keren Amnesty gevraagd om de positie van de Oekraïense strijdkrachten in de conclusies mee te wegen. "Maar helaas kwamen we al in de beginfase van dit rapport op een doodlopende weg." Volgens Pokaltsjoek gaf de internationale afdeling van haar organisatie het Oekraïense ministerie van Defensie "heel weinig tijd" om te reageren op de bevindingen. Amnesty International schreef dat de organisatie op 29 juli contact met het ministerie had gezocht voor een reactie, maar dat Amnesty die bij publicatie op 4 augustus nog niet had ontvangen. "Als gevolg hiervan creëerde de organisatie, zonder het te willen, materiaal dat klonk als ondersteuning voor Russische verhalen", schrijft Pokaltsjoek op haar Facebookpagina als reden om op te stappen. "In een poging om burgers te beschermen is dit rapport Russische propaganda geworden." Het Oekraïense hoofd had gisteren nog hoop op een oplossing met de internationale tak, maar zegt nu in te zien dat haar inspanningen niets zullen veranderen. "Zulke belangrijke rapporten, die op zo'n moment en in zo'n context worden gepubliceerd, moeten gegevens bevatten over de andere kant van de oorlog, over degene die deze oorlog begon." De Oekraïense president Zelensky uitte donderdag ook al felle kritiek op het rapport. "De verantwoordelijkheid wordt zo van de agressor naar het slachtoffer verschoven." Met het rapport "probeert de mensenrechtenorganisatie de Russische terreur goed te praten", zei Zelensky.||https://nos.nl/artikel/2439567-hoofd-amnesty-oekraine-stapt-op-uit-onvrede-over-eenzijdig-onderzoek
2022-08-06||Inwoners Kabul nog vol met vragen na dood al-Qaida-leider|| Hoe kon een al-Qaida-kopstuk in het centrum van Kabul verblijven? En wat voor gevolgen heeft zijn aanwezigheid voor de toekomst van Afghanistan? Vorige week zaterdag werd al-Qaida-leider Zawahiri door een Amerikaanse drone gedood op zijn balkon in de Afghaanse hoofdstad. Een week later hebben inwoners van de stad nog veel vragen. Het is op de bewuste dag even na 06.00 uur als Ahmed in een buitenwijk van Kabul zijn huis uit stapt. Hij gaat met een groepje buren een stukje hardlopen. Als oud-luitenant-kolonel in het Afghaanse leger probeert hij zich zo veel mogelijk te onttrekken aan het oog van de Taliban, maar sporten is een belangrijke uitlaatklep. Dan klinkt er een ontploffing. "We hoorden een explosie en mijn vrienden dachten meteen aan een autobom. Maar het klonk mij anders in de oren",  zegt Ahmed. Ergens anders in de stad rijdt Javed die ochtend richting zijn kantoor. De vredesactivist, zoals hij zichzelf omschrijft, krijgt onderweg een WhatsApp-bericht van het beveiligingsteam van het gebouw. Er is een explosie geweest in de buurt van zijn werk, leest hij, maar op dat moment weet hij niet veel meer. In de Afghaanse hoofdstad wordt op dat moment driftig gespeculeerd over de ontploffing. Was het zo'n geïmproviseerd explosief langs de kant van de weg, of misschien was het gewoon een gastank die in een huis explodeerde? Na decennia van oorlog zijn de Afghanen noodgedwongen experts geworden in het ontcijferen van het geluid van een explosie. Op dinsdag brengt een toespraak van president Biden duidelijkheid. Bron van alle tumult was een Amerikaanse droneaanval. Dat is onverwacht: sinds het vertrek van de Amerikanen uit Afghanistan is dat niet meer zo normaal als voorheen. En dan is het doelwit ook nog eens niet de minste: Ayman al-Zawahiri, de leider van al-Qaida, de man die als brein achter de aanslagen op 11 september 2001 de wereld uit het lood sloeg en een onuitwisbaar stempel drukte op Afghanistan. Javed: "We dachten dat de buitenlandse troepen weg waren en luchtaanvallen niet meer zouden voorkomen. Maar dit laat zien dat de VS nog niet klaar is met Afghanistan." Hoewel Ahmed en Javed allebei verrast zijn over de aanval van de VS, zijn ze niet verbaasd over de aanwezigheid van al-Qaida. "Ik voel niks voor die man", zegt Ahmed. "Zawahiri heeft veel leed veroorzaakt in de wereld en zijn organisatie financiert de Taliban, die twintig jaar van hard werk aan ons land en ons leger verwoest hebben." Beide mannen zeggen de aanval uitvoerig te bespreken met vrienden. Iedereen heeft het erover in Kabul, zeggen ze, maar naar buiten toe zijn ze voorzichtig. Ze delen hun mening anoniem en hebben contact met de NOS via de beveiligde berichtenapp Signal. Onder het huidige Taliban-regime is het niet veilig om openlijk over politiek te praten en te speculeren over de banden met al-Qaida. De Taliban zeggen zelf dat ze niet wisten dat Zawahiri in Kabul zat, maar Javed is daar niet van overtuigd. Hij houdt het zelfs voor mogelijk dat een deel van het Taliban-regime de Amerikanen heeft geholpen om hem uit te schakelen. "Een gecompliceerde aanval als deze, hoe kan die uitgevoerd worden zonder hulp vanuit Afghanistan zelf?" Volgens Javed betekent de liquidatie dan ook niet per se dat het zogenoemde Doha-akkoord de prullenbak in kan. In deze overeenkomst tussen de Amerikanen en de Taliban staat onder meer dat Afghanistan geen schuilplaats voor terroristische organisaties mag zijn.  De droneaanval laat volgens sommige Afghanen hoe dan ook zien dat er onenigheid is binnen de Taliban. En die zal alleen nog maar toenemen, omdat de groep intern allerlei verschillende belangen heeft. Daarbij doet de actie afbreuk aan de claim van de Taliban dat Amerika verslagen is. "Mensen zeggen dat de Amerikanen gewoon kunnen terugkomen om iedereen aan te vallen die ze willen, wanneer ze dat willen", zegt Javed. Maar onder de bevolking zijn er vooral zorgen over meer sancties van de VN tegen hun land. Mensen houden zich minder bezig met de dreiging van terrorisme, maar maken zich zorgen of ze hun gezin wel te eten kunnen geven. "Uiteindelijk ben ik bang dat de lokale bevolking hieronder zal lijden", zegt Ahmed.||https://nos.nl/artikel/2439563-inwoners-kabul-nog-vol-met-vragen-na-dood-al-qaida-leider
2022-08-06||Opnieuw grote drugsvangst in Caribisch gebied|| De Kustwacht in het Caribisch gebied heeft in de afgelopen drie weken ruim 4000 kilo drugs in beslag genomen. Dat is al meer dan in heel 2021; toen wist de Kustwacht 3300 kilo drugs te onderscheppen. Bij de laatste actie deze week werd door een patrouilleboot een drugstransport onderschept in de buurt van Curaçao, waarbij 1000 kilo drugs in beslag werd genomen. Ook hield de bemanning vijf Venezolanen aan. Het was de zesde actie in drie weken tijd. De grootste hoeveelheid werd vorige week in beslag genomen, toen het marineschip Zr.Ms. Groningen een boot onderschepte die ervandoor probeerde te gaan. Bij de daaropvolgende achtervolging werd er door de Kustwacht geschoten en kwam een opvarende van de boot om het leven. De Venezolaanse bemanning wist tijdens de achtervolging meerdere balen drugs overboord te gooien. Uiteindelijk werd 1620 kilo drugs op de boot in beslag genomen. De Kustwacht heeft de opvarenden overgedragen aan de politie van Curaçao. De afgelopen twee jaar nam de Kustwacht in het Caribisch gebied minder drugs in beslag dan in de jaren daarvoor. In 2021 ging het om 3300 kilo drugs, het jaar daarvoor om 5850 kilo. Ook werden in de regio vorig jaar minder illegale migranten aangehouden en was het aantal in beslag genomen vuurwapens afgenomen, meldde de Kustwacht in het jaarverslag. Volgens de Kustwacht waren deze dalende cijfers te wijten aan de coronapandemie, waardoor er minder zeeverkeer was in het Caribisch gebied. In 2019 werd ruim 11.000 kilo drugs in beslag genomen. Dat was een recordhoeveelheid.||https://nos.nl/artikel/2439559-opnieuw-grote-drugsvangst-in-caribisch-gebied
2022-08-06||Wekdienst 6/8: Canal Parade in Amsterdam • PSV en Ajax in actie|| Goedemorgen! In Amsterdam is de Canal Parade, een van de hoogtepunten van Pride. En landskampioen Ajax begint het Eredivisie-seizoen met een uitwedstrijd bij Fortuna Sittard. De dag begint op de meeste plaatsen zonnig. Later wisselen zon en stapelwolken elkaar af. Het blijft droog en bij een meest matige noordelijke wind wordt het in de middag 20 graden in het noorden en 23 tot 24 graden in het zuiden. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Indiana heeft als eerste Amerikaanse staat sinds de veelbesproken uitspraak van het Hooggerechtshof de afschaffing van het abortusrecht goedgekeurd. De wetgeving moet nog worden ondertekend door de Republikeinse gouverneur Eric Holcomb. Eind juni zette het Hooggerechtshof een streep door eerdere uitspraken waarmee het federale recht op abortus werd veiliggesteld. De abortuswetgeving kwam daardoor weer in handen van de staten. De uitspraak leidde zowel binnen als buiten de VS tot veel beroering. Voor de tweede keer dit jaar staat een 'reuzenpenisplant' in de Hortus botanicus Leiden in bloei. Volgens de Leidse plantentuin is het uitzonderlijk dat twee exemplaren van deze plant zo kort achter elkaar bloeien.  Fijne zaterdag!||https://nos.nl/artikel/2439552-wekdienst-6-8-canal-parade-in-amsterdam-psv-en-ajax-in-actie
2022-08-06||Auto rijdt tegen boom in Staphorst, twee doden (19 en 17)|| Bij een verkeersongeluk in Staphorst zijn twee jonge mensen om het leven gekomen. Ze zaten in een auto die door onbekende oorzaak tegen een boom reed. De slachtoffers waren 19 en 17 jaar. De man van 19 was de bestuurder. De politie kreeg rond 04.50 uur een melding dat op de Achthoevenweg in het Overijsselse dorp een auto was verongelukt. De auto bleek vier inzittenden te hebben, van wie er twee ter plaatse waren overleden.  De overige twee inzittenden, jongens van 16 en 17 jaar, zijn gewond naar een ziekenhuis gebracht. Over hun toestand is niets bekendgemaakt. Alle slachtoffers komen uit Staphorst.||https://nos.nl/artikel/2439551-auto-rijdt-tegen-boom-in-staphorst-twee-doden-19-en-17
2022-08-06||Canal Parade 25 jaar: 'Geen incrowd, maar feest voor iedereen'|| Vorig jaar werd al het 25-jarig bestaan gevierd van Amsterdam Pride, deze zomer is een bijzonder moment voor waarschijnlijk het bekendste onderdeel van het lhbti-evenement: de Canal Parade wordt vanmiddag voor de 25ste keer gehouden. Voor het eerst sinds 2019, want door corona kon de jaarlijkse botenoptocht door de grachten twee keer niet doorgaan. Siep de Haan (64) was een van de eerste organisatoren van Pride. Hij zag de botenparade uitgroeien van veertig boten met zo'n 20.000 toeschouwers in 1996, tot een evenement met tachtig boten nu dat steevast een half miljoen mensen trekt. Volgens hem is de Canal Parade altijd al opgezet als een feestje voor de hele stad. "Er waren toen elders in de wereld al Pride-evenementen, maar dan vooral op plekken waar het onveiliger was voor de regenbooggemeenschap. Amsterdam was al heel veilig, en daarom wilden we dit juist organiseren om te laten zien hoe trots we waren op de stad, ook op de hetero's. Het heette dus ook niet Gay Pride, maar Amsterdam Pride." Afgelopen voorjaar verscheen een kritisch rapport in opdracht van de gemeente Amsterdam over de Pride-week en dan vooral over de botenparade: die zou volgens ondervraagde lhbti'ers zijn overgenomen door het bedrijfsleven, met te veel focus op feest en te weinig op activisme. De Haan kan weinig met die kritiek: "Het is raar dat de gemeente zich bemoeit met wat in feite een burgerinitiatief is: natuurlijk zijn er meningsverschillen in de lhbti-gemeenschap, net zoals je die hebt onder hetero's. Maar Pride en de Canal Parade zijn zo'n beetje het meest inclusieve evenement in Nederland. En het is vanaf het begin al zo geweest: de hetero's stonden aan de kant te kijken, de gays dreven in de grachten. Het is nooit een incrowd-evenement geweest." Dat het bedrijfsleven meedoet aan de botenparade is ook niet nieuw, zegt De Haan. "Bij de eerste editie waren het vooral de kleinere bedrijven die meededen: de roze notarissen, de roze advocaten, cafés in de stad." Sindsdien zijn steeds grotere bedrijven gaan meedoen, ook door gestegen kosten, erkent hij. "Die promoten dan bijvoorbeeld hun roze netwerken. Maar dat zijn óók bondgenoten." Daar sluit Martijn Albers, woordvoerder van Pride Amsterdam, zich bij aan. "Alle bedrijven die meedoen zijn allies, die willen allemaal een veiligere omgeving voor hun medewerkers. En grote bedrijven zorgen ervoor dat ook minder kapitaalkrachtige organisaties kunnen meevaren. De Rabobank stelt bijvoorbeeld elk jaar een boot beschikbaar, dit jaar vaart daarop Staatsbosbeheer mee met hun Roze Boswachters." Adviezen om Pride en de Parade helemaal om te gooien komen voort uit een "schijntegenstelling" tussen bedrijfsleven en de lhbti-gemeenschap, vindt Albers. "Terwijl ze elkaar juist nodig hebben. Het is mooi dat die diversiteit er is, ook binnen Pride zelf. Je hebt met de botenparade de feestelijke kant van het evenement, en met de Pride Walk meer de kritische protestkant." Kijk hier een greep uit 25 jaar Canal Parade terug: "Er is altijd ruimte voor verbetering", vult Philip Tijsma van lhbti-belangenorganisatie COC aan. "En het is goed om te luisteren naar kritiek uit de samenleving. Maar ik denk wel dat Pride goed luistert. Het wordt bovendien georganiseerd door allerlei commissies, die zelf met hun eigen input kunnen komen." Als voorbeeld noemt hij een conferentie over gezondheidszorg voor trans mensen dit jaar, en een over de ervaring van lhbti'ers van kleur. Juist die diversiteit maakt Pride en de botenparade zo waardevol, vindt hij. "Het is én-én: Pride Walk én Canal Parade, conferenties én feesten." De groei van diversiteit is de grootste verandering die Tijsma in 24 edities Canal Parade heeft gezien: "Je hebt nu boten met mensen van kleur, vertegenwoordigers van verschillende wereldreligies. Maar ook lhbti-mensen met een beperking varen mee, en 65-plussers. De Parade toont hoe divers die gemeenschap is." Daarmee wordt ook de acceptatie groter, zegt Tijsma: "In 2007 wilde bijvoorbeeld een jongen van 14 meevaren met een boot, dat leverde toen nog maatschappelijke discussie op: moet je dit wel ondersteunen, kunnen zulke jonge mensen al wel goede inschattingen maken over hun seksualiteit? Vragen die mensen bij heterojongeren nooit zouden stellen. Dit jaar vaart er een boot mee met allemaal middelbare scholieren, en niemand heeft er een probleem mee." Uiteindelijk, vertelt grondlegger De Haan, zul je altijd mensen houden die niet tevreden zijn met Pride en de botenparade. "Bij de tweede editie in 1997 waren er al mensen die zeiden: 'ik vond het vorig jaar beter'."||https://nos.nl/artikel/2439549-canal-parade-25-jaar-geen-incrowd-maar-feest-voor-iedereen
2022-08-06||Indiana schaft als eerste staat abortusrecht af sinds uitspraak hof|| Indiana heeft als eerste Amerikaanse staat sinds de veelbesproken uitspraak van het Hooggerechtshof de afschaffing van het abortusrecht goedgekeurd. De wetgeving is ondertekend door de Republikeinse gouverneur Eric Holcomb. Eind juni zette het Hooggerechtshof een streep door eerdere uitspraken waarmee het federale recht op abortus werd veiliggesteld. De abortuswetgeving kwam daardoor weer in handen van de staten. De uitspraak leidde zowel binnen als buiten de VS tot veel beroering. De abortuswetgeving in Amerika was lang gebaseerd op de beroemde Roe v. Wade-uitspraak van het Hooggerechtshof in 1973. Daarin stond dat vrouwen het recht hebben te beslissen over hun eigen lichaam. Staten mochten een abortus niet verbieden als die werd uitgevoerd voordat het ongeboren kind levensvatbaar was, tussen de 22 en 24 weken zwangerschap. Na de uitspraak was de verwachting dat de helft van de Amerikaanse staten een abortusverbod zou invoeren, en in meerdere staten is inmiddels een gedeeltelijk of geheel verbod van kracht. Indiana heeft nu als eerste staat een wettelijk verbod door beide kamers van het parlement gekregen. Binnen en buiten het parlementsgebouw stonden demonstranten die leuzen riepen en T-shirts droegen met teksten als: "Handen af van onze lichamen." Het verbod laat ruimte voor een klein aantal uitzonderingen, zoals in het geval van verkrachting en incest (tot tien weken na de bevruchting) en wanneer de gezondheid van de moeder op het spel staat. Hoe zit het nu met Roe v. Wade? En waarom is abortus al jarenlang zo'n heet hangijzer in de Verenigde Staten? Correspondent Marieke de Vries legt het uit in deze video:||https://nos.nl/artikel/2439548-indiana-schaft-als-eerste-staat-abortusrecht-af-sinds-uitspraak-hof
2022-08-06||Taiwan: Chinese oorlogsschepen en vliegtuigen lijken aanval te oefenen|| Voor de derde dag op rij voert het Chinese leger grootschalige oefeningen uit rondom Taiwan. Volgens het eiland lijkt het er sterk op dat de oorlogsschepen en -straaljagers een blokkade van en aanval op Taiwan simuleren. Van een confrontatie is geen sprake. Opnieuw steekt oorlogsmaterieel van China de middenlijn van de Straat van Taiwan over, zo meldt het Taiwanese leger. Veertien Chinese oorlogsschepen zijn er actief en twintig vliegtuigen zijn doorgedrongen tot de zogenoemde Taiwanese luchtidentificatiezone. Op video's in Chinese staatsmedia lijkt te zien dat een piloot de kustlijn en bergen van het eiland filmt vanuit zijn cockpit. Als reactie op de vijandelijkheden heeft het Taiwanese leger, dat in de hoogste staat van paraatheid verkeert, radiowaarschuwingen verstuurd. Ook zijn vliegtuigen en schepen ingezet om het Chinese leger in de gaten te houden. Wapensystemen staan op standby. Peking lijkt vooral te willen laten zien hoe dicht het leger bij Taiwan kan komen. De verwachting is niet dat het nu tot een invasie komt, maar analisten sluiten zo'n scenario in de toekomst niet uit. President Xi heeft gezegd dat Taiwan "zich weer bij het vasteland moet voegen", het liefst vreedzaam maar desnoods met geweld. Gisteren zijn bijna vijftig Chinese straaljagers de middenlijn van de Straat van Taiwan gepasseerd, stelt Taiwan. Ook waren er dertien oorlogsschepen van China in het gebied actief. Eerder werd er ook gemeld vanuit Chinese staatsmedia dat er raketten over het eiland heen zijn geschoten. De Taiwanese regering spreekt van een grote provocatie. Boven de Kinmen- en Matsu-eilanden werden gisteravond drones gesignaleerd. Het Taiwanese ministerie van Defensie meldt dat er lichtkogels zijn afgevuurd om de drones te verjagen, evenals een niet-geïdentificeerd vliegtuig. Deze afgelegen eilanden worden bestuurd door Taiwan. Op het vasteland van China is er ook volop militaire activiteit. Zo meldt de krant South China Morning Post dat een trein is omgebouwd tot mobiel ziekenhuis voor militairen. Het voertuig kan honderd patiënten vervoeren en er kan aan boord worden geopereerd. De militaire oefeningen duren volgens de Chinese planning nog tot zondagmiddag lokale tijd. Taiwan is het middelpunt van oplopende spanning tussen China en de VS. Hoe dat zit, zie je in deze video: Het wapengekletter van China begon op donderdag in reactie op het bezoek van de voorzitter van het Amerikaanse Huis van Afgevaardigden Nancy Pelosi aan Taiwan. Dat bezoek was tegen het zere been van Peking, dat Taiwan als een afvallige provincie beschouwt en het bezoek van Pelosi opvatte als een provocatie. China nam na het bezoek meerdere maatregelen tegen de VS. Zo schortte het land de gesprekken op hoog militair niveau op en legde het de klimaatdialoog met de Amerikanen stil. Ook wil het land niet langer meewerken aan het terugnemen van illegale Chinese migranten. Daarnaast zet China een streep door de internationale aanpak van misdaad en drugshandel. De VS veroordeelde de stappen van de Chinezen en riep de Chinese ambassadeur in Washington op het matje. De Amerikanen noemden het beëindigen van de dialoog bij monde van Witte Huis-woordvoerder John Kirby "onverantwoordelijk".||https://nos.nl/artikel/2439547-taiwan-chinese-oorlogsschepen-en-vliegtuigen-lijken-aanval-te-oefenen
2022-08-06||Jury legt complotdenker Alex Jones boete op van nog eens 45 miljoen|| Een rechtbankjury in de Amerikaanse staat Texas heeft complotdenker Alex Jones een boete opgelegd van 45,2 miljoen dollar. Volgens de jury is Jones dat bedrag verschuldigd na uitspraken die hij deed over de schietpartij op de school Sandy Hook in 2012. De boete komt boven op het bedrag van ruim 4 miljoen dollar dat gisteren door de jury werd vastgesteld. Dat ging om een schadevergoeding aan nabestaanden. Jones beweerde dat de schietpartij op de basisschool in Connecticut, waarbij twintig kinderen en zes volwassenen omkwamen, nooit had plaatsgevonden en verzonnen was om de wapenlobby te schaden. De schietpartij was toen de dodelijkste ooit op een Amerikaanse school. Tijdens de rechtszaak gaf Jones toe dat de schietpartij wel degelijk had plaatsgevonden. De gescheiden ouders van de 6-jarige jongen Jesse Lewis verklaarden dat aanhangers van Jones hen jarenlang lastigvielen en met de dood bedreigden, omdat zij ervan overtuigd waren dat de twee logen over hun zoons dood op 14 december 2012. De ouders spanden een rechtszaak aan tegen Jones vanwege laster en het opzettelijk toebrengen van emotionele schade. De gisteren vastgestelde schadevergoeding van 4,1 miljoen dollar geldt als compensatie voor de nabestaanden van Lewis. De ruim 45 miljoen dollar is een boete die Jones en anderen moet afschrikken om in de toekomst dergelijke uitspraken te doen. De ouders van Lewis hadden om een boete van zo'n 146 miljoen dollar gevraagd en een schadevergoeding van 150 miljoen. Jones geldt als een prominente figuur in Amerikaanse ultrarechtse kringen. Hij is onder meer de eigenaar van de controversiële rechtse website InfoWars, die bekendstaat om het verspreiden van complottheorieën. Jones staat nog terecht in twee andere rechtszaken die door nabestaanden tegen hem zijn aangespannen in verband met de Sandy Hook-uitspraken.||https://nos.nl/artikel/2439546-jury-legt-complotdenker-alex-jones-boete-op-van-nog-eens-45-miljoen
2022-08-06||Tien doden bij woningbrand Pennsylvania, onder wie drie kinderen|| Bij een woningbrand in de Amerikaanse staat Pennsylvania zijn tien mensen omgekomen, onder wie drie kinderen. De brand legde een huis van twee verdiepingen in de as. De oorzaak van de brand in het landelijke Luzerne County is nog niet bekend. De lichamen van alle slachtoffers werden in het huis gevonden. De zeven omgekomen volwassenen waren tussen de 18 en 79 jaar oud. Ook twee jongens van 5 en 6, en een meisje van 7 kwamen om. Drie volwassenen wisten het huis op tijd te verlaten en liepen geen verwondingen op. Een andere bewoner was niet in de woning op het moment van de brand. De brand brak gisternacht uit. In eerste instantie werd één lichaam aangetroffen door brandweerlieden. Twee andere lichamen werden enkele uren later gevonden. Pas gisteravond werd het dodental op tien vastgesteld. Een lokale brandweervrijwilliger die op het incident was afgestuurd kwam er tijdens de bluswerkzaamheden achter dat de slachtoffers familieleden van hem waren. Volgens hem waren sommige slachtoffers op bezoek. Er leefden ook dertien honden in het huis. Het is onduidelijk hoe de dieren eraan toe zijn.||https://nos.nl/artikel/2439545-tien-doden-bij-woningbrand-pennsylvania-onder-wie-drie-kinderen
2022-08-06||Verenigde Naties 'ernstig bezorgd' over geweldsuitbarsting Gaza|| De Verenigde Naties hebben hun ernstige zorgen geuit over het opgelaaide geweld in Israël en Gaza. Gisteren kwam het tot een geweldsuitbarsting na enkele weken van onrust in de bezette Westelijke Jordaanoever en de Gazastrook. Het geweld hield vannacht aan. Gisteren kwamen bij Israëlische luchtaanvallen op Gaza zeker tien Palestijnen om het leven. Vanuit Gaza vuurt de terroristische groepering Islamitische Jihad voortdurend raketten af op Israël. Alleen al gisteravond en vannacht zou het zijn gegaan om zo'n 180 raketten, zegt correspondent Ankie Rechess. Over eventuele slachtoffers aan Israëlische zijde is nog niets bekend. In een verklaring zegt Tor Wennesland, speciaal gezant van de Verenigde Naties voor het vredesproces in het Midden-Oosten, "zeer bezorgd" te zijn over de escalatie. Israël doodde met de luchtaanvallen een leider van Islamitische Jihad. Het gaat om Tayseer Jabari, de commandant van de groep in het noorden van Gaza. Volgens Hamas kwam ook een meisje van 5 om het leven. "Ik ben zeer bedroefd over berichten dat een 5-jarig meisje is omgekomen bij de aanvallen. Er is geen enkele rechtvaardiging voor aanvallen op burgers", schrijft Wennesland. Hij eist dat er onmiddellijk een einde komt aan de luchtaanvallen en roept beide zijden op verdere escalatie te voorkomen. "De progressie die geboekt is bij het geleidelijk openen van Gaza na de escalaties in mei vorig jaar, dreigt teniet te worden gedaan." Toen werden door beide zijden wekenlang aanvallen uitgevoerd, daarbij kwamen zo'n 260 Palestijnen om het leven en 13 Israëliërs. Israël zegt doelen in Gaza te bestoken na dagen van dreigementen door Islamitische Jihad. Afgelopen week werd Bassam al-Saadi, een hooggeplaatst lid van de groep, door Israël opgepakt op de Westelijke Jordaanoever. Bij die actie kwam een Palestijnse tiener van Islamitische Jihad om het leven. De groepering dreigde daarna met vergelding, en daardoor liepen de spanningen met Israël verder op. Het Israëlische leger zegt voorlopig door te gaan met het bestoken van "terroristische doelen" in de Gazastrook. Het heeft naar eigen zeggen onder meer een militaire locatie aangevallen die Islamitische Jihad zou gebruiken voor de productie van explosieven. Het lijkt te gaan om de ernstigste escalatie tussen Israël en Gaza sinds de twee partijen vorig jaar mei twee weken lang een gewapend conflict uitvochten. Egypte gaat bemiddelen tussen Israël en de Palestijnen, meldt de Egyptische staatszender Extra News.||https://nos.nl/artikel/2439544-verenigde-naties-ernstig-bezorgd-over-geweldsuitbarsting-gaza
2022-08-06||Trekkers rijden tegen verkeer in over A7 bij Heerenveen|| Een groep spookrijdende boeren heeft gisteravond voor een gevaarlijke situatie gezorgd op de A7 tussen Heerenveen en Drachten. De boeren reden in hun tractoren eerst langzaam rijdend op de goede weghelft bij Tjalleberd richting Heerenveen, meldt de politie. Toen zij stuitten op een politieblokkade, keerden zij om en reden zij op dezelfde weghelft de andere kant op. Toen zij even verderop opnieuw politiewagens zagen staan, reden zij daar via de berm omheen en verlieten ze rond 23.00 uur bij Tijnje de snelweg. Volgens een woordvoerder van de politie Noord-Nederland zijn de agenten die de boeren probeerden tot stoppen te dwingen niet direct in gevaar geweest. "Maar rijden met een trekker op snelweg is natuurlijk al gevaarlijk. En tegen het verkeer in des te meer." Het is nog onbekend of er boetes zijn uitgedeeld. Daarover heeft de politie waarschijnlijk vandaag in de loop van de dag meer informatie. Vertegenwoordigers van het kabinet spraken gisteren met boerenorganisaties over de stikstofcrisis. Na afloop zei LTO-voorzitter Van der Tak dat het gesprek "op dit moment te weinig" heeft opgeleverd. Boerenorganisaties die ervoor hadden gekozen niet bij het gesprek te zijn, zoals actiegroepen Agractie en Farmers Defence Force, spraken hun teleurstelling uit over het eerste gesprek. Voorman Mark van den Oever van Farmers Defence Force zei dat Nederland zich kan opmaken voor "de hardste acties" die zijn organisatie ooit heeft gevoerd. Of de actie op de A7 werd georganiseerd door leden van FDF is onbekend.||https://nos.nl/artikel/2439543-trekkers-rijden-tegen-verkeer-in-over-a7-bij-heerenveen
