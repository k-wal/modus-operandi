2022-08-15||Onbekende stof in Maaswater blijkt niet schadelijk, overleg over drinkwater|| De onbekende stof in de Maas, waardoor de rivier tijdelijk niet meer voor drinkwater kon worden gebruikt, blijkt niet gevaarlijk te zijn. Het is een natuurlijke stof die door algen en planten wordt aangemaakt, meldt Waterleiding Maatschappij Limburg (WML) na onderzoek. De stof is niet schadelijk voor de gezondheid. In mei stopte WML uit voorzorg een paar keer met het halen van drinkwater uit de rivier, omdat toen nog niet duidelijk was om wat voor een stof het ging.  Sinds 12 juli werd de winning van drinkwater uit de Maas vervangen door grondwater. In delen van Noord- en Midden-Limburg hadden mensen daardoor tijdelijk harder water, schrijft 1Limburg. WML ging er al van uit dat de natuurlijke stof geen risico's voor de gezondheid oplevert. Dat wordt nu bevestigd door het wateronderzoeksinstituut KWR. Diverse laboratoria hebben de stof geïdentificeerd als neophytadiene, een stof die door algen en planten wordt aangemaakt. "De omstandigheden van de afgelopen weken waren ideaal voor de ontwikkeling van algen en daarmee de aanmaak van deze natuurlijke stof: warmte, voedingsstoffen, veel zonlicht en weinig waterafvoer met stilstaand water", schrijft WML. Uit het onderzoek van KWR is gebleken dat de stof geen risico's voor de gezondheid oplevert. Verder is gebleken dat de bestaande zuivering de natuurlijke stof genoeg uit het Maaswater verwijdert. WML overlegt met Inspectie voor Leefomgeving en Transport (ILT), die toezicht houdt op de drinkwatervoorziening, of alles weer terug kan naar de gebruikelijke situatie. Dan wordt het drinkwater weer uit de Maas gewonnen.||https://nos.nl/artikel/2440779-onbekende-stof-in-maaswater-blijkt-niet-schadelijk-overleg-over-drinkwater
2022-08-15||Vogelgriep op pluimveebedrijf in Schore, 76.000 dieren afgemaakt|| Op een pluimveebedrijf in het Zeeuwse dorp Schore is vogelgriep vastgesteld. Alle ongeveer 76.000 kippen worden afgemaakt, meldt het ministerie van Landbouw, Natuur en Voedselkwaliteit. Er hoeven geen pluimveebedrijven in de omgeving te worden geruimd. In een straal van 1 kilometer rond het besmette bedrijf ligt alleen een leegstaande boerderij. Wel geldt voor vijf bedrijven een vervoersverbod, omdat ze binnen 10 kilometer van het bedrijf in Schore liggen. Gisteren was nog vogelgriep vastgesteld bij een legpluimveebedrijf in Lunteren. Alle 5000 kippen daar werden geruimd, net als de kippen bij de zeven andere bedrijven binnen een kilometer. Na de besmetting in Lunteren uitte minister Staghouwer van Landbouw zijn zorgen over de verspreiding van de ziekte. "Zeker met een besmetting in een pluimveerijk gebied zoals de Gelderse Vallei heeft dit voor velen een enorme impact." Nederland kent dit jaar een uitzonderlijk zwaar en langdurig vogelgriepseizoen. Staghouwer zei gisteren dat "we er rekening mee moeten houden dat vogelgriep ook de rest van het jaar aanwezig is in Nederland".||https://nos.nl/artikel/2440777-vogelgriep-op-pluimveebedrijf-in-schore-76-000-dieren-afgemaakt
2022-08-15||Vliegtuigspotten op 'Sint Maarten van Europa' kan gevaarlijk zijn|| Het lijkt maar net goed te gaan, de landing van een Airbus A321neo van de Hongaarse luchtvaartmaatschappij Wizz Air op het vliegveldje van het Griekse eiland Skiathos. Vlak voordat het toestel de landingsbaan bereikt, zoeft het over de hoofden van nieuwsgierige toeristen die zich voor de landingsbaan hebben opgesteld. Het vliegtuig lijkt hen op een haar na te raken. Een man doet verschrikt nog een stapje opzij als de rechtervleugel over hem heen scheert. Beelden van de landing zijn de afgelopen dagen massaal gedeeld. Gespeculeerd wordt dat het "de laagste landing ooit" is op het vliegveld, dat slechts één landingsbaan heeft. Bekijk hieronder de landing van de A321neo op Skiathos: Die landingsbaan strekt van kust naar kust. "Precies groot genoeg om middelgrote vliegtuigen op te laten landen", zegt Griekenland-correspondent Thijs Kettenis, die zelf ook ooit bij de spottersplek is geweest. "Het staat daarom ook wel bekend als een moeilijk vliegveld. Een Airbus heeft de volledige lengte nodig van de baan." Die baan begint direct achter de branding, en heeft een lengte van 1628 meter. Ter vergelijking: de gemiddelde lengte van vliegvelden in Europa is 2500 meter, 1,5 keer zo lang dus. Vlak voordat vliegtuigen op het asfalt landen, vliegen ze nog over een autoweg. Dat is dan ook de plek waar toeristen en vliegtuigspotters samenkomen om het spektakel te bekijken. Het is dan ook niet voor het eerst dat dit soort beelden naar buiten komen. "Maar het blijft een spectaculair fenomeen natuurlijk." Het Griekse eiland wordt vanwege de laagvliegende toestellen ook wel het Sint-Maarten van Europa genoemd. Want ook op dat laatste eiland komen toeristen samen om vliegtuigen van dichtbij te spotten. Dat kan bij Maho Beach, een strandje dat vlak voor de landingsbaan ligt van het Prinses Juliana Vliegveld. Die baan is een stuk langer, zo'n 2300 meter. Hoewel spectaculair, kan het voor toeristen ook gevaarlijk zijn om zich zo dicht bij de landingsbanen te begeven. Zo zijn er op beide eilanden al ongelukken geweest. Het meest recente was vorige maand op Skiathos. De luchtstroom die bij het opstijgen van een vliegtuig vrijkwam was zo sterk, dat een Britse toerist omver werd geblazen. Beelden daarvan zijn door een lokale nieuwssite gedeeld. De vrouw raakte ernstig gewond, onder meer aan haar hoofd en schouder. Ook op Sint-Maarten komen vaak sterke luchtstromen vrij die tot gevaarlijke situaties kunnen leiden. Een paar jaar geleden kwam een toerist uit Nieuw-Zeeland er zelfs door om het leven. Zij stond bij het hek dat Maho Beach van de startbaan scheidt, en werd weggeblazen bij het opstijgen van een vliegtuig. Daarbij viel ze met haar hoofd tegen een betonblok. Daarop ontstond discussie over mogelijke maatregelen die Sint-Maarten moest nemen om gevaarlijke situaties bij het vliegveld te vermijden. Zo werd overwogen of de weg bij het strand gesloten moest worden. Die weg is echter nog steeds toegankelijk, net als het strandje. Het toeristenbureau van Sint-Maarten prijst Maho Beach aan als "een van de meest vermakelijke plekken" van het eiland. Wel staan er waarschuwingsborden bij het hek dat de weg van het vliegveld scheidt. Daarop staat de tekst "Gevaar: de luchtstroom van vertrekkende en arriverende vliegtuigen kan tot ernstig fysiek letsel leiden". Het vliegveld op Skiathos is net als op Sint-Maarten te bereiken via een openbare weg. "Je kunt er gewoon staan. Er zijn verder geen veiligheidsmaatregelen", zegt Kettenis. Wel staan er borden, eveneens om vliegtuigspotters te waarschuwen voor de gevaren van de luchtstromen.||https://nos.nl/artikel/2440776-vliegtuigspotten-op-sint-maarten-van-europa-kan-gevaarlijk-zijn
2022-08-15||Man die met brandende fakkel bij huis van Kaag stond opnieuw opgepakt|| De man die begin dit jaar werd veroordeeld tot een half jaar cel omdat hij met een brandende fakkel bij het huis van D66-leider Sigrid Kaag stond, is opnieuw vastgezet. Dat bevestigt het Openbaar Ministerie na berichtgeving van Het Parool. De Amsterdammer Max van der B. had nog niet zijn volledige straf uitgezeten toen hij in juni vrijkwam. Hij werd geschorst in afwachting van zijn hoger beroep. Aan zijn vrijlating zaten voorwaarden verbonden, maar daar heeft hij zich meermaals niet aan gehouden, zegt het OM zonder dat toe te lichten. Daarom is hij vorige week opnieuw opgepakt. Kort na zijn vrijlating liet de 29-jarige man in een video weten niet met zijn "activisme" te stoppen. In een van zijn andere video's suggereerde hij dat hij zich op dat moment niet hield aan de voorwaarden. "Ik hoor nu eigenlijk thuis te zijn", zei hij volgens Het Parool in die video. Verder demonstreerde hij nog op verschillende plekken in Amsterdam. Ook ging hij naar een Amsterdams hotel toen hij had gehoord dat de directeur van het World Economic Forum, Klaus Schwab, daar zou verblijven. Op het Mediapark in Hilversum ging hij op zoek naar Nieuwsuur-journalist Rudy Bouma, die veel verslag doet over complottheorieën en nepnieuws. Van der B. schreeuwde in januari met een fakkel in zijn hand dreigende teksten bij de woning van Kaag. Zij deed aangifte tegen hem vanwege de intimiderende en bedreigende situatie. Eerder had de man ook voor de deur gestaan bij toenmalig coronaminister Hugo de Jonge. Hij was een vaste demonstrant bij betogingen tegen het coronabeleid. Bij zijn veroordeling begin dit jaar kreeg de Amsterdammer behalve een celstraf ook een verbod opgelegd om in de buurt te komen van Kaags huis en van iemand anders die hij had belaagd.||https://nos.nl/artikel/2440772-man-die-met-brandende-fakkel-bij-huis-van-kaag-stond-opnieuw-opgepakt
2022-08-15||Tilburgse imker voert honderden kilo's extra suiker om bijen te redden|| Een imker in Tilburg voert zijn bijen noodgedwongen bergen met suiker. Vanwege de droogte zit er niet genoeg nectar in de bloemen, waardoor de bijen moeite hebben om hun wintervoorraad aan te vullen. "Als ik niks doe, sterven de bijen." Imker Marcel Horck heeft langs het spoor bij Berkel-Enschot een half miljoen bijen. "Ik heb weer honderd kilo suiker bij de supermarkt gehaald", vertelt hij aan Omroep Brabant. "Ik zit nu al op duizend kilo dit jaar, waarschijnlijk wordt het 1500 kilo aan het einde van de zomer." Vanwege de droogte hebben de bijen moeite met het vinden van nectar. "Het is gewoon op", concludeert Horck. "We geven in deze periode de bijen altijd wat extra suikerwater, als wintervoer. Maar nu voer ik de helft meer vanwege de droogte." Als hij de bijen nu niet bijvoert, overleven ze de winter niet, vertelt imker Marcel Horck: Volgens Horck is de voorraad honing dit jaar geoogst en hebben de bijen nu nectar nodig om hun wintervoorraad aan te vullen. "Vanaf half mei wordt de eerste honing geoogst, de laatste doen we zo rond half juli. Daarna pakken wij geen honing meer." Halverwege september moet elk bijenvolk zo'n vijftien kilo honing hebben om de winter te overleven, vertelt Horck. "In juli hadden ze nog tien kilo honing over na de oogst. Nu is daar nog maar twee kilo van over", zegt hij. "Ze hebben gewoon geen wintervoorraad meer." Hij voert de bijen extra suikerwater om ze een handje te helpen. "Als ik nu niks doe, sterven ze deze winter. Dan gaan ze van de honger dood." Zolang hij en zijn collega-imkers bijvoeren, is er niks aan de hand. "Alleen moet ik extra geld uitgeven aan suiker en vaker op en neer rijden om ze bij te voeren."||https://nos.nl/artikel/2440763-tilburgse-imker-voert-honderden-kilo-s-extra-suiker-om-bijen-te-redden
2022-08-15||Virtual reality brengt vluchtelingen uit India en Pakistan na 75 jaar weer thuis|| "Het was de grootste gedwongen volksverhuizing ooit ter wereld. En geen van de vluchtelingen kan nog op bezoek naar hun geboorteplaats. Al 75 jaar lang." Sam Dalrymple zet kort uiteen wat hem, een Brit die in India opgroeide, samen met een Indiase en een Pakistaanse studiegenoot, motiveerde om Project Dastaan te beginnen. Met het project interviewen zij mensen die de opsplitsing van India en Pakistan in 1947, precies 75 jaar geleden, hebben meegemaakt. Vervolgens bezoekt het drietal belangrijke plekken uit de jeugd van diegenen die destijds moesten verhuizen en vanwege de vijandschap tussen de twee landen nooit hebben kunnen terugkeren. Dat bezoek wordt vastgelegd in een virtualrealityvideo. En zo konden inmiddels zo'n dertig mensen met een VR-bril op hun geboortegrond bezoeken: "Het begon met het idee om de opa van Sparsh mee naar huis te nemen", zegt Dalrymple. Sparsh Ahuja is de Indiase studiegenoot, inmiddels fulltime partner in Project Dastaan. Zijn opa werd geboren in wat nu Pakistan is. Zoals zovelen liet hij rond India's onafhankelijkheid in 1947 huis en haard achter. De Partition van het seculiere India en het islamitische Pakistan veroorzaakte chaos, paniek en grootschalig geweld. Hoeveel mensen precies om het leven kwamen, is lastig in te schatten, maar verhalen over rivieren van bloed en treinen die vol lichamen hun bestemming bereikten zijn al te bekend. Cijfers lopen uiteen van 200.000 tot 4 miljoen doden en vermisten. En naar schatting 15 miljoen mensen vertrokken naar de andere kant van de nieuwe grens. Moslims gingen naar Pakistan en hindoes en sikhs naar India. Het was een traumatische gebeurtenis, en niet alleen vanwege het geweld. Dalrymple, een historicus die in de Partition is gespecialiseerd, noemt een aantal uiteenlopende, ingrijpende veranderingen in de levens van gewone mensen. Welke rol Partition heeft gespeeld en nog altijd speelt varieert heel erg per regio, zegt hij. "In Tripura, bijvoorbeeld, in het verre noordoosten van India, veranderde de samenstelling van de bevolking volledig. Inheemse stammen vormden er de meerderheid, maar na de Partition werd Bengaals de dominante taal. In Delhi raakten mensen hun taal kwijt. Van een Urdu-sprekende meerderheid werd Hindi er de officiële taal. In Pakistan betekent de Partition juist de oorsprong van de natie." De erfenis van Partition voedt ook de vijandigheid tussen India en Pakistan, en de positie van religieuze minderheden in beide landen. Niet zelden wordt tegen moslims in India gezegd dat Pakistan hun eigenlijke land is, bijvoorbeeld. Dat op Partition nog vier oorlogen tussen de landen volgden, helpt ook niet. Het is deze vijandigheid die het zo moeilijk maakt een visum voor het andere land te krijgen en dus voor vluchtelingen hun geboorteplek te bezoeken. Project Dastaan (Dastaan betekent verhaal) is een poging het wederzijdse begrip tussen India en Pakistan op te bouwen met persoonlijke verhalen. Het is een van de mondelinge geschiedenisprojecten rondom Partition die de laatste jaren zijn opgekomen. Zo is er het 1947 Partition Archive met duizenden persoonlijke verhalen en Punjabi Lehar, een YouTube-kanaal vol video's van overlevenden in de Pakistaanse provincie Punjab. "Na de Partition wilden veel mensen alles liever vergeten en hun nieuwe leven opbouwen", zegt Dalrymple. "Pas toen de derde generatie was opgegroeid, realiseerde men zich dat er nog maar een paar jaar over is om deze verhalen uit eerste hand te vertellen." Hij benadrukt dat er uit hun interviews lang niet alleen verhalen over geweld kwamen. "Er waren juist veel verhalen over menselijkheid, intimiteit en liefde. De opa van Sparsh vertelde bijvoorbeeld over zijn buren die zijn leven hebben gered." Het zijn deze uiteenlopende verhalen vanuit verschillende perspectieven die volgens hem het verhaal van de Partition compleet maken. "Zo komen we verder dan enkel het wederzijdse wantrouwen." Bekijk hier een terugblik die we eerder maakten van de rivaliteit tussen India en Pakistan:||https://nos.nl/artikel/2440757-virtual-reality-brengt-vluchtelingen-uit-india-en-pakistan-na-75-jaar-weer-thuis
2022-08-15||Stilte, maar ook dans bij herdenkingen einde WO II in Nederlands-Indië|| In Den Haag is het einde van de Tweede Wereldoorlog in voormalig Nederlands-Indië herdacht. Premier Rutte legde namens het kabinet een krans bij het Indisch Monument, waarna een minuut stilte werd gehouden. Ook waren er toespraken van onder anderen acteur Beau Schneider, de zoon van de dit jaar overleden acteur Eric Schneider die in zijn jeugd in Japanse interneringskampen verbleef. Beau Schneider herhaalde de woorden die zijn vader zeven jaar geleden uitsprak, toen ze samen de voordracht bij de herdenking hielden: "Oorlog is nooit de moeite waard." Dit zijn beelden van de Nationale Herdenking 15 augustus 1945: De Nationale Herdenking 15 augustus 1945 was dit jaar anders van opzet: later op de dag en met een prominentere rol voor de Indonesische ambassadeur. Vooral dat laatste leidde bij sommige Indische Nederlanders tot onvrede. De organisatie van de Nationale Herdenking wil met de aanpassingen bereiken dat ook jongere generaties zich betrokken blijven voelen bij de herdenking. Ook in Rotterdam werd vandaag een herdenking gehouden, maar op een andere manier. Tijdens het festival Floating Pasar werd de Indische cultuur gevierd om de herinneringen aan Nederlands-Indië "levend te houden", aldus organisator Tenny Tenzer. Tijdens Floating Pasar was er muziek, dans, een foto-expositie, "en natuurlijk eten", zei Tenzer eerder vandaag in het NOS Radio 1 Journaal. "Dat is toch onderdeel van de Indische cultuur." Ook konden bezoekers de documentaire Indisch Zwijgen bekijken, die dit voorjaar in première ging. Met het festival bij het Maritiem Museum in Rotterdam wil de organisatie de Indische geschiedenis voor jongeren toegankelijk maken. Dat is nodig om 15 augustus als herdenkingsdatum "toekomstbestendig te maken", zei Tenzer, die zelf Indische roots heeft. "Als ik naar mijn eigen zoon kijk: het is geen automatisme dat hij in zijn latere leven naar een herdenking gaat." In deze video wordt meer verteld over de (pijnlijke kanten van de) geschiedenis van Nederlands-Indië: De geschiedenis van Nederlands-Indië is binnen veel Indische families niet doorverteld, zegt Juliette Dominicus, regisseur van Indisch Zwijgen. In het Nederland van na de Tweede Wereldoorlog was volgens Dominicus weinig ruimte voor de verhalen van de Indische Nederlanders. "Iedereen wilde vooruit kijken, en niet achteruit", zei ze in het radioprogramma NOS Met het Oog op Morgen.  Ook haar eigen Indische opa en oma hebben om die reden gezwegen over hun verleden, denkt Dominicus. "Door dat zwijgen wist de tweede generatie vaak weinig, wat bij de derde generatie voor frustratie zorgt." Als gevolg daarvan gaan veel Indische Nederlanders van de derde generatie volgens Dominicus nu juist wél op zoek. Ook NOS-journalist Danny Simons wilde meer weten over zijn Indische achtergrond, zei hij in het radioprogramma. Via archiefbronnen wist Simons te achterhalen met welke boot zijn voorouders na de oorlog naar Nederland waren gekomen, en in welk pension in Amsterdam zij vervolgens verbleven. "Toen is voor mij een soort deur geopend: ik wilde nog meer weten." Voor de derde generatie Indische Nederlanders kan het volgens Dominicus "helend" werken om via boeken en films meer te weten te komen over hun geschiedenis. Bij haarzelf hielp het ook om met andere Indische jongeren te praten. "Je herkent veel dingen en ziet dat je niet de enige bent."||https://nos.nl/artikel/2440750-stilte-maar-ook-dans-bij-herdenkingen-einde-wo-ii-in-nederlands-indie
2022-08-15||Schrijver Nicholas Evans van bestseller The Horse Whisperer overleden|| De journalist en schrijver Nicholas Evans, die de bestseller The Horse Whisperer schreef, is overleden. De 72-jarige Brit overleed vorige week onverwachts aan een hartaanval, heeft zijn literair agent bekendgemaakt. Hij stierf in zijn woning in het Zuid-Engelse Devon. In 1995 kwam Evans' debuutroman The Horse Whisperer uit, die wereldwijd een groot succes werd. Er werden 15 miljoen exemplaren verkocht en het boek werd in tientallen talen vertaald. In Nederland verscheen de roman als De Paardenfluisteraar. Het boek gaat over het tienermeisje Grace MacLean, dat bij een ongeluk samen met haar paard gewond raakt. Haar paard Pilgrim raakt daardoor getraumatiseerd en wordt geholpen door een 'paardenfluisteraar'.. Evans kwam op het idee voor de roman toen hij als journalist hoorde dat er mensen bestaan die trauma's van paarden kunnen behandelen door zacht tegen ze te praten. Nog voor de roman uitkwam, waren de filmrechten al verkocht. In 1998 was de verfilming te zien in de bioscoop, met Robert Redford in de hoofdrol en Scarlett Johansson die de tiener Grace speelt. Ook de film werd een groot succes. Johansson was op dat moment 12 jaar oud, zij brak door met de filmrol. Evans studeerde rechten in Oxford en werkte in de jaren 70 als journalist. Voordat hij The Horse Whisperer schreef werkte hij ook als scenarioschrijver en producent voor documentaires. Na zijn succesdebuut schreef Evans nog vier andere romans, waaronder The Smoke Jumper en The Brave. Ook die boeken werden goed verkocht. In 2008 overleed Evans bijna aan de gevolgen van het eten van giftige paddenstoelen die hij in Schotland had geplukt. Hij en zijn vrouw, de Schotse zangeres en songwriter Charlotte Gordon Cumming, werden opgenomen in het ziekenhuis. De schrijver liep ernstig nierfalen op en kreeg een paar jaar later een nier van zijn dochter getransplanteerd.||https://nos.nl/artikel/2440747-schrijver-nicholas-evans-van-bestseller-the-horse-whisperer-overleden
2022-08-15||Agent vervolgd die vrouw in Eindhoven van dichtbij bespoot met waterkanon|| Het Openbaar Ministerie vervolgt een agent voor mishandeling tijdens de avondklokrellen vorig jaar januari in Eindhoven. De vrouw spoot met een waterkanon een andere vrouw omver, die daardoor gewond raakte. Volgens justitie was het optreden niet proportioneel, zo is het oordeel na onderzoek door de Rijksrecherche. Op zondag 24 januari 2021 verzamelden honderden mensen zich in het centrum van Eindhoven om te protesteren tegen de coronamaatregelen. In de middag liep het uit de hand. Een grote groep relschoppers zocht de confrontatie met de politie. Ze lieten een spoor van vernieling achter, onder meer op het 18 Septemberplein en station Eindhoven Centraal. Volgens het OM was de betrokken vrouw tijdens het protest, ondanks herhaaldelijke oproepen van de politie om te vertrekken, samen met haar vriend "zonder aanwijsbare reden" op het 18 Septemberplein. Vanaf het dak van een fietsenstalling filmde ze het politieoptreden. Toen het waterkanon zijn intrede deed, klom de vrouw van de fietsenstalling. Haar vriend en zij werden vervolgens geraakt door de waterstraal. Volgens het OM gooide de vriend daarna een kettingslot in de richting van de waterwerper. Vervolgens werd de vrouw van korte afstand door het waterkanon omver gespoten. Ze klapte daarbij met haar hoofd tegen de fietsenstalling. De vrouw raakte gewond aan haar hoofd en moest daarvoor behandeld worden in het ziekenhuis. De vrouw deed aangifte van poging tot doodslag, meldt Omroep Brabant. De Rijksrecherche deed onderzoek naar het incident en daaruit is volgens justitie gebleken dat de agent die het waterkanon bestuurde niet heeft gehandeld volgens de geldende instructie. Ze wilde de man met het kettingslot tegenhouden, maar koos daarbij voor een disproportionele inzet, oordeelt het OM. "De waterwerper is niet bedoeld om zo op individuen te richten. Er had voor een minder ingrijpend middel kunnen worden gekozen."||https://nos.nl/artikel/2440742-agent-vervolgd-die-vrouw-in-eindhoven-van-dichtbij-bespoot-met-waterkanon
2022-08-15||Geld begroot voor wijkzorg mogelijk naar beneden bijgesteld|| Het ministerie van VWS wil een deel van het budget voor huisartsenzorg en wijkverpleegkunde naar beneden bijstellen. Dat blijkt uit een uitgelekt conceptakkoord over de zorgbudgetten dat in handen is van de NOS. Betrokkenen van de landelijke huisartsenvereniging LHV en zorgkoepel Actiz die bij de onderhandelingen aan tafel zitten, benadrukken dat het bedrag aan zorggelden voor huisartsen en wijkverpleging niet afneemt ten opzichte van nu. Maar er komt dus wel een 'bijstelling'. Dat zou komen door onderbesteding in de afgelopen jaren. Toen is minder dan gepland uitgegeven aan wijkzorg en huisartsenzorg, vanwege onder meer personeelstekorten, corona en doelmatiger werken. Uit het uitgelekte stuk, het concept Integraal Zorgakkoord (IZA), blijkt dat er voor de wijkverpleging de komende vier jaar 600 miljoen euro minder beschikbaar zou komen op een begroot budget van 3,8 miljard. Voor de huisartsen zou het om 80 miljoen euro minder gaan. De onderbesteding in de huisartsenzorg speelt al jaren en blijft bij zorgverzekeraars op de plank liggen. VWS wil dat nu bijstellen. Tegelijk zijn er plannen om de huisartsenzorg de komende jaren flink te laten groeien. Het "bijgestelde" geld dat niet naar wijkverpleegkundigen gaat, zou kunnen verschuiven naar andere sectoren, bijvoorbeeld naar de geestelijke gezondheidszorg. SP-Kamerlid Hijink is niet te spreken over het voornemen. Op Twitter zegt hij: "Roepen dat ouderen zo lang mogelijk thuis moeten (!) wonen, bezuinigen op de verpleeghuiszorg en dan ook nog korten op de wijkverpleging en huisartsen. Hoe zou het toch kunnen dat zoveel zorgverleners overwegen de sector te verlaten?" In het conceptakkoord valt verder te lezen dat er nog steeds zorgen zijn om de almaar groeiende kosten van de zorg. Ook wordt verwacht dat door het veranderende klimaat steeds meer mensen last zullen krijgen van luchtverontreiniging, allergieën en hittestress. Een van de oplossingen die het stuk worden genoemd, is hybride zorg, iets waarop minister Helder eerder ook de aandacht vestigde. Robots en 'telebegeleiding' door middel van beeldbellen zouden een grotere rol moeten gaan spelen.||https://nos.nl/artikel/2440739-geld-begroot-voor-wijkzorg-mogelijk-naar-beneden-bijgesteld
2022-08-15||KLM-piloten in het buitenland mogen niet meer gratis naar werk vliegen|| KLM-piloten die in het buitenland wonen, mogen niet meer gratis naar hun werk op Schiphol reizen. In plaats daarvan zullen ze maandelijks een vast bedrag aan woon-werkverkeer betalen. Dat staat in het voorlopige cao-akkoord tussen KLM en vakbond VNV. 2.9 procent van het personeel van KLM maakt gebruik van de regeling. Behalve om piloten gaat het om cabinepersoneel. De regels waren controversieel, onder meer omdat ze belastingontwijking in de hand werkten, constateerde de staatsagent eerder. De staatsagent is een onafhankelijke toezichthouder die kijkt of de voorwaarden van de staatssteun worden nageleefd. KLM kreeg in totaal 3,4 miljard euro aan steun tijdens de coronacrisis. De constructie werd gebruikt door KLM-piloten die bijvoorbeeld in Spanje of Ierland wonen. Ze betalen relatief weinig inkomstenbelasting, onder meer omdat ze gratis naar hun werk op Schiphol kunnen reizen. Het is wel legaal om van de regeling gebruik te maken en KLM mag dat ook faciliteren, maar politici hebben al eerder aangegeven dit moreel niet in de haak te vinden. Volgens KLM is een dergelijke vergoeding vrij gebruikelijk in de luchtvaart omdat het een heel internationale branche is en vaak in het buitenland wordt geworven. Ook staat in het voorlopige akkoord dat piloten een loonsverhoging van 4 procent krijgen, net als eerder was afgesproken voor het grondpersoneel. De verhoging gebeurt in stappen van 2 procent. Verder is er een eenmalige uitkering afgesproken voor al het personeel van KLM. Die wordt wel pas uitbetaald als de luchtvaartmaatschappij alle overheidssteun heeft afbetaald.||https://nos.nl/artikel/2440731-klm-piloten-in-het-buitenland-mogen-niet-meer-gratis-naar-werk-vliegen
2022-08-15||Natuurorganisaties tegen Remkes: geen ruimte voor stikstofuitstel|| Natuur- en milieuorganisaties willen vasthouden aan 2030 als termijn waarop de stikstofuitstoot met 50 procent verlaagd moet zijn. Dat zeiden ze na afloop van een overleg met de ministers Van Der Wal (Natuur en Stikstof) en Jetten (Klimaat). De partijen voerden vanmiddag overleg onder leiding van bemiddelaar Johan Remkes, net zoals boerenorganisaties vorige week deden. Bij het overleg waren onder meer Mobilisation for the Environment (MOB), Natuurmonumenten, Milieudefensie en LandschappenNL aanwezig. De organisaties hamerden er bij de ministers op dat de beoogde reductie in 2030 behaald moet zijn. Wat hen betreft is er geen ruimte voor uitstel. Die oproep vond gehoor bij het kabinet, stelden de organisaties na afloop. "De oproep om niet te versoepelen is volgens mij goed begrepen", reageerde directeur Natuurbeheer Teo Wams van Natuurmonumenten. "Vanuit de organisaties is benadrukt dat de natuur door stikstof onder druk staat en gebieden aan het instorten zijn. We moeten niet aan de doelen en het tempo gaan morrelen." Directeur Hank Bartelink van LandschappenNL beaamde dat. Volgens hem is er vanuit het kabinet niet gevraagd of de organisaties zich soepeler willen opstellen, met het oog op het verschuiven van de 'deadline' of de doelen. Bartelink: "Dat is maar goed ook. Het gaat al zo'n dertig jaar slecht met de natuur, op een gegeven moment is het klaar." De ministers Jetten en Van Der Wal wilden niet zeggen of er concessies gevraagd zijn aan de natuurorganisaties. Jetten sprak van een gesprek dat vooral verkennend van aard was. "Maar er zijn ook veel emoties geweest de afgelopen maanden. Het is goed om dat via deze gesprekken een ventiel te geven." "De natuurorganisaties zeggen dat de natuur niet kan wachten. Er zijn gebieden die in 2025 zo beschadigd zullen zijn, dat ze amper te herstellen zijn", zei minister Van Der Wal. "Ook hebben zij duidelijk gemaakt dat de rechtszaken al klaarliggen, als wij aan het jaar 2030 tornen." Eerder vandaag had de bewindsvrouw al gezegd dat het kabinet niet wil afwijken van de plannen. In het coalitieakkoord staat dat de reductie in plaats van in 2035 al in 2030 bereikt moet zijn. Dat streefjaar is in lijn met een eerder advies van de 'stikstofcommissie', onder leiding van Remkes. Het is het tweede gesprek dat bemiddelaar Remkes voerde. Ruim een week geleden sprak hij met landbouworganisaties. Na afloop zei Remkes toen dat er sprake is van een vertrouwenscrisis. Vandaag kwam een andere term op tafel, zei hij. "In de ogen van een groot deel van de gespreksdeelnemers van vandaag is sprake van een natuurcrisis, waar een oplossing voor moet komen met gevoel voor urgentie." Eerder maakten we deze uitlegvideo over stikstof: Volgens Remkes willen de organisaties dat het kabinet zo snel mogelijk ook naar de mobiliteitssector kijkt, waar de luchtvaart onder valt. Afwezig vandaag waren overigens premier Mark Rutte en landbouwminister Henk Staghouwer, die vorige week bij het boerenoverleg wel waren aangeschoven. Dat was tegen het zere been van sommige natuurorganisaties. "Dit zijn bewindspersonen met een grote verantwoordelijkheid voor het beleid van Nederland. Dat zij er niet bij zijn, helpt natuurlijk niet om het geluid precies daar te krijgen waar het zou moeten zijn", reageerde Bram van Liere van Milieudefensie tegen persbureau ANP.||https://nos.nl/artikel/2440726-natuurorganisaties-tegen-remkes-geen-ruimte-voor-stikstofuitstel
2022-08-15||Ruto wint Keniaanse presidentsverkiezingen, gevechten bij bekendmaking|| De Keniaanse vicepresident William Ruto heeft de presidentsverkiezingen in Kenia met een nipte meerderheid van 50,49 procent gewonnen. Dat heeft de voorzitter van de kiescommissie bekendgemaakt onder chaotische omstandigheden. Kenianen gingen afgelopen dinsdag naar de stembus om een nieuwe president te kiezen. Ruto nam het op tegen oppositieleider Raila Odinga, die al vier keer eerder kandidaat was voor het ambt. Hij is uitgekomen op 48,85 procent van de stemmen. De uitslagen lieten dagen op zich wachten, en ook vandaag was er vertraging. Om 12.00 uur Nederlandse tijd zou de winnaar worden bekendgemaakt bij het verkiezingsbureau in Nairobi, maar twee uur later wisten aanhangers van beide kandidaten nog steeds niet wie dat was. Op een gegeven moment ontstond een chaotische situatie, met fysieke opstootjes tussen aanhangers van beide presidentskandidaten. Tientallen aanwezigen probeerden te verhinderen dat de uitslag zou worden bekendgemaakt, zegt correspondent Saskia Houttuin, die ook in de hal was. "Er werd met stoelen gesmeten en mensen gingen met elkaar op de vuist." Bekijk hieronder beelden van de gevechten in de verkiezingshal:  Die gevechten ontstonden toen duidelijk werd dat er binnen de kiescommissie verdeeldheid was over de uitslagen, die sommige leden van de kiescommissie ondoorzichtig noemden. De vicevoorzitter verwierp daarom de uitslagen, net als drie andere commissieleden. De commissie telt in totaal zeven leden.  "Wij kunnen geen verantwoordelijkheid nemen voor de uitslagen die worden aangekondigd", zei vicevoorzitter Juliana Cherera.  De voorzitter van de kiescommissie maakte de uitslag uiteindelijk toch bekend, met Ruto dus als winnaar. Ruto was zelf ook in de uitslagenhal aanwezig. Hij prees de kiescommissie, en noemde de leden daarvan helden.  Opponent Odinga betwist de verkiezingsuitslagen, en stapt mogelijk naar de rechter om de winst van Ruto aan te vechten. Zijn campagnechef zei voor de bekendmaking van de uitslagen al dat ze niet geverifieerd konden worden. Ook zei hij dat er sprake was geweest van "verkiezingsdelicten", zonder dat toe te lichten. De vicevoorzitter van de kiescommissie Cherera, die de uitslag dus niet erkent, riep de partijen op om onenigheid over via de rechter te beslechten. Odinga heeft een week de tijd om de verkiezingsuitslagen formeel aan te vechten, het Hooggerechtshof moet daar dan binnen veertien dagen uitspraak over doen. De vrees bestaat dat er gewelddadigheden zullen ontstaan, net als na verkiezingen in 2007 en 2017. Toen sloeg de vlam in de pan vanwege beschuldigingen van verkiezingsfraude. In 2017 oordeelde de rechter dat Kenianen opnieuw naar de stembus moesten, vanwege "onregelmatigheden en onrechtmatigheden". Daarop barstten gewelddadige protesten los, waarbij meer dan honderd mensen om het leven kwamen. Tien jaar eerder, in 2007, kwamen zelfs meer dan 1200 mensen om in de nasleep van de presidentsverkiezingen.||https://nos.nl/artikel/2440724-ruto-wint-keniaanse-presidentsverkiezingen-gevechten-bij-bekendmaking
2022-08-15||Afgelopen weken ruim honderd arrestaties na boerenprotesten|| Rondom de boerenprotesten van de afgelopen weken zijn ruim honderd personen aangehouden, meldt de politie. Het gaat om overtredingen en misdrijven zoals snelwegblokkades, brandstichtingen en afvaldumpingen. Ook schreef de politie meer dan 700 bekeuringen uit. De politie heeft geen exacte cijfers over de bekeuringen en aanhoudingen die te maken hebben met de protesten, maar wel staat vast dat sinds het eerste grote boerenprotest in Stroe op 22 juni het aantal bekeuringen "opvallend sterk" is gestegen, zegt nationaal commandant Woelders. Zo zijn de afgelopen weken 186 boetes uitgeschreven voor rijden op de snelweg met trage motorvoertuigen, en 212 boetes voor stilstaan op de rijbaan. Dit waren de protesten eind juli:  Bij blokkades en brandstichtingen werden mensen aangehouden voor strafbare feiten zoals openlijke geweldpleging tegen goederen of personen en verstoring van de openbare orde. Ook zijn een paar verdachten gearresteerd voor poging tot doodslag of moord. De meeste verdachten zijn jonger dan 30 jaar. Van de ruim honderd aangehouden mensen is een kwart niet ter plaatse gearresteerd; zij werden later opgespoord door de politie en alsnog aangehouden. Enkelen zitten nog vast, onder wie de drie mannen die in de afgelopen twee weken werden opgepakt voor het dumpen van afval op de A7, zegt de politie. Nationaal commandant Woelders kwam onder vuur te liggen toen hij in een interview met NRC begrip uitte voor de boerenacties. Veel politiemensen hebben begrip voor de positie van de boeren, ik ook", zei hij in het interview van 30 juni. Hij zei vandaag in het radioprogramma Dit is de Dag er spijt van te hebben dat hij dit niet eerder gecorrigeerd heeft. Binnen de politie leidden zijn uitspraken tot onrust. Ook kwamen er klachten van agenten bij de Nederlandse Politiebond. "Als collega's hier last van hebben gehad is dat zeker reden voor excuus," reageerde Woelders op de radio. Boeren hebben in de afgelopen maanden fel geprotesteerd tegen de stikstofplannen van het kabinet. Dat deden ze onder meer door snelwegen en distributiecentra te blokkeren. Ook werd stikstofminister Van der Wal meerdere keren thuis opgezocht. Als de kabinetsplannen worden doorgevoerd en de veestapel moet krimpen, kunnen niet alle boeren doorgaan met hun bedrijf. Ze stellen zelf andere, minder ingrijpende veranderingen voor. Boerenorganisaties zijn nu in gesprek met Johan Remkes, die als bemiddelaar is aangesteld tussen de boeren, natuurorganisaties en het kabinet. Wat is stikstof en waarom zien veel mensen het de laatste jaren als probleem?||https://nos.nl/artikel/2440717-afgelopen-weken-ruim-honderd-arrestaties-na-boerenprotesten
2022-08-15||'Vermogenden gebruiken eigen goede doelen als belastingconstructie'|| Een groot deel van Nederlands gulste donateurs ontwijkt belasting door middel van hun giften. In sommige gevallen betalen de miljonairs zelfs helemaal geen inkomstenbelasting. De donateurs schenken veel van de giften aan goede doelen die ze zelf hebben opgericht en trekken ze vervolgens af in hun belastingaangifte, blijkt uit cijfers van de Belastingdienst. Een "opmerkelijke belastingconstructie", zo stellen ambtenaren van verschillende ministeries, toezichthouders, planbureaus en het Centraal Bureau voor de Statistiek in een gezamenlijk onderzoeksrapport. Er zijn bovendien risico's op misbruik. De ambtenaren schetsen meerdere beleidsopties om een einde te maken aan de giftenaftrek. Siep Wijsenbeek, directeur van de branchevereniging van vermogensfondsen FIN, zegt in een reactie dat het geen belastingtruc is. "De rijke gevers verdienen er niets aan. Je betaalt misschien geen belasting, maar er gaat per saldo meer geld naar het goede doel. Daar profiteert de hele samenleving van." Wijsenbeek wijst erop dat in de wet staat dat bestuurders van een anbi-stichting niet over het vermogen van een stichting mogen beschikken alsof het hun eigen geld is. Het moet uitgegeven worden aan het algemeen nut. "Dus eens gegeven is ook altijd gegeven." Toch ziet de Belastingdienst gevallen waarbij het 'weggeven' van vermogen niet betekent dat de gever daadwerkelijk inkomsten misloopt. In die gevallen schenkt de gever alleen het zogenoemde bloot eigendom van aandelen aan de anbi. De gever houdt dan het vruchtgebruik. Dat betekent dat de winstuitkeringen van de aandelen niet naar de anbi gaan, maar naar de donateur. "Deze constructie staat bij de Belastingdienst op de radar", zegt Wijsenbeek van de FIN. "Ik garandeer je dat de fiscus giften van miljoenen euro's niet mist. Daarom worden grote giften van tevoren afgestemd met de Belastingdienst." Maar de Belastingdienst ziet meer vormen van misbruik, zoals 'leegdeclareren'. De bestuurders van anbi's declareren dan hoge kosten bij hun eigen stichting. "Niet het algemene belang van de anbi staat voorop maar het particuliere belang van de bestuurders om te kunnen (blijven) declareren staat voorop", stelt het ministerie van Financiën. Wijsenbeek kent geen praktijkvoorbeelden van 'leegdeclareren'. Hij benadrukt dat fondsen ook zelf verantwoordelijkheid nemen door transparantie en zelfregulering. Bij grote periodieke giften gaat de donatie in veel gevallen naar een zelf opgerichte anbi, blijkt uit het rapport. Van alle miljonairs die regelmatig donaties doen, deed 66 procent dat in 2017 aan een eigen anbi. Van miljonairs met een vermogen met meer dan 25 miljoen euro gold dat zelfs voor 94 procent. Dat veel van dit soort grote donateurs hiermee voorkomen dat ze belasting moeten betalen, blijkt ook uit het rapport. Van de 100 mensen die de hoogste giften aftrokken in hun belastingaangifte, lukte het in 2019 88 om hun belasting over inkomsten uit werk daarmee naar nul te krijgen. Sommigen lukte het zelfs om de hele inkomstenbelasting teniet te doen. De route is niet nieuw, maar de nieuwe cijfers geven wel een inkijkje in hoe populair de belastingconstructie is. Zo meldt de Belastingdienst ook dat het aantal geregistreerde anbi's tussen 2008 en 2020 gestegen is van 33.000 naar 45.000. Al kan dat ook komen doordat er veel normale goede doelen bij zijn gekomen. Of de belastingconstructie mag, hangt af van de invulling ervan. Uit een rapport dat staatssecretaris Van Rij in juni aan de Tweede Kamer aanbood, blijkt dat de kans op fraude bij anbi's aanzienlijk is. De onderzoekscommissie oordeelt dat het toezicht op de anbi's gebrekkig is. "Het is onbekend hoeveel fraude anbi's plegen omdat het anbi-team nauwelijks toekomt aan opsporing van fraude", schrijft de commissie. Het kabinet komt in het najaar met een reactie op de rapporten.||https://nos.nl/artikel/2440715-vermogenden-gebruiken-eigen-goede-doelen-als-belastingconstructie
2022-08-15||Vrachtwagen verliest lading vis bij Velsen, deel A22 urenlang dicht|| De A22 tussen Beverwijk en knooppunt IJmuiden is urenlang dicht geweest nadat een vrachtwagen zijn lading vis had verloren. Dat gebeurde na een botsing met een andere vrachtwagen. De volle breedte van de weg lag bezaaid met vis: Het ongeluk gebeurde rond het middaguur. Daarna was Rijkswaterstaat de rest van de dag bezig met opruimwerkzaamheden. Rond 21.30 uur was de weg weer vrij. Vanwege de opruimwerkzaamheden was ook de Velsertunnel richting Amsterdam en Haarlem dicht, schrijft NH Nieuws.||https://nos.nl/artikel/2440702-vrachtwagen-verliest-lading-vis-bij-velsen-deel-a22-urenlang-dicht
2022-08-15||Heide kleurt paars, maar 'jonge heide gaat het niet overleven'|| Van half augustus tot half september trekt het fenomeen menig natuurliefhebber: de bloeiende heide van bijvoorbeeld de Loenermark, de Posbank en het Gooi. Maar vanwege de aanhoudende droogte zullen veel jonge heideplanten afsterven, vrezen natuurbeheerders. Vanwege hun nog kleine wortels zijn de jonge plantjes, die eind vorig jaar of dit jaar zijn ontkiemd, extra kwetsbaar. "De jonge heide gaat het niet overleven", zegt hydroloog Wiebe Borren van Natuurmonumenten. Volgens hem kunnen heidegebieden daardoor minder snel herstellen van de vorige droge zomers, toen veel heideplanten het loodje legden. In sommige gebieden is daarna juist jonge heide tot ontwikkeling gekomen. Ondanks de sterfte kleuren veel heidegebieden momenteel echter 'gewoon' paars, zoals gebruikelijk in deze tijd van het jaar. Wel is de bloei dit jaar iets eerder ingezet, zegt Borren, en vallen hier en daar gaten vanwege de afgestorven jonge planten. "Maar de volwassen planten bloeien mooi. Die hebben de vorige jaren ook overleefd en zijn dus blijkbaar heel sterk." Deze heideplanten staan volop in bloei: Op sommige plekken is desondanks ook bruine of gele vegetatie te zien, zag onder meer Omroep Gelderland, die met een drone boven de Wezepsche Heide bij Zwolle vloog. "De heide ligt er een beetje aangeslagen bij", zegt boswachter Herman Heskamp tegen de regionale omroep. Ook op de Veluwe zag Heskamp de effecten van de droogte. "Ik zag daar op stukken helling ook al planten die helemaal bruin waren geworden. Het ziet er niet perfect uit." Vorige week maakten we deze video over onder meer de verdroogde heide: Ook hydroloog Borren is ondanks de huidige bloei niet gerust op de gevolgen van de droogte voor de heide, hoewel de problemen niet alleen door de droogte komen. "De sterfte van de eerdere jaren is waarschijnlijk ook het gevolg van overmatige stikstofdepositie, waardoor de heide achteruitgaat", legt hij uit. "De droogte deelt dan de laatste klap uit." Bovendien is de verdroogde heide niet het enige probleem in deze gebieden, zegt Borren. "Op de hoge zandgronden, waar zich veel heidegebieden bevinden, zijn vennen, poelen en beken drooggevallen. Daardoor hebben veel dieren nu geen plek meer om te overleven." Het gaat vooral om vissen, insecten en amfibieën als de kamsalamander en de rugstreeppad. "Die moeten het echt hebben van water, ook in de heidegebieden. Boswachters melden nu dat ze bijvoorbeeld stukken minder libellen en vlinders zien. Daar maken we ons grote zorgen over."||https://nos.nl/artikel/2440701-heide-kleurt-paars-maar-jonge-heide-gaat-het-niet-overleven
2022-08-15||Podcast De Dag: alles loopt vast in de asielopvang|| In Ter Apel sliepen afgelopen nacht zo'n 300 mensen buiten de hekken van het aanmeldcentrum. Het is er niet veilig en niet hygiënisch. En voor vluchtelingen met een verblijfstatus zijn er geen woningen beschikbaar. Gesprekken met gemeenten leiden vaak nergens toe. Daarom heeft het kabinet deze week voor het eerst een dwangmiddel ingezet: in het Twentse Albergen komt een asielzoekerscentrum zonder toestemming van de gemeente. In de podcast legt NOS-redacteur asielzaken Ellen Kamphorst uit hoe het zover heeft kunnen komen. Wat doet dit met het draagvlak voor asielopvang? En schrikt dit asielzoekers af? Een oplossing voor de asielcrisis lijkt ver weg. Reageren? Mail dedag@radio1.nl Deze aflevering van De Dag kun je hier beluisteren. Bevalt het? Vergeet je dan niet te abonneren! De Dag: elke werkdag twintig minuten verdieping bij één onderwerp uit het nieuws. Met het Oog op Morgen: elke dag een overzicht van het nieuws, een blik in de ochtendkranten en het betere journalistieke interview. Het Beste uit het Oog: iedere zaterdag selecteert de redactie van Met het Oog op Morgen de mooiste gesprekken van de afgelopen week. De Stemming van Vullings en Van der Wulp: elke vrijdag een nieuwe aflevering waarin de politieke week wordt doorgenomen. Gemaakt door NOS en EenVandaag. Lang verhaal kort: elke werkdag rond vijven één onderwerp, in 5 minuten. NOS op 3 vertelt je wat je moet weten over een actueel onderwerp om het nieuws erover beter te kunnen volgen.||https://nos.nl/artikel/2440699-podcast-de-dag-alles-loopt-vast-in-de-asielopvang
2022-08-15||Lichamen Oekraïense stad Roebizjne opgegraven voor waardige begrafenis|| In de Oekraïense stad Roebizjne zijn mensen bezig met het opgraven van inwoners die tijdens gevechten in de stad zijn omgekomen. De lichamen worden in doodskisten gelegd en herbegraven op kerkhoven, iets wat tot nu toe niet mogelijk was vanwege de hevige gevechten in het gebied. Roebizjne ligt in de oostelijke regio Loegansk, die sinds begin juli onder controle van de Russen staat. Voor de oorlog woonden er ongeveer 50.000 mensen. De mensen die tijdens de gevechten zijn gesneuveld, zijn vaak snel in ondiepe graven gelegd in bijvoorbeeld achtertuinen en grasvelden. Een van de slachtoffers in zo'n onofficieel graf is de moeder van de 48-jarige Lilia Aj-Talatini. Toen de Russische aanval in maart begon, kostte het Aj-Talatini tien dagen om het appartement van haar ouders te bereiken. Toen de vrouw eenmaal aankwam, lag haar moeder op sterven. "Haar handen waren blauw geworden, haar huid was grauw en ze had kringen onder haar ogen", zegt ze tegen persbureau Reuters. Nadat haar moeder was overleden, was het niet mogelijk om haar lichaam naar het kerkhof te brengen. Aj-Talatini en haar man hadden bovendien geen spades, waardoor een graf graven ook onmogelijk was. Uiteindelijk heeft het echtpaar het lichaam naar een kuil gebracht, terwijl er om hen heen nog hevig gevochten werd. Aj-Talatini's moeder wordt nu alsnog begraven op het kerkhof. Op de plek waar Aj-Talatini's moeder lag, zijn nog vijf andere lichamen geborgen. Volgens het bestuur van Loegansk, dat onder controle van Moskou staat, zijn er de afgelopen dagen 104 lichamen opgegraven in Roebizjne. "Veel van hen hebben wonden die zijn veroorzaakt door granaatscherven. En er zijn er ook een aantal met schotwonden", zegt een functionaris van de zelfverklaarde volksrepubliek, die het opgraven coördineert. Ze schat dat er in totaal zo'n 500 mensen in onofficiële graven liggen, verspreid door de stad. Een Russische forensisch expert zegt tegen Reuters dat dna-materiaal apart wordt bewaard, zodat identificatie van de lichamen op een later moment nog mogelijk is. De gevechten tussen Oekraïense en Russische troepen gaan ondertussen onverminderd door in het oosten en zuiden van Oekraïne. De Russen bestoken tientallen steden in het zuiden met hevige aanvallen, meldt het Oekraïense leger. In de regio Dnipro zouden daarbij zeker dertien doden en tientallen gewonden zijn gevallen. In het oosten van Oekraïne voeren de Russen hevige aanvallen uit om bepaalde steden in handen te krijgen. Het Oekraïense leger claimt dat de meeste aanvallen zonder succes waren. Het Britse ministerie van Defensie heeft een kaart gepubliceerd met de actuele situatie: Bij de zuidoostelijk gelegen stad Zaporizja ligt een grote kerncentrale al ruim een week onder vuur. Het Internationaal Atoomenergie Agentschap heeft gewaarschuwd om niet te schieten rond de energiecentrale, omdat een kernramp op de loer ligt. De kerncentrale is sinds maart in handen van de Russen. Rusland en Oekraïne geven elkaar de schuld van de beschietingen in de afgelopen dagen. De Oekraïense president Zelensky haalde vandaag uit naar de Russische militairen die volgens hem op de centrale schieten. "Elke Russische militair die op of vanuit de centrale schiet, wordt een speciaal doelwit voor onze inlichtingendienst en ons leger." Secretaris-generaal Guterres van de Verenigde Naties heeft opgeroepen tot een 'groene zone' bij de kerncentrale, een plek waar niet gevochten mag worden. De kerncentrale in Zaporizja is belangrijk voor Rusland: ||https://nos.nl/artikel/2440698-lichamen-oekraiense-stad-roebizjne-opgegraven-voor-waardige-begrafenis
2022-08-15||Spaanse dief steelt rugzak, gaat viral en wordt opgepakt|| Op het strand van Barcelona is een dief aangehouden die in het zicht van een televisieploeg een rugzak stal. De beelden werden online veel gedeeld, waardoor de lokale politie de dief kon opsporen. Hij werd gisteren opgepakt. De roof werd zaterdagmiddag gefilmd door de Spaanse omroep TVE. Te zien is dat ze op het strand Sant Miquel een bezoeker interviewen, die uitgebreid spreekt over het strand en de temperatuur van het zeewater. "Het strand is mooi en schoon en het water is fris", zegt de man. Maar linksachter de geïnterviewde man is ook te zien hoe een andere toerist een zwarte rugzak achterlaat en kort wegloopt. Een paar seconden later komt van de rechterkant een man aangelopen die zonder aarzelen de rugzak steelt. De toerist keert snel terug en vraagt zich hardop af waar zijn tas is gebleven. Hij wordt gerustgesteld door een meisje met een surfplank, dat in de gaten heeft dat de hele gebeurtenis is gefilmd. Opmerkelijk is dat de filmploeg en geïnterviewde badgast aanvankelijk doorgaan met het gesprek alsof er niets gebeurt. De meeste berovingen in Spanje vinden plaats in Barcelona, ongeveer 200 per dag. Met name in het gebied rond de wereldberoemde Ramblas en op de stranden worden toeristen bestolen.||https://nos.nl/artikel/2440697-spaanse-dief-steelt-rugzak-gaat-viral-en-wordt-opgepakt
2022-08-15||Servicepunt Rode Kruis Ter Apel voorlopig dicht na vechtpartij|| Het Rode Kruis heeft het servicepunt bij het aanmeldcentrum voor asielzoekers in Ter Apel per direct gesloten. Aanleiding is de vechtpartij tussen asielzoekers gisteren, buiten voor de poort. Volgens de noodhulporganisatie is de sluiting tijdelijk. "We doen daar zinvol werk, maar voor ons staat voorop dat onze vrijwilligers veilig hun werk kunnen doen. We zijn nu met het COA en de politie in overleg over hoe het nu verder moet", zegt een woordvoerder bij RTV Noord. "We hopen wel zo snel mogelijk weer open te kunnen."  Het servicepunt werd begin deze maand opgezet. Het is bedoeld voor asielzoekers die buiten voor de poort moeten wachten zolang ze niet terechtkunnen in het aanmeldcentrum voor hun eerste registratie. Dagelijks beantwoordt het Rode Kruis ruim 150 vragen. Die zijn van allerlei aard, zegt de woordvoerder. "Het kan van alles zijn: bijvoorbeeld mensen die vragen om een flesje water, een contactpunt voor een telefoonoplader of een blaarpleister." Bij het aanmeldcentrum is het al maandenlang overvol. Er is daardoor geregeld geen opvangplek voor mensen die hun aanmeldprocedure moeten doorlopen. Ook vannacht moesten mensen buiten slapen. In deze video wordt uitgelegd waarom het al maanden chaos is bij het aanmeldcentrum:||https://nos.nl/artikel/2440696-servicepunt-rode-kruis-ter-apel-voorlopig-dicht-na-vechtpartij
2022-08-15||Aung San Suu Kyi weer veroordeeld, nu zes jaar cel erbij wegens corruptie|| Een rechtbank in Myanmar heeft de gevangen oppositieleider Aung San Suu Kyi nog eens tot zes jaar gevangenisstraf veroordeeld voor vier gevallen van corruptie. Dit vonnis is het nieuwste in een reeks van rechtszaken tegen Suu Kyi. Er zijn in minimaal achttien aanklachten tegen de 77-jarige Nobelprijswinnaar ingediend die gezamenlijk kunnen uitkomen op een gevangenisstraf van 190 jaar. De politica was al veroordeeld tot 11 jaar gevangenisstraf wegens opruiing en andere aanklachten. Suu Kyi was de winnaar van verkiezingen in het land, maar werd op 1 februari 2021 vastgezet door het leger. Volgens het leger had haar partij bij de verkiezingen eind 2020 fraude gepleegd, al was volgens internationale waarnemers daarvan geen sprake. Het gezamenlijke vonnis vandaag in vier afzonderlijke corruptiezaken werd achter gesloten deuren uitgesproken. Media of publiek kregen geen toegang en de advocaten van Suu Kyi mochten vanwege een spreekverbod geen informatie vrijgeven. Suu Kyi werd ervan beschuldigd misbruik te hebben gemaakt van haar positie om grond te huren beneden de marktprijs en een woning te hebben gebouwd met donaties die bedoeld waren voor liefdadigheid. Ze kreeg straffen van drie jaar voor elk van de vier aanklachten, maar kan drie daarvan gelijktijdig uitzitten, waardoor ze in totaal zes jaar gevangenisstraf krijgt. Suu Kyi ontkent alle beschuldigingen. Haar advocaten gaan waarschijnlijk in beroep. Analisten zeggen dat het leger de aanklachten tegen Suu Kyi en haar bondgenoten gebruikt om de machtsgreep te legitimeren en haar uit de politiek te verwijderen voordat het leger een verkiezing houdt. Die wordt volgend jaar gehouden als het leger zijn beloftes nakomt. Suu Kyi zit sinds juni in een isoleercel. Bijna anderhalf jaar nadat ze onder huisarrest werd geplaatst, werd ze overgebracht naar een gevangenis in hoofdstad Naypyidaw. Sinds de staatsgreep vorig jaar woedt er in Myanmar een burgeroorlog tussen het leger en meerdere rebellengroeperingen. In de nasleep van de coup zijn naar schatting zeker 14.000 inwoners van het land gearresteerd wegens verzet tegen de militaire machthebbers. Duizenden van hen zitten nog vast. In juli maakte het militaire regime van Myanmar bekend vier prodemocratische activisten te hebben geëxecuteerd, onder wie een partijgenoot van Suu Kyi. Het was voor het eerst in decennia dat de doodstraf in het Zuidoost-Aziatische land is voltrokken. De vier mannen werden in januari ter dood veroordeeld. Hun proces vond achter gesloten deuren plaats.||https://nos.nl/artikel/2440690-aung-san-suu-kyi-weer-veroordeeld-nu-zes-jaar-cel-erbij-wegens-corruptie
2022-08-15||Rechtbank Den Haag doet op 17 november uitspraak in zaak-MH17|| De rechtbank Den Haag doet op 17 november uitspraak in het proces rond het neerhalen van vlucht MH17. Bij de ramp met het toestel van Malaysia Airlines kwamen op 17 juli 2014 in het oosten van Oekraïne alle 298 inzittenden om het leven, onder wie 196 Nederlanders. Het proces begon op 9 maart 2020, nadat het internationaal onderzoeksteam JIT jarenlang bewijs had verzameld. Uiteindelijk werden er vier verdachten aangeklaagd, drie Russen en een Oekraïner: De vier zouden verantwoordelijk zijn voor het neerschieten van het passagiersvliegtuig. Het Openbaar Ministerie eiste in december 2021 een levenslange gevangenisstraf tegen de vier verdachten, die zelf niet aanwezig waren op de tientallen zittingsdagen. "De verdachten hebben allesvernietigend, planmatig en onverschillig geweld gebruikt", zeiden de officieren van justitie destijds. "De inzittenden zijn op brute wijze uit het leven gerukt. De levens van duizenden nabestaanden zijn getekend of zelfs verwoest." De verdachten hadden destijds sleutelposities binnen de rebellengroepen die vochten in het oosten van Oekraïne, de plek waar het vliegtuig neerstortte. Volgens het OM hebben zij de raketinstallatie besteld waarmee vlucht MH17 is neergeschoten. Zij regelden het transport van en naar Rusland en waren verantwoordelijk voor de inzet van het wapen, zegt justitie. Zo spraken de officieren in december de eis uit: Van de vier verdachten heeft enkel Poelatov zich voor de rechtbank laten verdedigen door advocaten. Op de laatste zittingsdag in juni uitte hij in een videoboodschap ferme kritiek op het Openbaar Ministerie. "Het OM heeft niet het doel de waarheid te achterhalen, maar om hoe dan ook een veroordeling te bereiken", sprak hij. Volgens de voormalige rebellencommandant heeft het OM tegenstrijdige getuigenverklaringen selectief gebruikt en belangrijke informatie achtergehouden. Verklaringen van deskundigen noemde hij "onprofessioneel en onjuist". De verdediging noemde het onderzoek eerder al te eenzijdig. De advocaten zeggen dat niet vaststaat dat MH17 met een Russische Buk-raket is geraakt en stellen dat Poelatov er geen enkele bemoeienis mee had. De verdachten blijven vermoedelijk in Rusland, omdat Moskou ze niet heeft willen uitleveren. Daarom wordt de rechtszaak zonder hen behandeld. Nieuwsuur en NOS op 3 publiceerden eerder afgeluisterde telefoongesprekken, die waren ook te horen in de rechtbank:||https://nos.nl/artikel/2440684-rechtbank-den-haag-doet-op-17-november-uitspraak-in-zaak-mh17
2022-08-15||Noorse brug ingestort, twee bestuurders gered|| In het zuiden van Noorwegen is vanochtend een houten brug ingestort. Een auto die op dat moment over de brug reed, raakte te water. Een vrachtwagen kwam in vrijwel verticale positie op een ingestort deel van de brug te staan. Hulpdiensten wisten de vrachtwagenchauffeur met een helikopter van de ingestorte brug af te tillen. De automobilist die met zijn voertuig in het water terechtkwam, wist zelf uit de auto te komen. Volgens de politie maken de bestuurders het naar omstandigheden goed: De 150 meter lange brug loopt over de rivier de Gudbrandsdalslaagen naar het plaatsje Tretten. De houten brug werd in 2012 geopend en is volgens de Noorse Automobiel Federatie vorig jaar nog geïnspecteerd. De organisatie maakt zich nu zorgen over soortgelijke bruggen in het land. De burgemeester van de regio is met stomheid geslagen. "Het is catastrofaal en totaal onwerkelijk", zegt Jon Halvor Midtmageli tegen de Noorse krant Dagbladet. "Het is een relatief nieuwe brug." Volgens de burgemeester is de brug compleet verwoest. De oorzaak moet nog worden onderzocht.||https://nos.nl/artikel/2440676-noorse-brug-ingestort-twee-bestuurders-gered
2022-08-15||Man (21) opgepakt na plofkraak op juwelier in Oud-Beijerland|| De politie heeft in Oud-Beijerland een 21-jarige man opgepakt die mogelijk betrokken was bij een plofkraak op een juwelier vannacht. Hij vluchtte na de kraak op een scooter en werd niet veel later aangehouden. Volgens Michel Bijland, de eigenaar van de zaak, is het een bekende van de politie. Hij denkt dat de 21-jarige afgelopen maart bij zijn winkel heeft ingebroken, zegt hij bij de regionale omroep Rijnmond. Hij trekt die conclusie na het zien van eigen bewakingsbeelden. Door de klap ligt de gevel aan diggelen en is het een ravage in de winkel. "Ik ben hiervan nog niet bijgekomen", zegt Bijland terwijl hij de scherven en gevallen ringen opveegt. "Wat moet ik erop zeggen?" Ook ruiten van omliggende panden sneuvelden door de knal. "Ik schrok me dood", zegt een buurtbewoner bij de regionale omroep. "Ik keek naar buiten en zag de dader uit de winkel lopen en toen wegrijden op een scooter." Of en wat er precies is buitgemaakt na de plofkraak, is nog onduidelijk. De politie heeft ook een deel van de Oostdijk in Oud-Beijerland afgesloten. Mogelijk is daar iets op straat gevonden.||https://nos.nl/artikel/2440675-man-21-opgepakt-na-plofkraak-op-juwelier-in-oud-beijerland
2022-08-15||Game of Thrones-prequel bijna op tv: 'Ik hoop dat ik blijf leven'|| Geen Jon Snow, Tyrion of koningin Cersei meer, maar wel paleisintriges, lust, geweld - en draken. Veel meer draken. Over een week start House of the Dragon, de langverwachte prequel van Game of Thrones. De serie op de streamingdienst HBO Max moet een hernieuwde kennismaking worden met het continent Westeros, na het dramatisch slecht ontvangen laatste seizoen van de originele serie. Showrunner Ryan Condal, die als creatief hoofd de leiding heeft over de tv-serie, wil vooral zijn eigen verhaal vertellen, zei hij afgelopen donderdag tegen de NOS bij de Europese première in Amsterdam. "Je moet nooit in het defensief beginnen als je iets creëert. We willen iets maken wat mensen willen zien en dat recht doet aan de originele serie, maar ook een nieuw verhaal vertelt. Als het oude wijn in nieuwe zakken is, heeft men dat door." "Je moet het achter je laten", beaamt ook acteur Steve Toussaint. "Fans hadden hun mening over hoe de andere show eindigde, maar wij kunnen alleen ons eigen werk doen. En dan mag iedereen zijn eigen mening erover hebben, al hoop ik natuurlijk dat men het geslaagd vindt." Condal was al fan van de boeken, actrices Alcock en Carey laten zich verrassen: House of the Dragon vertelt de familiestrijd die losbreekt als een duidelijke opvolger ontbreekt voor koning Viserys I, gespeeld door Paddy Considine, bekend uit Peaky Blinders. Zijn broer Daemon (Matt Smith uit The Crown) geldt als troonpretendent, maar tegen de gebruiken in kiest de koning zijn dochter en begint een bloedige burgeroorlog. "Ze zet vraagtekens bij de structuren waarin ze is opgegroeid, waarin ze blind de macht van de mannen accepteerde", zegt actrice Emma D'Arcy over haar rol als kroonprinses. "Ze is erg goed in het manipuleren van mannen, wat een basisvaardigheid is als je de macht wilt houden." "De relaties kunnen snel veranderen", vult Emily Carey aan, jeugdvriendin van de prinses in de serie. "In het begin zijn het hartsvriendinnen, maar die relatie wordt tot het uiterste gedreven door de keuzes van mannen om hen heen." Door die intieme relaties en het onafwendbare verraad ervan staat er in deze serie meer op het spel, meent Toussaint. "Het is al wat om als Stark tegen een Lannister te vechten, maar heel iets anders om als de ene tak van de familie tegen de andere te vechten. Dat brengt nog meer ellende." Wat misschien helpt de oude serie te vergeten is dat House of the Dragon radicaal breekt met de bekende verhaallijnen, doordat het zich ruim anderhalve eeuw eerder afspeelt. Zo speelt Toussaint de tot nu toe nauwelijks bekende zeevaarder Corlys Velaryon. "Dat betekent dat je iets kunt maken zonder dat er al verwachtingen zijn. Als iemand het liefdeskind van Jon Snow en Daenerys Targaryen had gespeeld, dan zou dat verwachtingen hebben gewekt omdat we de ouders kennen. Maar nu is het een onbeschreven blad." Voor Condal voegt de nieuwe serie desalniettemin wel wat toe aan de oude, omdat het de Targaryen-dynastie toont op het hoogtepunt van zijn macht. "Het is alsof koning Arthur nog aan de Ronde Tafel zit in Camelot. Dat resoneert door in Game of Thrones: dit is de grootsheid die Daenerys probeerde terug te winnen." Trailer van de serie: Voorzichtig wordt de nieuwe kroonprinses Rhaenyra al vergeleken met dat hoofdpersonage uit de vorige serie. Geen belediging, vindt actrice Milly Alcock, die de koningsdochter in haar jongere jaren speelt. "Wie wil er niet met Emilia Clarke worden vergeleken?", lacht ze. "Het zijn twee sterke vrouwen, die allebei achtergesteld worden door opvattingen die men over hen heeft." Ze heeft zich nog niet verdiept in hoe haar verhaallijn zich ontwikkelt als D'Arcy de rol van de volwassen prinses overneemt. "We kregen geen scripts waar we niet in meespelen, dus ik tast volledig in het duister. Ik ben heel benieuwd om te zien hoe het afloopt." Toussaint heeft ook de verleiding weerstaan om het bronmateriaal voor de serie na te lezen, G.R.R. Martins Fire and blood. "Ik wacht gewoon scripts af en hoop dat ik wat te doen heb", lacht hij breed. "En dat ik blijf leven."||https://nos.nl/artikel/2440671-game-of-thrones-prequel-bijna-op-tv-ik-hoop-dat-ik-blijf-leven
2022-08-15||Japan herdenkt capitulatie WO II zonder excuses, kritiek over tempelbezoek|| Bij de Japanse herdenking van de capitulatie in de Tweede Wereldoorlog, vandaag 77 jaar geleden, zijn excuses uitgebleven aan de slachtoffers van de Japanse agressie in de oorlog. In een sobere ceremonie zei premier Kishida dat Japan "zal vasthouden aan het besluit om de tragedie van de oorlog nooit te herhalen". Hiermee volgde hij het voorbeeld van de vermoorde oud-leider Shinzo Abe, die vanaf 2013 stopte met het erkennen van de Japanse oorlogsmisdaden of met het verontschuldigen in zijn toespraken op 15 augustus. Daarmee schrapte hij een traditie die in 1995 was begonnen. Kishida's toespraak ging grotendeels over de geleden schade op eigen bodem, zoals de atoombommen op Hiroshima en Nagasaki en de bloedige gevechten op Okinawa. Hij zei ook dat de vrede en welvaart in Japan te danken zijn aan het lijden en de offers van degenen die in de oorlog zijn omgekomen. In tegenstelling tot Abe bezocht zijn opvolger Kishida niet de Yasukuni-tempel waar oorlogsslachtoffers worden herdacht. Die tempel is omstreden omdat er naast miljoenen slachtoffers ook veertien veroordeelde oorlogscriminelen uit de Tweede Wereldoorlog gememoreerd worden. Wel stuurde Kishida een religieus ornament naar de tempel. Drie Japanse ministers bezochten de tempel wel, een besluit waarop China en Zuid-Korea kritiek hadden. "De Koreaanse regering dringt er bij de verantwoordelijke mensen van Japan op aan om de geschiedenis onder ogen te zien en nederige en oprechte reflectie op het verleden te tonen", zei een woordvoerder van het ministerie van Buitenlandse Zaken van Zuid-Korea. De Chinese woordvoerder van Buitenlandse zaken zei woorden van gelijke strekking. Hij drong er bij Japan op aan "diep na te denken over zijn geschiedenis van agressie". De woordvoerder drong er bij Japan op aan "relevante kwesties op de juiste manier met verantwoordelijkheidsgevoel aan te pakken en het vertrouwen van zijn Aziatische buren en de internationale gemeenschap te winnen door middel van concrete acties." Vanavond vindt de Nationale Herdenking 15 augustus 1945 plaats in Den Haag, waar alle slachtoffers van de Japanse bezetting van voormalig Nederlands-Indië herdacht worden. Gisteren stapte Hans Moll, de voorzitter van Federatie Indische Nederlanders (FIN), op uit onvrede over de prominente rol die de ambassadeur van de Indonesië krijgt bij de herdenking. Hij legt na premier Rutte een krans.  Indonesië moet volgens de FIN eerst excuses maken voor "de betrokkenheid van Indonesië bij de bersiap", de periode na de oorlog waarin Indonesische vrijheidsstrijders vochten voor onafhankelijkheid. Volgens de FIN "ontkent, bagatelliseert of vergoelijkt Indonesië haar rol tot op de dag van vandaag" en worden "Indonesische oorlogsmisdadigers ieder jaar in Indonesië als helden geëerd".||https://nos.nl/artikel/2440662-japan-herdenkt-capitulatie-wo-ii-zonder-excuses-kritiek-over-tempelbezoek
2022-08-15||Zeeuw laat paarden loslopen door centrum, tot ongenoegen van gemeente|| In het Zeeuwse Colijnsplaat is het al jaren een vertrouwd gezicht: Marinus van Damme die zijn paarden los laat lopen door het dorp. Niet iedereen is daar blij mee en ook de gemeente ziet het liever anders. Van Damme loopt al een jaar of zes met zijn paarden Norbert en Mandy door het dorp. Hij haalt ze op uit hun weitje, doet ze een halster om en gaat met ze op stap. De paarden lopen en hij fietst mee. Dwars door de Voorstraat, langs de winkels en de terrassen. "Een hele dag in de wei staan, is natuurlijk niet leuk", zegt de paardenliefhebber bij Omroep Zeeland. "Vaak zitten we hier op een bankje te kletsen en staan de paarden daar gewoon los. En als ze het beu zijn, gaan we naar huis. Als Norbert het wil, dan gaan we. Hij bepaalt." Mandy en Norbert krijgen onderweg knuffels van voorbijgangers, soms vraagt iemand of hij mee mag rijden op de rug van een paard. En dat mag altijd. Enige tijd geleden stoorden boa's zich aan de gewoonte en kreeg Van Damme meerdere aanmaningen van de gemeente Noord-Beveland. Zijn paarden mogen "vanwege de verkeersveiligheid" niet los door de gemeente lopen. "Het blijven immers dieren die impulsief kunnen reageren op prikkels uit de omgeving." "Ik vind het onverantwoordelijk", zegt ook een voorbijganger bij de regionale omroep. "Wat als zo'n paard over iemand heen loopt over het strand? Wat als er iemand gewond raakt?" Zijn vrouw vult aan: "Het mág niet. En dat weet hij. Maar hij blijft het gewoon doen." Van Damme piekert er inderdaad niet over om Mandy en Norbert aan te lijnen. "Het is juist veel gevaarlijker om ze vast te houden. Als ze dan schrikken, gaan ze de lucht in. Dan steigeren ze. Nu doen ze een paar stapjes en zijn ze weer rustig." Het is volgens hem dan ook nooit tot ongelukken of vervelende situaties gekomen. "Mandy kan wel chagrijnig zijn", lacht Van Damme. "Als je in haar wei komt als vreemde, dan bestormt ze je. Maar hier in het dorp is ze rustig. En gebeurt er niks. Ze volgen mij gewoon." Het is niet bekend of de gemeente Noord-Beveland van plan is vervolgstappen te ondernemen tegen de paardeneigenaar.||https://nos.nl/artikel/2440661-zeeuw-laat-paarden-loslopen-door-centrum-tot-ongenoegen-van-gemeente
2022-08-15||Droogte haalt oeroude boomstronken in Fries meer boven water|| In het Friese Klaarkampstermeer zijn door de aanhoudende droogte oeroude boomstronken boven water gekomen. De bomen zijn zeker tussen de 10.000 en 15.000 jaar oud. Het zijn volgens Staatsbosbeheer overblijfselen van een bos dat ontstond na de laatste ijstijd. Boswachter Gjerryt Hoekstra is verguld met de bijzondere vondst. "Dat je de hand daar nu op kunt leggen, dat is heel bijzonder. "Het komt uit een periode dat ook de eerste mensen in deze regio kwamen", vertelt hij bij Omrop Fryslân: "Deze stammen zijn een overblijfsel van een tijd waarin Fryslân was bedekt met open dennenbos. Dat was in de periode na de laatste ijstijd, zo'n 15.000 jaar geleden." Doordat de boomstronken normaal gesproken in het water liggen, komt er geen zuurstof bij. Daardoor zijn ze mooi bewaard gebleven. Het is niet bekend wat de huidige blootstelling aan zuurstof betekent voor de stronken.||https://nos.nl/artikel/2440659-droogte-haalt-oeroude-boomstronken-in-fries-meer-boven-water
2022-08-15||Politieke rel Australië: oud-premier Morrison ook stiekem drie keer minister || De vorige premier van Australië, Scott Morrison, heeft zichzelf in het geheim diverse ministeriële bevoegdheden gegeven. Tijdens de coronapandemie waren - zonder dat zijn eigen belangrijke kabinetsleden het wisten - sommige ministersposten dubbel bezet. Dat heeft de huidige premier Anthony Albanese bevestigd na onthullingen in een nieuw boek van twee journalisten. In de praktijk hield dat in dat Morrison (van de Liberal Party) besluiten kon nemen die langs de zittende ministers heen gingen. Zo werd hij minister van Grondstoffen en hield hij een project tegen waarbij op zee naar gas zou worden geboord. Dat terwijl de oorspronkelijke minister Pitt (van coalitiepartner de National Party) juist vóór de boringen was. Ook kreeg Morrison stiekem de posten van Volksgezondheid en Financiën. Toenmalig minister Mathias Cormann van Financiën - partijgenoot van Morrison - laat weten dat hij niet op de hoogte was van die constructie. Premier Albanese (Labor) haalde vanochtend uit naar de werkwijze van Morrison. "Dit zijn dingen die we belachelijk zouden maken als ze in een niet-democratisch land gebeurden." Volgens Albanese was er een soort schaduwregering actief die in het geheim aan de touwtjes trok. "Dit was centralisatie van de macht door de vorige premier. Dit is niet zomaar een lokale voetbalclub. Dit is de regering van Australië, die het volk onwetend hield over de verdeling van de ministeriële verantwoordelijkheden." Albanese heeft nu juridisch advies gevraagd over de zaak. De woordvoerder van de gouverneur-generaal van het land, verantwoordelijk voor de beëdiging van ministers, zegt dat de gang van zaken legaal was. "Het is niet ongewoon voor ministers om ook andere posten te bekleden. Het is aan de regering zelf om daar al dan niet over te communiceren." Volgens de woordvoerder was Morrison benoemd als extra minister van Volksgezondheid om te voorkomen dat de macht tijdens de pandemie bij één persoon kwam te liggen, in een tijd waarin de regering extra bevoegdheden kreeg om corona te bestrijden. Voor de benoeming op de andere posten is geen verklaring gegeven. Morrison zelf heeft nog niet gereageerd.||https://nos.nl/artikel/2440658-politieke-rel-australie-oud-premier-morrison-ook-stiekem-drie-keer-minister
2022-08-15||Gratis tampons en maandverband nu verplicht in Schotland|| In Schotland is vanaf vandaag een wet van kracht die tampons en maandverband gratis maakt voor wie zich de producten niet kan veroorloven. Het is het eerste land ter wereld dat een dergelijke wet tegen menstruatiearmoede heeft. In de praktijk betekent de wet dat onderwijsinstellingen en lokale overheden de menstruatieproducten gratis moeten aanbieden. Op scholen in Schotland gebeurde dat al een aantal jaar, maar de Period Products Act maakt kosteloze tampons en maandverband op meer plekken beschikbaar. De wet werd in 2020 aangenomen door het Schotse parlement. Sindsdien is gewerkt aan de praktische uitvoering. Volgens de BBC is er omgerekend zo'n 31 miljoen euro geïnvesteerd om de producten in openbare gebouwen aan te bieden. De Schotse minister voor sociale rechtvaardigheid Shona Robison zegt tegen de BBC trots te zijn dat de Schotse overheid de eerste ter wereld is met een dergelijke wet. "Dit is heel belangrijk, juist nu mensen moeilijke keuzes moeten maken vanwege de sterk gestegen kosten voor levensonderhoud." Ook in andere landen worden tampons en maandverband met name op scholen gratis uitgedeeld. Dat gebeurt bijvoorbeeld in Nieuw-Zeeland, Engeland, Botswana en verschillende Amerikaanse en Australische staten. Ook Kenia, dat in 2018 als eerste land ter wereld de belasting op menstruatieproducten afschafte, geeft meisjes op openbare scholen gratis maandverband. Wereldwijd krijgen volgens de Wereldbank 500 miljoen meisjes en vrouwen met menstruatiearmoede te maken. Uit onderzoek van non-profitorganisatie Plan International blijkt dat in Nederland gemiddeld 1 op de 10 meisjes en vrouwen geen geld heeft om iedere maand tampons of maandverband te kopen. Gratis tampons of maandverband zijn in ons land echter niet op grote schaal beschikbaar. Eerder vertelde Astrid (volledige naam bij redactie bekend) al over hoe moeilijk het voor haar was om aan deze sanitaire producten te komen. Astrid leefde jaren rond de armoedegrens. "Dan gebruikte ik dubbelgevouwen wc-papier in plaats van maandverband. Als je een zware menstruatie hebt, heb je meer producten nodig en dat kost veel geld. Soms gebruikte ik twee verbandjes, en dan verschoonde ik alleen de voorste." Dankzij een gezamenlijk inkomen verdient Astrid nu iets meer, maar nog leeft zij met haar gezin vlak boven de armoedegrens. "Als ik nu boodschappen ga doen, probeer ik steeds één pakje mee te nemen zodat ik een voorraadje aanleg. Haar dochter menstrueert nu ook, en dan gaat het best hard, vertelt ze. "Maar ik zorg ervoor dat mijn dochter altijd iets heeft. Ik kan het niet maken om haar zonder producten naar school te sturen."||https://nos.nl/artikel/2440655-gratis-tampons-en-maandverband-nu-verplicht-in-schotland
2022-08-15||Iran: Salman Rushdie heeft aanval aan zichzelf te wijten|| Iran vindt dat de aanval op Salman Rushdie zijn eigen schuld was. De Brits-Indiase schrijver werd afgelopen vrijdag neergestoken bij een lezing in de staat New York. "De vrijheid van meningsuiting rechtvaardigt niet het beledigen van een religie", aldus de woordvoerder van het Iraanse ministerie van Buitenlandse Zaken. Het is voor het eerst dat het regime in Teheran direct ingaat op de aanval. "Salman Rushdie stelde zichzelf bloot aan de woede van het volk door islamitische heiligheden te beledigen en de rode lijn van 1,5 miljard moslims te overschrijden", vervolgt de woordvoerder. Iran houdt ook de mensen die Rushdie steunen verantwoordelijk voor de aanval. Door de publicatie van Rushdies boek De Duivelsverzen in 1988 haalde hij zich de woede van de strenggelovige moslims op de hals. De Iraanse ayatollah Khomeini verklaarde de schrijver een jaar later vogelvrij. Vanwege de uitspraak van de ayatollah zat Rusdie jarenlang ondergedoken en werd hij zwaar beveiligd. Daarna leefde hij zijn leven in relatieve vrijheid en werd zijn beveiliging afgeschaald. Hij zou geen lijfwacht meer hebben. De 24-jarige man die werd opgepakt na de aanval sprak op sociale media zijn sympathie uit voor sjiitisch extremisme. De woordvoerder zegt dat Iran geen informatie heeft over de opgepakte verdachte, los van wat er in de media verscheen. "Niemand heeft het recht om Iran hiervan te beschuldigen." Deze video beschrijft de gebeurtenissen die volgden op de publicatie van De Duivelsversen:  De man die naast Rushdie stond toen hij vrijdag werd aangevallen, Henry Reese, zegt dat de aanslag in eerste instantie op een slechte grap leek. "Het was onrealistisch. Pas toen ik bloed zag, werd het echt", vertelt hij tegen CNN. Reese roept iedereen op om de vrijheid van meningsuiting onvoorwaardelijk te steunen. "Als lezers zouden we deze week allemaal een boek van Salman Rushdie moeten kopen en lezen." De voorzitter van het instituut waar Rushdie vrijdag zou spreken, veroordeelt de aanval tegenover Politico. "Het was een daad van geweld, een daad van haat en een schending van wat we altijd het meest hebben gekoesterd: veiligheid en rust en ons vermogen om dialoog te voeren. Zelfs als het over zware onderwerpen gaat." Rushdie werd bij de aanval drie keer in zijn nek gestoken en vier keer in zijn buik. Ook werd hij in zijn rechteroog en zijn borst geraakt. De schrijver werd met een helikopter naar het ziekenhuis vervoerd. Inmiddels is hij van de beademing af en aanspreekbaar. Zijn zoon zei gisteren in een verklaring "extreem opgelucht" te zijn dat zijn vader van de beademing af is en inmiddels weer wat gezegd heeft. "Ondanks dat zijn verwondingen zwaar zijn, is zijn gevoel voor humor onaangetast." Hij is Iedereen dankbaar die zijn vader verdedigde tijdens de aanval en eerste hulp verleende. Verder vraagt hij privacy terwijl de familie Rushdie bijstaat in de komende tijd. De 24-jarige verdachte is afgelopen weekend voorgeleid aan de rechter en aangeklaagd voor poging tot doodslag en geweldpleging. Deze Hadi Matar hield vol onschuldig te zijn.||https://nos.nl/artikel/2440652-iran-salman-rushdie-heeft-aanval-aan-zichzelf-te-wijten
2022-08-15||China verbolgen om tweede bezoek VS aan Taiwan, opnieuw militaire oefeningen|| Het Chinese leger zegt dat het vandaag opnieuw militaire oefeningen heeft uitgevoerd rondom Taiwan, in reactie op "politieke spelletjes" van de Verenigde Staten en Taiwan. De oefeningen volgen op een tweede bezoek in korte tijd van een Amerikaanse delegatie aan het eiland. Gisteren kwamen vijf leden van het Amerikaanse Congres aan in de Taiwanese hoofdstad Taipei, waar ze vandaag onder anderen president Tsai Ing-wen hebben ontmoet. Het bezoek, dat vooraf niet officieel was aangekondigd, is opnieuw een doorn in het oog van China, dat Taiwan ziet als afvallige provincie. Het ministerie van Defensie zegt dat de Amerikanen met hun bezoek "hun ware gezicht" laten zien als "bedreiger van de vrede en stabiliteit" in de regio. De Chinese ambassade in Washington zegt dat China iedere vorm van officiële banden tussen de VS en Taiwan afkeurt. Op Twitter had een woordvoerder al tegenmaatregelen aangekondigd als reactie op de "Amerikaanse provocaties". Volgens hem ligt de verantwoordelijkheid voor de huidige spanningen rondom Taiwan volledig bij de Amerikanen. Volgens het Taiwanese ministerie van Defensie zijn er vandaag vijftien Chinese vliegtuigen over de middellijn in de Straat van Taiwan gevlogen, de officieuze grens tussen China en Taiwan. China erkent die grens overigens niet. De delegatie van het Amerikaanse Congres bestaat uit drie leden van de Democratische partij en twee Republikeinen. Hun bezoek aan Taiwan is onderdeel van een grotere reis door de regio. De delegatie werd verwelkomd door de Taiwanese diplomaat Douglas Yu-tien Hsu: In Taiwan praten de vijf met lokale bestuurders en bedrijven over onder meer de relatie tussen de VS en Taiwan, regionale veiligheid en handel. Een woordvoerder van een van de Congresleden zegt dat het bezoek de Amerikaanse steun aan Taiwan onderstreept en de stabiliteit en vrede in de Straat van Taiwan bevordert. De trip van de Amerikaanse Congresleden komt zo'n twee weken na het veelbesproken bezoek van de voorzitter van het Huis van Afgevaardigden, Nancy Pelosi. De Amerikaanse toppoliticus deed het land begin augustus aan tijdens een reis door Azië en ontmoette daarbij onder anderen president Ing-wen en de vicevoorzitter van het parlement. Pelosi benadrukte tijdens haar bezoek dat het zelfbeschikkingsrecht van Taiwan een belangrijk speerpunt is van de Amerikaanse buitenlandpolitiek. Ook maakte ze duidelijk dat de democratie van het land in haar ogen wordt bedreigd door China. Het bezoek van de toppoliticus leidde tot woede in Peking, dat ieder westers bezoek aan Taiwan beschouwt als steun voor de onafhankelijkheidsbeweging op het eiland. China voerde in de periode na het bezoek al op grote schaal militaire oefeningen uit rond Taiwan. Daarbij werden onder meer raketten afgeschoten over het eiland. Ook zouden Chinese schepen en vliegtuigen de middellijn in de Straat van Taiwan zijn gepasseerd, de officieuze grens tussen China en Taiwan. Waar draait het conflict rond Taiwan om? Een korte uitleg:||https://nos.nl/artikel/2440651-china-verbolgen-om-tweede-bezoek-vs-aan-taiwan-opnieuw-militaire-oefeningen
2022-08-15||Brand bij autobedrijf in Brabant, auto beklad met logo Extinction Rebellion|| Bij een autobedrijf in Nuland (Noord-Brabant) is vannacht brand ontstaan. Op het terrein voor het bedrijf brandden zo'n zes auto's uit. Ook de voorgevel van het gebouw is flink beschadigd. Op een auto is het logo van milieuactiegroep Extinction Rebellion achtergelaten: Dat gebeurde eerder ook bij een soortgelijke brand in Eindhoven, schrijft Omroep Brabant. Daar gingen drie auto's in vlammen op. De brand sloeg toen over naar enkele huizen. Op die huizen waren eveneens de symbolen van de actiegroep gespoten. De milieugroep nam toen met klem afstand van de bekladdingen en de autobranden. Volgens de actiegroep zijn acties van Extinction Rebellion vreedzaam en nooit tegen individuele burgers gericht. Ook vandaag zegt Extinction Rebellion niks van de actie te weten. "We leven mee met de ondernemer die dit is overkomen en hopen dat de verantwoordelijken snel worden gevonden", aldus een woordvoerder.||https://nos.nl/artikel/2440646-brand-bij-autobedrijf-in-brabant-auto-beklad-met-logo-extinction-rebellion
2022-08-15||Ruzie loopt uit op fataal steekincident in Wijlre, man aangehouden|| In het Limburgse dorp Wijlre is vanochtend vroeg een 25-jarige man overleden bij een steekincident. Ook raakte iemand zwaargewond, meldt de politie. Een 31-jarige man is aangehouden op verdenking van betrokkenheid bij de steekpartij. De steekpartij gebeurde in een appartementencomplex. De politie kreeg om 05.15 uur een melding van een conflict in het gebouw waarbij gestoken was. Hulpdiensten troffen twee gewonden aan. Hulpverlening mocht voor een van de slachtoffers niet meer baten; hij overleed ter plekke. De ander, een man van 29, is naar een ziekenhuis gebracht. Het is onbekend hoe hij eraan toe is. De politie onderzoekt de ruzie en het daaropvolgende steekincident in het appartementencomplex en roept getuigen op zich te melden. Uit informatie in handen van L1 blijkt dat de verdachte een Spaanse arbeidsmigrant is. Volgens de regionale omroep woonden de verdachten en de slachtoffers in hetzelfde appartementencomplex. Eén van de slachtoffers heeft net als de verdachte de Spaanse nationaliteit, het tweede slachtoffer is een Portugees, aldus L1. De politie wil tegen de regionale omroep geen mededelingen doen over de nationaliteit van de betrokkenen.||https://nos.nl/artikel/2440642-ruzie-loopt-uit-op-fataal-steekincident-in-wijlre-man-aangehouden
2022-08-15||Man die inreed op benefietbijeenkomst VS doodde ook moeder bij ruzie|| De Amerikaan die zaterdag inreed op een benefietbijeenkomst in de staat Pennsylvania handelde in een opwelling. Hij had kort daarvoor ruzie gehad met zijn moeder. Bij zijn actie kwam een persoon om het leven en raakten zeventien mensen gewond. Kort daarna doodde hij zijn moeder. De 24-jarige man vertelde na zijn arrestatie dat hij het zat was constant ruzie te hebben met zijn moeder, onder meer over geldzaken. Toen hij gefrustreerd langs het terras reed waar een inzamelingsactie werd gehouden voor nabestaanden van een fatale brand, keerde hij om en reed in op de ongeveer 75 aanwezigen. Van de zeventien gewonden die daarbij vielen liggen er nog acht in het ziekenhuis, onder wie vijf met ernstige verwondingen. De man werd even later aangehouden na een melding dat hij een vrouw op straat aanviel. Dat bleek te gaan om zijn 56-jarige moeder, die hij bij thuiskomst op straat had aangereden en daarna doodsloeg met een hamer. De politie sloot gisteren niet uit dat het geweld van dit weekend iets te maken had met de fatale brand waar geld voor werd ingezameld, maar gaat daar nu niet meer van uit. Het lijkt erop dat de chauffeur een willekeurige bijeenkomst uitkoos. Bij de fatale woningbrand kwamen begin augustus tien familieleden om, onder wie drie kinderen. De oorzaak van die brand wordt nog onderzocht.||https://nos.nl/artikel/2440638-man-die-inreed-op-benefietbijeenkomst-vs-doodde-ook-moeder-bij-ruzie
2022-08-15||Wekdienst 15/8: Herdenking slachtoffers WO II Nederlands-Indië • Remkes praat met natuurorganisaties over stikstofbeleid|| Goedemorgen! Vandaag worden tijdens de Nationale Herdenking alle slachtoffers herdacht van de Japanse bezetting van voormalig Nederlands-Indië en bemiddelaar Johan Remkes praat met natuur- en milieuorganisaties over het stikstofbeleid van het kabinet. Zon en wolken wisselen elkaar vandaag af. In de ochtend valt plaatselijk een klein buitje, met later op de dag lokaal een onweersbui. Het wordt 25 tot 29 graden, maar met een wat hogere luchtvochtigheid voelt het warmer aan. Ga je de weg op? Hier vind je het overzicht van de files en werkzaamheden. Bekijk hier de dienstregeling voor het spoor. Een jaar na de val van Kabul wachten nog 480 mensen om geëvacueerd te worden naar Nederland. Dat blijkt uit cijfers van het ministerie van Buitenlandse Zaken, meldt Trouw. Deze mensen hebben voor de Nederlandse overheid gewerkt, bijvoorbeeld als tolk of beveiliger. Ze zijn in Afghanistan of een buurland en verkeren vaak in gevaarlijke omstandigheden. De Taliban zijn sinds 15 augustus 2021 weer aan de macht in Afghanistan. Het kabinet wil alle achtergebleven Afghanen uiterlijk in september hebben overgebracht naar Nederland, schreef minister Hoekstra (Buitenlandse Zaken) vorige maand aan de Tweede Kamer. Of die deadline wordt gehaald, kan een woordvoerder niet zeggen tegen Trouw. Afgelopen vrijdag kwam nog een groep van 184 mensen uit Afghanistan aan na een chartervlucht uit Pakistan. Het ministerie zei dat in totaal met hulp van de Pakistaanse autoriteiten een kleine 700 mensen uit Afghanistan met zulke charters naar Nederland zijn gebracht. Het loopt storm bij de Trump-store in de Verenigde Staten. In de winkel verkopen ze enkel en alleen spullen voor fans van de oud-president. De populariteit is sinds de FBI-inval in Trumps villa in Mar-a-Lago gegroeid, en de verwachting is dat het alleen maar zal toenemen: Fijne dag!||https://nos.nl/artikel/2440636-wekdienst-15-8-herdenking-slachtoffers-wo-ii-nederlands-indie-remkes-praat-met-natuurorganisaties-over-stikstofbeleid
2022-08-15||'Kinderen niet belasten met wat ik in kamp in Indië heb meegemaakt'|| Bij het Indisch Monument in Den Haag worden vanavond tijdens de Nationale Herdenking 15 augustus 1945 alle slachtoffers herdacht van de Japanse bezetting van voormalig Nederlands-Indië. Op die datum capituleerde Japan en daarmee was in alle werelddelen het einde van de Tweede Wereldoorlog een feit. In Nederland leven zo'n twee miljoen mensen die een band hebben met voormalig Nederlands-Indië. Onder hen is de steeds kleiner wordende groep mensen die de Japanse bezetting zelf heeft meegemaakt. Praten over wat ze destijds in de interneringskampen hebben doorstaan, is voor velen nog steeds moeilijk. Ook Tine Ronkes (93) praat niet graag over de oorlog. Elke maand bezoekt ze de Indische eettafel, georganiseerd door stichting Pelita, waar ze andere Indische mensen ontmoet. Met hen voelt ze een diepe verbondenheid -"het is toch een soort familie"- maar over wat ze moest doorstaan in de oorlog praat ze nauwelijks. "Ik heb ook mijn kinderen nooit verteld wat ik heb meegemaakt. Ik wil ze daar niet mee belasten", zegt ze. 15 augustus is een belangrijke dag voor haar, waarop ze vooral terugdenkt aan de enorme opluchting die ze destijds voelde dat de oorlog voorbij was. "Eindelijk viel alles van me af, we waren bevrijd. Ik ben daar zo dankbaar voor." In deze video vertelt Tine wat ze meemaakte tijdens de Japanse bezetting en waarom ze het moeilijk vindt om erover te praten. Tine was 14 jaar toen de oorlog uitbrak. Samen met haar moeder en zes zussen zat ze in een Japans interneringskamp op Soerabaya. Ze was er getuige van hoe gewelddadig de Japanse bezetter optrad in het kamp. Ook was er altijd de angst dat zij en haar zussen meegenomen zouden worden om verplicht in een Japans bordeel te werken. "Mijn moeder liet ons altijd verstoppertje spelen. Gelukkig zijn we nooit gevonden." Haar vader, die actief was in het verzet, werd tijdens de oorlog gemarteld. Toen ze hem na de oorlog terugzag, zat hij helemaal in het verband. En al wil ze die nare beelden het liefst vergeten, ze komen toch regelmatig terug. Steeds meer jongeren in Nederland met Indische roots zijn op zoek naar kennis over hun achtergrond. NOS Stories maakte onderstaande video over wat zich afspeelde in Nederlands-Indië en over het zwijgen waar Indische jongeren soms tegenaan lopen.||https://nos.nl/artikel/2440634-kinderen-niet-belasten-met-wat-ik-in-kamp-in-indie-heb-meegemaakt
2022-08-15||'Politiediensten VS vaker bedreigd na huiszoeking Trump'|| Amerikaanse politiediensten hebben een toename aan gewelddadige bedreigingen ontvangen sinds de FBI vorige week een huiszoeking deed in de villa van oud-president Trump. Dat schrijven de FBI en het ministerie van Binnenlandse Veiligheid (DHS) in een memo aan wetshandhavers, waarover verschillende Amerikaanse media berichten. De bedreigingen zijn voornamelijk online gedaan richting mensen die bij federale diensten werken. Een voorbeeld is een dreigement een "zogenoemde vuile bom voor het hoofdkantoor van de FBI te plaatsen". Ook zijn er oproepen gedaan voor een "burgeroorlog" en "gewapende opstand". De federale rechter die het huiszoekingsbevel in Trumps villa in Florida had goedgekeurd, kreeg ook bedreigingen. Aanhangers van de oud-president zien het onderzoek van de FBI als politiek gemotiveerd. De FBI en DHS willen dat medewerkers van politiediensten, rechtbanken en overheden zich bewust zijn van "het scala aan bedreigingen en criminele en gewelddadige incidenten". Zo probeerde afgelopen donderdag een gewapende man een kantoor van de FBI in Cincinnati in de staat Ohio binnen te komen. Na een urenlange achtervolging schoot de politie hem neer, later bezweek de man aan zijn verwondingen. Maandag doorzocht de FBI het huis van Trump op zoek naar documenten met staatsgeheime informatie die Trump uit het Witte Huis zou hebben meegenomen. De oud-president wordt onderzocht vanwege een mogelijke overtreding van de Amerikaanse Spionagewet. In deze Trump-store loopt het storm sinds de FBI-inval in Mar-a-Lago:||https://nos.nl/artikel/2440633-politiediensten-vs-vaker-bedreigd-na-huiszoeking-trump
2022-08-15||Jaar na val Kabul wachten nog bijna 500 Afghanen op evacuatie naar Nederland|| Een jaar na de val van Kabul wachten nog 496 mensen om geëvacueerd te worden naar Nederland. Dat blijkt uit cijfers van het ministerie van Buitenlandse Zaken. Deze mensen hebben voor de Nederlandse overheid gewerkt, bijvoorbeeld als tolk of beveiliger. Ze zijn in Afghanistan of een buurland en verkeren vaak in gevaarlijke omstandigheden. De Taliban zijn sinds 15 augustus 2021 weer aan de macht in Afghanistan. In een brief aan de Tweede Kamer schrijft minister Hoekstra van Buitenlandse Zaken dat er inmiddels 2299 personen naar Nederland zijn gehaald. De meeste mensen die nog in aanmerking komen voor overbrenging zijn nog in Afghanistan (256). De 240 anderen verblijven voornamelijk in Pakistan en in een enkel geval in Iran. Mensen die al in een buurland verblijven worden de komende weken naar Nederland overgebracht. Bij de personen die nog in Afghanistan zijn is dat ingewikkelder. Volgens Hoekstra gaat het om mensen die de reis naar de grens met Pakistan te gevaarlijk vinden of bijvoorbeeld door ziekte of zwangerschap nog niet konden reizen. Ook zijn er nog 169 achtergebleven familieleden van Afghanen die al in Nederland zijn. Volgens de minister is bij hen de registratie en toetsing nog niet afgerond, bijvoorbeeld omdat persoonsgegevens nog ontbreken. Het kabinet wil alle achtergebleven Afghanen uiterlijk in september hebben overgebracht naar Nederland, schreef Hoekstra vorige maand aan de Tweede Kamer. Of die deadline wordt gehaald, kan een woordvoerder niet zeggen, meldt Trouw. Het naar Nederland halen van Afghanen die voor ons land hebben gewerkt gebeurt op initiatief van de Tweede Kamer. Die nam een motie aan van het D66-Kamerlid Salima Belhaj om zo veel mogelijk lokaal personeel van Nederlandse organisaties te helpen vluchten. Afgelopen vrijdag kwam nog een groep van 184 mensen uit Afghanistan aan na een chartervlucht uit Pakistan. Het ministerie zei dat in totaal met hulp van de Pakistaanse autoriteiten een kleine 700 mensen uit Afghanistan met zulke charters naar Nederland zijn gebracht. Een jaar na de machtsovername van de Taliban is er weinig over van de Nederlandse erfenis in Uruzgan:||https://nos.nl/artikel/2440632-jaar-na-val-kabul-wachten-nog-bijna-500-afghanen-op-evacuatie-naar-nederland
