2022-08-28||Voor het eerst in lange tijd slapen geen asielzoekers gedwongen buiten in Ter Apel|| Voor het eerst in lange tijd hebben geen asielzoekers gedwongen buiten geslapen bij het aanmeldcentrum in Ter Apel, meldt opvangorganisatie COA. Voor alle mensen die buiten moesten wachten zijn opvangplekken gevonden. Volgens het COA hebben enkele mensen er zelf voor gekozen om de nacht buiten door te brengen. Een woordvoerder van het COA zegt dat niet duidelijk is waarom zij buiten wilden blijven. "Ze wezen alles af", zegt een woordvoerder. De mensen kunnen als ze dat willen wel terecht in het aanmeldcentrum van de Immigratie- en Naturalisatiedienst. Ook konden ze een veldbed en slaapzak krijgen van het Rode Kruis. Het COA meldt dat er bijna 500 opvangplekken zijn gevonden voor mensen die gisteren buiten moesten wachten. Het gaat om opvangplekken in verschillende delen van het land, zoals Dordrecht, Haaksbergen en Zuidbroek. Ook heeft een kerkelijke vluchtelingenorganisatie voor opvang gezorgd. Voor 125 alleenstaande minderjarige vreemdelingen uit de opvanglocatie in Ter Apel is onderdak gevonden in Amsterdam en Doetinchem. Gisterennacht moesten 250 mensen gedwongen buiten slapen voor het aanmeldcentrum. Voor die mensen was toen geen opvangplek gevonden. Ze moesten slapen bij een minimumtemperatuur van 11 graden zonder tent onder een luifel. Zo'n twintig mensen kregen zondagmorgen medische behandeling door Artsen Zonder Grenzen. Volgens een woordvoerder hadden ze last van open wonden, zweren of andere huidaandoeningen als gevolg van de onhygiënische situatie voor het aanmeldcentrum. "Mensen hebben 's nachts pijn in hun botten en lijf", zegt de woordvoerder. "Ze liggen onder dekens op dunne matrasjes op de koude grond en het wordt steeds slechter weer." Diverse hulporganisaties deelden eten, drinken, dekens en kleding uit. In de nacht van vrijdag op zaterdag werden zo'n 400 asielzoekers geëvacueerd van het terrein. De Inspectie Gezondheidszorg en Jeugd had alarm geslagen en aangedrongen op onmiddellijk ingrijpen. "In Ter Apel is er een groot risico dat er infectieziekten uitbreken als gevolg van het totale gebrek aan hygiëne op het terrein: gebrek aan water, schone wc's, douches en beschutting." Het kabinet heeft een reeks maatregelen aangekondigd om de chaos in de asielopvang aan te pakken. Zo wil het gezinshereniging inperken, 20.000 extra woningen regelen en inzetten op tijdelijke extra noodopvanglocaties. Tientallen leden van regeringspartij ChristenUnie eisen in een brief aan het bestuur dat de asielplannen van het kabinet worden teruggedraaid. "Dat een fundamenteel recht als gezinshereniging wordt ontnomen aan vluchtelingen mogen wij als partij van het gezin nimmer accepteren", schrijven de opstellers. "Dit is geen asielcrisis. Het is geen opvangcrisis. Het is een beleidscrisis."||https://nos.nl/collectie/13898/artikel/2442409-voor-het-eerst-in-lange-tijd-slapen-geen-asielzoekers-gedwongen-buiten-in-ter-apel
2022-08-28||Demonstranten gaan de straat op in Belgrado uit protest tegen Pride-evenement|| Duizenden religieuze en rechtse demonstranten zijn in Belgrado de straat op gegaan om te demonstreren tegen de komst van een Gay Pride-evenement in de Servische hoofdstad. De Servische regering had al gisteren aangekondigd het evenement te schrappen uit vrees voor ongeregeldheden. Belgrado zou 17 september gastheer zijn van de zogenoemde EuroPride-mars, een evenement dat elk jaar in een andere Europese stad wordt gehouden. Maar president Aleksandar Vucic zei gisteren dat het zou worden geannuleerd of uitgesteld. Naast de angst voor ongeregeldheden speelde ook de economische situatie en opgelaaide spanningen met buurland Kosovo mee, zei Vucic. Het protest tegen het EuroPride-evenement vandaag werd gehouden tijdens een processie die geleid werd door geestelijken van de Servisch-Orthodoxe Kerk. Sommige demonstranten zwaaiden met Russische vlaggen en foto's van de Russische president Poetin:  In het begin van deze eeuw stuitten de Pride-optochten in Servië op felle tegenstand en liepen uit op geweld. Recente Pride-marsen in het land verliepen wel vreedzaam. Lhbti-organisaties in het land hebben woedend gereageerd op het schrappen van het Pride-evenement. Zij wijzen erop dat het Europees Hof voor de Rechten van de Mens heeft geoordeeld dat de Pride niet zomaar afgeblazen mag worden door een regering of staat.||https://nos.nl/artikel/2442408-demonstranten-gaan-de-straat-op-in-belgrado-uit-protest-tegen-pride-evenement
2022-08-28||Boze ChristenUnie-leden willen dat asielplannen worden teruggedraaid|| Tientallen leden van regeringspartij ChristenUnie eisen van de partijtop dat de asielplannen van het kabinet worden teruggedraaid. In een brief aan het bestuur en de Tweede Kamerfractie spreken ze van "juridisch en moreel failliete beslissingen". Ze willen dit volgens het Nederlands Dagblad bespreken op een extra partijcongres. Onder de ondertekenaars zijn volgens het ND veel gemeenteraadsleden en leden van jongerenbeweging Perspectief. Ze schrijven onder andere: "Wij kunnen als betrokken leden van onze mooie partij niet langer toezien." De coalitiepartijen bereikten vrijdag een akkoord om de chaos in de asielopvang aan te pakken. Na een lange discussie in de ministerraad werden de partijen het eens over een pakket maatregelen. Die houden onder meer in dat nareizigers (achtergebleven gezinsleden van een asielzoeker) pas naar Nederland mogen komen als de asielzoeker die mag blijven een woning heeft. Vooral dat punt is een doorn in het oog van de briefschrijvers: "Dat een fundamenteel recht als gezinshereniging wordt ontnomen aan vluchtelingen mogen wij als partij van het gezin nimmer accepteren." Ze schrijven verder: "Dit is geen asielcrisis. Het is geen opvangcrisis. Het is een beleidscrisis. Moedwillig gecreëerd door de partij van de premier", waarmee de ondertekenaars doelen op de VVD. Een woordvoerder van de fractie wil tegen het ANP niet reageren op de brief. Er wordt alleen verwezen naar een eerder interview van Tweede Kamerlid en asielwoordvoerder Don Ceder in het ND. Daarin noemt hij de plannen van het kabinet "goede afspraken waarmee we de vastgelopen asielketen op orde kunnen krijgen". Hij zegt dat het opschorten van de gezinshereniging "veel pijn doet, maar wel te dragen is". Voor een extra partijcongres zijn 250 handtekeningen van leden nodig, de ChristenUnie heeft ongeveer 26.000 leden.||https://nos.nl/artikel/2442406-boze-christenunie-leden-willen-dat-asielplannen-worden-teruggedraaid
2022-08-28||Maanraket in de startblokken: 'Kan niet wachten tot het beest van de grond komt'|| Vanmiddag verheft zich, als alles goed gaat, voor het eerst sinds 1972 een gigantische maanraket vanuit Florida. Nog zonder astronauten aan boord, want de lancering van het gevaarte zo groot als de Domtoren is een testvlucht. De missie markeert het begin van een nieuw tijdperk in de ruimtevaart: de start van het Artemis-maanprogramma. Een mijlpaal voor NASA, maar ook voor de Europese ruimtevaartorganisatie ESA, die een belangrijk aandeel levert. Je kunt de lancering, die gepland staat tussen 14.33 en 16.33 uur, live zien op NOS.nl en in de NOS-app. In het NASA-hoofdkwartier in Houston lijken de gloriedagen van het Apollotijdperk een klein beetje te herleven. Sinds enkele weken torent NASA's nieuwe maanraket hoog boven vlieg- en lanceerbasis Cape Canaveral in Florida uit. Het Space Launch System is de krachtigste raket sinds de Saturnus V, die in de jaren 60 de eerste mensen naar de maan schoot. Maar voor Europa is de start van het maanprogramma misschien wel historischer dan voor de Amerikanen. "Want zij zijn er al een keer geweest", zegt ESA-manager Philippe Schoonejans. "Nu gaat ook Europa op weg naar de maan." ESA levert de European Service Module (ESM), die toekomstige maanreizigers van zuurstof, warmte, water, stroom en voortstuwing voorziet. "Het is heel bijzonder dat NASA bereid is Europa zo'n belangrijk stuk van de raket te laten maken. Voorheen vonden ze dat veel te riskant. Ze hebben nu toch dat risico durven nemen. We winnen als Europa steeds meer het vertrouwen met onze ruimtevaarttechnologie." In Nederland worden de zeven meter lange zonnepanelen van de ESM gemaakt: Het leeuwendeel van de kosten - zo'n 4 miljard dollar per Artemis-vlucht - wordt door de VS opgebracht. ESA betaalt zo'n 350 miljoen euro. Wat krijgen ze daarvoor terug? Allereerst gaat het om wetenschap, benadrukt Schoonejans. "Op de Zuidpool van de maan liggen hele andere maanstenen dan in de gebieden waar de Apollo-astronauten zijn geland. Er is daar 4,5 miljard jaar geen licht geweest. Die maanstenen zijn onaangetast en daarvan kunnen we heel veel leren over het ontstaan van de maan en de aarde." De Artemisvluchten hebben ook een ander doel: uiteindelijk willen NASA en ESA naar Mars. "We willen ook allemaal technieken uitproberen om naar Mars te komen en om langer op de maan te blijven. Leren hoe we van het daar aanwezige ijs en maanstof brandstof kunnen maken en zuurstof eruit kunnen halen." Er zijn bij deze testvlucht drie poppen aan boord, vol met sensoren, om de vibraties, G-krachten en straling te meten die astronauten te verduren gaan krijgen: In Houston zit de vluchtleiding die de missie de komende weken gaat aansturen. Er is ook een ESA-team in de VS om mee te kijken hoe het Europese deel werkt. Wat minder bekend is: ook in Nederland is er een control room die Houston ondersteunt, goed verborgen in de Zuid-Hollandse duinen bij ESTEC in Noordwijk. Alle systemen van de ESM worden er in de gaten gehouden. Ze zijn in ESA's Erasmus Support Facility na twee jaar voorbereiding helemaal klaar voor de lancering, verzekert system engineer Kevin Pasay. "We kunnen niet wachten tot het beest van de grond komt." Aan de vlucht gingen de nodige simulaties vooraf, ook om de communicatie met Houston te oefenen. Vanuit de VS werden er situaties nagebootst waarbij er iets misgaat. "We kregen bijvoorbeeld een scenario na het uitvouwen van de zonnepanelen", zegt Pasay. "En ze vroegen vanuit Houston: is alles oké voor de raketboost-manoeuvre? Alles leek goed, maar toen keken we naar de camerabeelden. We zagen een groot gat in de steun van een van de zonnepanelen door een inslag van ruimtepuin. Dat was dus geen 'go'." Als zich in het echt zoiets voordoet, kunnen de gevolgen dramatisch zijn. Denk aan een Apollo 13-achtig scenario, de maanreis in 1970 die de drie bemanningsleden ternauwernood overleefden. Daarom heeft de Europese module enorm veel back-up-systemen. "En nog meer back-up-systemen voor de back-up-systemen." En al die systemen worden gemonitord in Noordwijk. "Een groot gat in een zonnepaneel zien ze in Houston ook wel, maar ze zijn geen experts in zaken als de stroomverdeling of andere systemen van ESA." Pasay heeft er alle vertrouwen in dat de vlucht voorspoedig verloopt. "Ik ben een optimist, mijn enige angst is dat meneer Murphy met zijn wet langskomt op het feestje. Dat er iets gebeurt dat niemand heeft voorzien. Maar juist daarom is deze vlucht een test, zonder astronauten." Bekijk hier terugblikken op de reis van de Apollo 11 in 1969, toen de eerste mens een voet op de maan zette, en de laatste maanmissie van de Apollo 17 in 1972:||https://nos.nl/artikel/2442396-maanraket-in-de-startblokken-kan-niet-wachten-tot-het-beest-van-de-grond-komt
2022-08-28||Zeven gewonden nog in het ziekenhuis na ongeluk Nieuw-Beijerland|| Na het vrachtwagenongeluk in Nieuw-Beijerland gisteren liggen nog zeven mensen in het ziekenhuis. Eén van hen is in kritieke toestand. Onder de gewonden zijn ook kinderen en meerdere leden van één gezin. Dat heeft burgemeester Aptroot (gemeente Hoeksche Waard) gezegd op een persconferentie over het drama. Daarbij waren ook de politie en het Openbaar Ministerie aanwezig. In Nieuw-Beijerland reed gisteravond rond 18.00 uur een vrachtwagen van een dijk. Onderaan de dijk was op dat moment een barbecue aan de gang. De vrachtwagen reed in op de groep, die bestond uit zo'n vijftig mensen. In de vrachtwagen zat geen lading. Volgens de politie raakte het lege voertuig door nog onbekende oorzaak van de weg. "De vrachtwagen kwam middenin de groep terecht, al direct was duidelijk dat er veel mensen waren getroffen", zei een woordvoerder van de politie. Drie gewonden werden direct afgevoerd met de ambulance, vier anderen konden op eigen gelegenheid naar het ziekenhuis komen. Pas vanochtend maakte de politie bekend dat bij het ongeluk zes mensen om het leven zijn gekomen. "Zes inwoners zijn letterlijk uit het leven gerukt. Eén van de slachtoffers was hoogzwanger", zei burgemeester Aptroot. De politie kon daarover niet eerder iets kwijt, zei de woordvoerder vanavond. "We hebben gewacht tot de vrachtwagen geborgen was en familieleden waren geïnformeerd." De vrachtwagen is in beslag genomen voor onderzoek. Uit de eerste onderzoeken blijkt dat de 46-jarige Spaanse bestuurder van de vrachtwagen geen alcohol had gedronken of drugs heeft gebruikt. Van de bestuurder is ook bloed afgenomen, dat moet uitwijzen of hij inderdaad niets heeft gebruikt en of hij medicatie slikte die het rijgedrag kan beïnvloeden. Mede op basis van dat bloedonderzoek wordt besloten of de bestuurder wordt voorgeleid aan de rechter-commissaris. Als dit gebeurt, zal dat morgen bekend worden. De bestuurder zit vast op verdenking van het veroorzaken van een verkeersongeval met dodelijk letsel als gevolg. "Het onderzoek richt zich op de vraag wat er voorafgaand is gebeurd en wat de rol van de chauffeur is geweest", zei de politie. De politie heeft mensen opgeroepen om beelden te delen met het speciale onderzoeksteam. Dat bestaat uit zestien rechercheurs. Het onderzoek zal "minutieus" worden uitgevoerd en gaat veel tijd kosten, zei een woordvoerder van het OM vanavond. "We begrijpen dat er veel vragen leven, maar het is nu nog te vroeg voor antwoorden. Er moeten nog heel veel getuigen worden gehoord en er is nog technisch onderzoek nodig aan de vrachtwagen", aldus het OM. Eerder vandaag werd in de Hoeksche Waard, waar Nieuw-Beijerland deel van uitmaakt, een bijeenkomst gehouden voor betrokkenen. Aanwezigen van de barbecue en inwoners van Nieuw-Beijerland waren daarbij. Burgemeester Aptroot sprak van een hele emotionele bijeenkomst. "De ontreddering is heel groot."||https://nos.nl/artikel/2442391-zeven-gewonden-nog-in-het-ziekenhuis-na-ongeluk-nieuw-beijerland
2022-08-28||Vrouwen over 'healer' Bodhi Zapha: 'Hij heeft mijn kwetsbare positie misbruikt'|| Vrouwen uit verschillende landen beschuldigen een 'shibari healer' die nu in Nederland is van seksueel misbruik. Tijdens de betaalde sessies zou Bodhi Zapha, zoals hij zichzelf noemt, misbruik hebben gemaakt van hun kwetsbare en afhankelijke positie. Drie van hen, onder wie een Nederlandse, vertellen hier hun verhaal. Bij de shibari-sessies, een Japanse vorm van bondage, knoopt Zapha cliënten in touwen en hangt ze horizontaal aan een constructie. Waar dat volgens hem goed voor is en hoe deskundigen daarnaar kijken, staat in dit artikel. Hagar Ben Israel deed in 2016 een sessie bij hem in Israël. Ze deed haar verhaal eerder in de krant Haaretz: "Ik had altijd het gevoel dat er iets onopgelost in me was, dat mijn lichaam een gevangenis was. Ik hoopte dat als ik iets extreems als shibari zou doen, ik mezelf helemaal zou kunnen laten gaan en dat het mijn lichaam zou verlaten." Ze vervolgt: "Eerst beloofde hij dat er geen seksualiteit in welke vorm dan ook zou zijn. Toen ik later was vastgebonden, haalde hij het touw op een heel pijnlijke manier over mijn tepel. Daarna deed hij zijn penis diep in mijn mond en duwde hij mijn hoofd tegen zich aan. Het ging zo hard dat ik geen adem meer kreeg. Maar hij stopte niet. Toen ik bijna stikte, zei hij: 'Uitstekend, dit is je reiniging'. Het moedigde hem aan om agressief door te gaan, zo'n vijf keer. Steeds zei hij: 'Mijn penis is heilig, dit is mijn tempel, dit is hoe ik mijn cliënten dien'." De Canadese Kaitlin deed vorig jaar een sessie in Portland, Oregon (VS). "Ik ben vaak misbruikt in mijn leven. Bodhi Zapha had gezegd dat als het touw wordt losgelaten, dat kan helpen bij het loslaten van trauma's. Vooraf zei ik dat ik aan mijn vertrouwen wilde werken. Hij vroeg al snel of het goed was als er penetratie zou zijn. Ik zei hem dat ik het niet wilde, dat mijn lichaam van binnen in paniek raakte. Maar als het een diepgaand genezingspunt zou zijn, dan zou ik 'ja' zeggen, ik wilde een open mind houden." Ze beschrijft wat er vervolgens gebeurde: "Eerst had hij me heel strak ingebonden en lag ik in een foetushouding. Ik voelde me voor het eerst in mijn leven veilig. Toen zei hij: 'dit is symbool voor wie je vanbinnen bent, zo gestoord en gewond'. Hij ging op me zitten en deed mijn bh uit. We zaten naast het bed. Mijn hele lichaam was gespannen en ik wilde geen seks met hem. Hij vroeg: 'als je mij niet binnen kan laten, hoe ga je dan iemand anders of de liefde binnenlaten? Mijn innerlijke healer wil jou gewoon genezen en je laat dat haar niet doen'. Toen begon hij te huilen. Het laatste deel noem ik het 'strafgedeelte'. Hij bond me in met mijn handen op mijn rug. Ik zei dat ik niet meer wilde. Toen zei hij dat ik eindelijk mijn grenzen aangaf. Er was nog één onderdeel, in de lucht. Ik wilde nog steeds waar voor mijn geld, ik had 1200 dollar betaald. Hij hing me aan de touwen en ik ging keihard schreeuwen. Het deed zó'n pijn, maar hij liet me hangen. Ik werd woest en zei dat hij me naar beneden moest halen. Hij raakte in paniek en uiteindelijk deed hij dat." De Nederlandse 'Emma' (werkelijke naam bij de redactie bekend) deed 'een tijdje geleden' een sessie bij Bodhi Zapha die zou ontaarden in veel meer. "Het duurde minstens acht uur. Hij vroeg me om hem te pijpen. Na de sessie was ik in een totaal andere staat, heel kwetsbaar en kon ik niet helder denken. Hij nam me mee naar zijn huis en we hadden seks. Het voelde alsof ik helemaal niet meer verbonden was met de realiteit. Daarna gingen we elkaar vaker zien. Hij zei direct dat hij mijn grenzen beter kende dan ikzelf. Als ik iets fijn vond, verloor hij zijn interesse en wilde hij dingen doen die ik eigenlijk niet wilde. Het had veel negatieve gevolgen. Lange tijd was ik niet in staat om me open te stellen voor iets subtiel seksueels. Ik heb veel healings gedaan, maar ik heb nog steeds moeite om mannen echt te vertrouwen."||https://nos.nl/artikel/2442390-vrouwen-over-healer-bodhi-zapha-hij-heeft-mijn-kwetsbare-positie-misbruikt
2022-08-28||Europese rechters klagen EU aan om miljardensteun aan Polen|| Vier Europese rechtersverenigingen klagen de Europese Unie aan over het omstreden besluit om Polen gebruik te laten maken van bijna 36 miljard euro uit het coronaherstelfonds. De rechters vechten de rechtmatigheid ervan aan bij het Europese Hof van Justitie. Polen moest om de coronasteun te krijgen de eigen rechtsstaat herstellen. In juli 2021 oordeelde het Europese Hof dat Polen om de coronamiljarden te krijgen aan meerdere voorwaarden moest voldoen. Zo moest een beruchte tuchtkamer worden opgeheven, waar rechters die kritisch waren over de regering en de hervormingen uit hun functie kunnen worden gezet. Rechters in deze tuchtkamer waren aangewezen door de Poolse regering. Het Poolse parlement stemde voor het opheffen van die tuchtkamer, maar die afschaffing was slechts cosmetisch, zegt Kees Sterk, rechter en hoogleraar Europese rechtspleging. Hij is betrokken geweest bij totstandkoming van deze rechtszaak. "Die tuchtkamer heeft een andere naam gekregen, maar in wezen is de kern hetzelfde gebleven", zegt Sterk. "Het is heel goed mogelijk dat dezelfde rechters daar weer terugkomen, en weer door de regering worden benoemd." Een andere voorwaarde van het Hof was dat de Poolse rechters die eerder ontslagen zijn meteen en zonder uitzondering hun baan terug kregen. Dat is niet gebeurd. "In plaats daarvan krijgen ze de kans om hun zaak opnieuw te bepleiten. In het besluit om Polen gebruik te laten maken van het coronaherstelfonds staat dat een mogelijke aanvraag van een rechter om zijn baan terug te krijgen een jaar gaat duren", zegt Sterk. "En de uitkomst is niet gegarandeerd. Dat gaat regelrecht in tegen wat het Hof gezegd heeft." De Europese rechtersverenigingen, waar ook Poolse en Nederlandse rechters bij zijn aangesloten, zeggen dat hiermee bindende rechterlijke uitspraken over bescherming van onafhankelijkheid van rechters in Polen feitelijk politiek onderhandelbaar zijn gemaakt. Dat tast volgens hen de positie van rechters in heel Europa aan. Ze willen dat de hoogste EU-rechter daar een oordeel over velt. Na het besluit van de commissie om in juni de miljarden uit het coronaherstelfonds aan Polen te gunnen, klonk er veel kritiek. John Morijn, bijzonder hoogleraar recht en politiek in de internationale betrekkingen, zei dat de commissie haar eigen rol aantastte: "Het is juist de rol van de commissie om erop toe te zien dat Europees recht wordt nageleefd." Volgens Morijn ondermijnt de commissie met de goedkeuring het Europese Hof van Justitie dat strengere eisen stelt aan Polen. PvdA-Europarlementariër Thijs Reuten noemde het een historische fout. "De commissie doet gewoon niet wat ze moet doen: de rechtstaat beschermen", zei Reuten hierover. Dat de commissie en daarna de EU-raad instemden om het herstelplan van Polen goed te keuren, had mogelijk ook te maken met de miljoenen vluchtelingen die Polen uit Oekraïne opvangt. Daarbij zou de commissie Polen binnenboord willen houden om Hongarije te isoleren. Tot voor de oorlog in Oekraïne steunden Polen en Hongarije elkaar in hun verzet tegen Brusselse plannen. Na de oorlog zijn ze uit elkaar gedreven. Polen is een van de landen die het felst tegen Rusland zijn; Hongarije wil juist zoveel mogelijk de banden met Moskou goed houden.||https://nos.nl/artikel/2442387-europese-rechters-klagen-eu-aan-om-miljardensteun-aan-polen
2022-08-28||NS: morgen geen treinen in Noord-Holland, staking ook elders merkbaar|| In het grootste deel van de provincie Noord-Holland rijden morgen de hele dag vrijwel geen treinen, meldt de NS. Het is de derde dag van de estafettestaking die de vakbonden houden om een betere cao af te dwingen. Net als op de twee stakingsdagen vorige week probeert de NS naar eigen zeggen zo veel mogelijk treinen in de rest van het land wel te laten rijden. Die rijden tot de stations Voorhout, Almere Oostvaarders, Amsterdam Bijlmer ArenA en Utrecht Centraal en weer terug. De aangepaste dienstregeling is te zien in de reisplanner van de NS. Er worden in Noord-Holland geen vervangende bussen ingezet. De NS adviseert mensen die in, naar of vanuit Noord-Holland willen reizen alternatief vervoer te kiezen of hun reis uit te stellen. Schiphol blijft wel bereikbaar; er rijden beperkt treinen tussen de luchthaven en Utrecht. Toch adviseert de NS ook deze reizigers om op een andere manier naar Schiphol te gaan. Het spoorbedrijf waarschuwt dat de effecten van de staking in de regio Noordwest ook in de rest van het land merkbaar zullen zijn. Het kan zijn dat reizigers langer moeten wachten of vaker moeten overstappen. Ook het internationale treinverkeer heeft last van de staking. Zo rijden Thalys en Eurostar niet; de intercity naar Brussel rijdt alleen vanaf Rotterdam. De ICE naar Frankfurt rijdt morgen wel drie keer vanuit Amsterdam. Dinsdag en woensdag hebben de vakbonden ook stakingen op het programma staan. Dinsdag komt het treinverkeer stil te liggen in de NS-regio Midden, woensdag in de regio's Zuid en Oost. Als de NS de cao-eisen van de bonden dan nog niet heeft ingewilligd, volgt er mogelijk een landelijke staking. De bonden eisen onder meer koopkrachtverbetering, meer pensioenopbouw en betere roosters. De NS zegt de zorgen van de medewerkers over hun koopkracht en de balans tussen werk en privé goed te begrijpen, maar zegt zelf veel last te hebben van de krappe arbeidsmarkt, stijgende prijzen en tegenvallende reizigersaantallen. Toch ziet het bedrijf "voldoende aanknopingspunten" om verder te praten over een nieuwe cao.||https://nos.nl/artikel/2442373-ns-morgen-geen-treinen-in-noord-holland-staking-ook-elders-merkbaar
2022-08-28||Weer beschietingen vanuit en op terrein kerncentrale Zaporizja gemeld|| Kiev en Moskou hebben elkaar opnieuw beschuldigd van artilleriebeschietingen bij de Oekraïense kerncentrale van Zaporizja. Het is onduidelijk of er slachtoffers zijn gevallen en of er schade is veroorzaakt aan het nucleaire complex. De berichten konden niet onafhankelijk worden geverifieerd. Oekraïne stelt dat het Russische leger vanaf het terrein afgelopen nacht omliggende steden heeft beschoten. Daarbij zouden onder meer burgerdoelen zijn getroffen. Russische strijdkrachten hebben van de kerncentrale een legerbasis gemaakt, zegt de Oekraïense minister van Buitenlandse Zaken op Twitter. Andersom beweert Rusland dat het Oekraïense leger artilleriebeschietingen heeft uitgevoerd en dat negen projectielen terechtkwamen op het terrein van de kerncentrale. In een verklaring stelt het Russische ministerie van Defensie dat er geen abnormale stralingsniveaus zijn waargenomen. De grootste kerncentrale van Europa is al weken het toneel van beschietingen, wat heeft geleid tot vrees voor een kernramp. Russische troepen hebben het complex sinds het begin van de invasie in handen. Oekraïens personeel houdt de kerncentrale draaiende. Eerder deze week waren twee van de zes reactoren enkele uren van het stroomnet afgesloten vanwege een brand. Die brand was niet in de centrale, maar bij een kolencentrale in de buurt. Volgens Energoatom, het Oekraïense staatsbedrijf voor kernenergie, was het vuur veroorzaakt door artilleriebeschietingen. Energoatom zegt dat het de eerste keer in de geschiedenis van het nucleaire complex was dat de centrale even was afgesloten van het stroomnetwerk. Het bedrijf vreest voor nieuwe problemen en mogelijke lekkages als gevolg van de gevaarlijke situatie in en rondom de centrale. Er is schade aan de infrastructuur van het complex als gevolg van oorlogshandelingen, maar Energoatom treedt verder niet in details. De Russische president Poetin zei onlangs dat hij akkoord gaat met een internationale inspectie van de kerncentrale bij Zaporizja. Atoomwaakhond IAEA wacht nog op definitieve toestemming voor hun controleurs. Op donderdag zei het IAEA dat dit moment "heel erg dichtbij is".||https://nos.nl/artikel/2442365-weer-beschietingen-vanuit-en-op-terrein-kerncentrale-zaporizja-gemeld
2022-08-28||Grote brand bij afvalverwerkingsbedrijf in Huissen onder controle|| Bij een afvalverwerkingsbedrijf in Huissen heeft een grote brand gewoed. Het vuur is inmiddels onder controle, al zal het nablussen nog enkele uren duren, verwacht de veiligheidsregio.  De hulpdiensten kregen om 14.30 uur een melding van de brand. Vanwege rookoverlast werd in de omgeving een NL-Alert verstuurd. Om beter bij de brandhaarden te komen is met een kraan een deel van het dak van de loods verwijderd, meldt de veiligheidsregio. De oorzaak van de brand is niet bekend. Volgens de veiligheidsregio was er niemand in de loods toen de brand uitbrak. Er raakte niemand gewond. Omroep Gelderland schrijft dat bij het afvalverwerkingsbedrijf vorig jaar ook al een brand woedde. Het kostte de brandweer toen uren om het vuur onder controle te krijgen.||https://nos.nl/artikel/2442354-grote-brand-bij-afvalverwerkingsbedrijf-in-huissen-onder-controle
2022-08-28||Nieuw-Beijerland in shock na vrachtwagendrama: 'In een oogwenk was het gebeurd'|| Bewoners van Nieuw-Beijerland reageren aangedaan op het ongeluk van gisteravond, dat aan zes mensen het leven kostte. Een vrachtwagenchauffeur reed in het buurtschap Zuidzijde, bij Nieuw-Beijerland, met zijn truck een dijk af en raakte een groep mensen die aan het barbecuen waren. "Hij reed zo naar beneden, ik weet niet wat hij aan het doen was." Vandaag werd bekend dat bij het ongeluk zes mensen om het leven zijn gekomen. Het gaat om twee mannen en een vrouw uit Nieuw-Beijerland, een vrouw uit Oud-Beijerland en een man en een vrouw uit het naburige Goudswaard. Ze waren 28 tot 75 jaar. Op de plek waar de vrachtwagen de dijk af reed, zijn bloemen gelegd. Mensen huilen en vallen elkaar in de armen, zegt een verslaggever van Rijnmond. Rody Jongebreur was met zijn gezin bij de barbecue van de plaatselijke ijsclub. Nadat de vrachtwagen tot stilstand was gekomen, keek hij waar zijn zoontje was, of hij niet onder de vrachtwagen lag. "Daarna heb ik de motor van de wagen uitgedraaid en de sleutels gepakt. Ik zag drie mensen onder de vrachtwagen liggen." Uiteindelijk zag hij zijn zoon bij zijn dochter en vrouw. Zijn vrouw en dochter zijn beiden door het ongeluk bont en blauw en liggen nog in het ziekenhuis, zo kreeg de dochter een tafel tegen haar achterhoofd. Jongebreurs hand en pols zitten ingepakt, hij heeft een forse wond onder zijn rechterduim. "Ik heb alles nog, dat is het mooiste cadeau dat ik kon krijgen", vertelt hij aan Rijnmond. Het had een verbindende barbecue moeten worden, zegt Johan van Driel, die ook bij de barbecue aanwezig was. Er waren onlangs veel nieuwe mensen in de buurt komen wonen, die wilden elkaar graag ontmoeten. "Er was behoefte om gezellig bij elkaar te zijn", zegt Van Driel. Hij vertelt dat de barbecue net was begonnen toen het ongeluk gebeurde. "Na vijf of tien minuten riep iemand: 'Wat doet hij nu?'", vertelt hij. "Toen zag ik de vrachtwagen zo naar beneden door een tent schieten, mensen meesleurend. In een oogwenk was het gebeurd." Volgens Van Driel waren de slachtoffers volkomen kansloos. "Het is niet voor te stellen wat er dan door je heengaat, een gevoel van wanhoop, moedeloosheid en paniek." Van de zes dodelijke slachtoffers komen er drie uit dezelfde familie, zegt Van Driel. Een van hen is een hoogzwangere vrouw. "Ik heb haar zien lopen. Die kennen we ook allemaal, want dat is het verhaal in een buurt: je kent elkaar. De vrouw zag ik lopen met een prachtig mooie buik. De vader was erbij en ze hadden heel veel zin om mee te doen met de barbecue. En dat is dan weg." Johan van Driel was op het buurtfeest en vertelt over het tragische ongeluk: Onder de bewoners heerst behalve verdriet ook verbazing. Niemand begrijpt waarom de chauffeur de dijk afreed. Zo ook Kees van Peenen, een andere getuige. Van Peenen is zelf vrachtwagenchauffeur en heeft geen idee waarom het voertuig de dijk is afgereden. "Ik heb hier een collega wonen, die is ook vrachtwagenchauffeur. Ik zei nog tegen hem: kijk, een vrachtwagen op zaterdag. Ik draaide me om om m'n bordje leeg te eten, toen hoorde ik gillen. Ik draaide me om en toen stond hij hier. Alles weg." Vandaag is er een besloten bijeenkomst voor de deelnemers aan de barbecue. Iedereen kan daar zijn of haar verhaal kwijt. Wat Van Driel hoop gaf, is dat iedereen elkaar steunt, ongeacht iemands afkomst of geloof. "Iedereen hielp elkaar, knuffelde, hield elkaar vast waar dat nodig was."||https://nos.nl/artikel/2442352-nieuw-beijerland-in-shock-na-vrachtwagendrama-in-een-oogwenk-was-het-gebeurd
2022-08-28||Angola begraaft voormalig leider Dos Santos, 'zijn' MPLA regeert door|| In Angola is oud-president José Eduardo dos Santos begraven. Dos Santos overleed ruim een maand geleden in Spanje, maar omdat er nog autopsie op zijn lichaam moest plaatsvinden, werd hij vandaag pas begraven. Hij werd 79 jaar. Dos Santos leidde jarenlang regeringspartij MPLA. Hij kwam kort na de onafhankelijkheid van kolonisator Portugal (1975) aan de macht, toen Angola in een burgeroorlog verwikkeld was. Onder Dos Santos bracht de MPLA in 2002 vrede in het land. Maar onder zijn bewind groeide later ook de corruptie. Dos Santos' begrafenis komt kort na de bekendmaking van de uitslag van de presidents- en parlementsverkiezingen. De MPLA wist die op het nippertje te winnen. Zittend president Joao Lourenco kan daardoor beginnen aan een tweede termijn van vijf jaar. De regeringspartij kreeg 51 procent van de stemmen, maar werd in hoofdstad Luanda zo goed als weggevaagd door de oppositie. De MPLA maakte weliswaar een einde aan een lange burgeroorlog, maar voor jongeren speelt dat helemaal geen rol. Zij zijn ontevreden en stemden afgelopen woensdag in groten getale op oppositieleider Adalberto Costa Junior van Unita. Omdat zo'n 60 procent van de bevolking onder de 25 jaar is, leverde dat Unita een recordwinst op bij de verkiezingen. Hoewel Angola buitengewoon veel vruchtbare grond en olie heeft, is de welvaart ongelijk verdeeld. Veel jongeren zijn werkloos en er heerst corruptie. Zij willen hervormingen. Minder dan de helft van de kiesgerechtigde burgers was woensdag overigens komen opdagen.||https://nos.nl/artikel/2442349-angola-begraaft-voormalig-leider-dos-santos-zijn-mpla-regeert-door
2022-08-28||Verkleumde feestgangers gered van ponton op IJmeer || Op het IJmeer bij Uitdam zijn gisteravond verkleumde feestgangers van een ponton gehaald. De 35 mensen bezochten het Fleet Festival, een tweedaags feest op een groot ponton op het water. Ze waren niet opgehaald en de KNRM heeft alle opvarenden na een telefoontje veilig aan wal gebracht, meldt NH Nieuws. Een van de feestgangers had de kustwacht gebeld. "Er werd gesproken over de kou en verteld dat er meerdere feestgangers onderkoelingsverschijnselen kregen. Er zouden zelfs feestgangers onwel zijn geworden", zegt een van de bemanningsleden van een uitgerukte reddingsboot. Een half uur later lagen meerdere reddingsboten rond de ponton om de feestvierders te helpen. Ze zijn naar de haven van Uitdam gebracht om vervolgens met een taxi verder naar huis te gaan. In de haven stonden ook ambulances klaar, maar voor zover bekend hoefde er niemand mee naar het ziekenhuis. Waarom de feestgangers niet zoals afgesproken werden opgehaald, is niet duidelijk. Het feest op het water stond ook voor vandaag gepland, maar dat gaat niet door, zegt de regionale omroep. NH Nieuws heeft de organisatie van het festival gevraagd om een reactie, maar die was niet bereikbaar voor commentaar.||https://nos.nl/artikel/2442346-verkleumde-feestgangers-gered-van-ponton-op-ijmeer
2022-08-28||Actiegroep waarschuwt voor omstreden 'healer': 'Meer slachtoffers voorkomen'|| Een man die over de hele wereld cliënten in touwen vastknoopt en hen horizontaal aan een constructie hangt om ze naar eigen zeggen te healen, is deze week in Nederland. Vrouwen die eerder bij hem kwamen voor een betaalde sessie, beschuldigen hem van seksueel misbruik. Een actiegroep wil voorkomen dat Bodhi Zapha, zoals hij zichzelf noemt, meer slachtoffers maakt. Volgens zijn website is 'shibari healing' bedoeld voor radicale zielen die hele en levendige wezens willen worden. Shibari is een Japanse vorm van bondage. Er wordt gesproken van emotionele bevrijding van energetische blokkades. Ook zouden de sessies helpen om bevrijd te worden van angst, woede, schuld, schaamte en zelfbeperkende oordelen. Zapha, die eigenlijk Christopher Bold heet of afgekort Chris Bold, noemt zichzelf expert seksueel trauma healer en trauma consulent. En vooral daar, waar hij zich richt op getraumatiseerde mensen, gaat het mis, zeggen vijf vrouwen die de handen ineen hebben geslagen. Ze zeggen vijftien meldingen van vrouwen wereldwijd te hebben die klagen over hun ervaringen met Zapha in de afgelopen jaren. Van grensoverschrijdend gedrag tot orale verkrachting, waar de Israëlische krant Haaretz onlangs over publiceerde. Met hun actiegroep willen de vrouwen, onder wie een Nederlandse, voorkomen dat meer vrouwen schade lijden. "Vrouwen met een trauma zoeken daar hulp voor. Vervolgens raken ze nog meer getraumatiseerd", zegt Luna, die niet met haar achternaam in het artikel wil. Ze beoefent zelf ook shibari. "We willen niet dat vrouwen in zijn val trappen en nog meer getraumatiseerd raken. We willen het gevaar stoppen." Momenteel is de man die volgens slachtoffers uit het Verenigd Koninkrijk komt en een deel van het jaar op Bali woont, bezig met een Europese tour. In Amsterdam had hij sessies gepland in een via Airbnb gehuurd woonhuis. Toen de eigenaar van dat pand er door vragen van de NOS achter kwam wat er stond te gebeuren, heeft hij Zapha verzocht te vertrekken. Ook Berlijn en Londen staan op het programma. De sessies duren vijf uur en kosten ruim 2000 euro. "Dit is geen sadomasochisme", staat in een video op zijn website over de shibari-sessies. "Dit is de evolutie van een 16e-eeuwse Japanse kunstvorm". Hoogleraar Aziatische religies Paul van der Velde van de Radboud Universiteit Nijmegen: "Dit doet me heel erg denken aan de manier waarop tantra in het Westen vaak wordt beoefend. Dat heeft weinig met Azië te maken, maar er zit een Aziatisch jasje omheen. Dan wordt de indruk gewekt dat het eeuwenoud en traditioneel is, maar als je goed gaat kijken, blijkt dat helemaal niet zo te zijn." "Het zijn vaak heel charismatische figuren, goeroe-achtige types ook", zegt Van der Velde. "Die weten het vertrouwen te winnen van mensen die al in een kwetsbare positie zitten en een soort sfeer te creëren van 'ik kan jou genezen'. Als het lichaamsgericht in combinatie met erotisch wordt, is het sowieso heel bedenkelijk." In therapiesessies waarbij lichamelijkheid en erotiek een grote rol spelen, moet er een stopteken zijn, zegt Van der Velde. "Je moet kunnen duidelijk maken dat iets te ver gaat. Wat ik uit deze verhalen opmaak, is dat vrouwen dat wel deden, maar dat dat niet uitmaakte." In de bondage-gemeenschap gaat het alarm af als er over iemand meer dan één beschuldiging is gedaan, zegt Luna. "Mensen kunnen fouten maken, een ervaring kan minder goed zijn of er zijn misverstanden. Maar meerdere issues bij één iemand, dat zou niet moeten gebeuren. Vooral niet als die persoon claimt een healer te zijn en met trauma te werken." Op Zapha's website staan allerlei positieve ervaringen. Volgens Luna voelt Zapha aan bij wie hij ver kan gaan. "Bij mensen zonder trauma die hun grenzen aangeven, gedraagt hij zich professioneel. Daarom krijgt hij zulke positieve getuigenissen van bekende vrouwen. Maar zodra het iemand met een trauma is, pusht hij ze. Het is alsof hij aanvoelt wie een ideaal slachtoffer is." Volgens Sven Brinkhoff, hoogleraar Strafprocesrecht aan de Universiteit van Amsterdam, kan het strafbaar zijn als er in zo'n sessie seksuele handelingen worden verricht. Bijvoorbeeld onder artikel 249 van het Wetboek van Strafrecht. Dat gaat over mensen die in de gezondheidszorg of maatschappelijke zorg werken en die ontucht plegen met iemand "die zich als patiënt of cliënt aan zijn hulp of zorg heeft toevertrouwd". In 2018 en 2021 werden twee Nederlandse tantramasseurs in hoger beroep op basis van dit artikel veroordeeld tot celstraffen. "Van belang voor een eventueel strafrechtelijk vervolg is dan dat er voldoende bewijs is voor het plegen van de seksuele handelingen en, specifiek voor artikel 249 dat gezegd kan worden dat er enige vorm van afhankelijkheid is", zegt Brinkhoff. "Een afhankelijkheid die in de regel aanwezig is bij een dergelijke hulpverlener-cliënt-relatie."||https://nos.nl/artikel/2442342-actiegroep-waarschuwt-voor-omstreden-healer-meer-slachtoffers-voorkomen
2022-08-28||'Geschokt en aangedaan' reageert het koningspaar op ongeluk Nieuw-Beijerland || Koning Willem-Alexander en koningin Máxima zijn "geschokt en aangedaan" door het ongeluk in Nieuw-Beijerland waarbij meerdere mensen om het leven kwamen. Ze spreken van een onvoorstelbaar verdriet binnen een hechte gemeenschap. "De getroffen families zijn in onze gedachten en de gewonden wensen wij kracht toe op weg naar een zo goed mogelijk herstel", staat in hun boodschap. Gisteravond reed een vrachtwagen van de dijk in het buurtschap Zuidzijde, bij Nieuw-Beijerland. Hij kwam terecht op bezoekers van een barbecue van de plaatselijke ijsclub. Vandaag werd bekend dat zes mensen om het leven zijn gekomen bij het ongeluk. Het gaat om twee mannen en twee vrouwen uit Oud-Beijerland en een man en een vrouw uit het naburige Goudswaard. Ze variëren in leeftijd van 28 tot 75 jaar. Premier Rutte deelt via Twitter zijn medeleven. "Mijn gedachten zijn bij de slachtoffers en nabestaanden van dit vreselijke drama. Ik wens hun heel veel sterkte toe", schrijft hij. Minister Harbers van Infrastructuur en Waterstaat sluit zich daarbij aan. Waarnemend burgemeester Aptroot van de gemeente Hoeksche Waard, waar Nieuw-Beijerland onder valt, zei gisteravond tegen de NOS dat het drama veel impact heeft op inwoners. "Het is hier in Nieuw-Beijerland een zeer hechte gemeenschap. Mensen willen weten hoe het gaat met hun dierbaren of goede vrienden." Aptroot zei vandaag dat er een besloten bijeenkomst wordt gehouden voor direct betrokkenen, de mensen die er gisteren bij waren en de families van de slachtoffers. Die bijeenkomst is vanmiddag. Een deelnemer aan de barbecue is ook vrachtwagenchauffeur. Hij probeert te verklaren wat er is gebeurd: In de Bethelkerk in Oud-Beijerland werd het overlijden van drie leden van de gemeente bekendgemaakt. De drie slachtoffers, leden van één familie, waren een vrouw, haar zoon en hoogzwangere schoondochter.  Sportvereniging TOGB uit Berkel en Rodenrijs laat weten dat ook in hun gelederen een slachtoffer is gevallen. Het is een 62-jarig oud-bestuurslid van de vereniging. Hij was erelid en was nog actief als voetbalscheidsrechter. Alle activiteiten van de club voor vandaag zijn afgelast. Een verslaggever van Rijnmond kwam een deelnemer aan de barbecue tegen die verwondingen opliep:||https://nos.nl/artikel/2442335-geschokt-en-aangedaan-reageert-het-koningspaar-op-ongeluk-nieuw-beijerland
2022-08-28||Meisje komt om door vallend standbeeld in hotel München|| In een hotel in München is een meisje van 7 omgekomen door een omgevallen standbeeld. Het is nog onduidelijk hoe het 200 kilo zware stenen beeld kon omvallen, meldt de politie. Het Italiaanse meisje was met haar familie op vakantie in de Zuid-Duitse stad. Het ongeluk gebeurde vrijdag op de binnenplaats van hun hotel. Meerdere mensen hoorden haar gillen en hebben het beeld van het zwaargewonde meisje getild. Terwijl werd geprobeerd om haar te reanimeren, werd het slachtoffer naar een ziekenhuis gebracht. Daar is het meisje aan haar verwondingen overleden. Volgens de Italiaanse krant Corriere della Sera zijn de ouders van het slachtoffer bekende openbaar aanklagers in Napels. De politie onderzoekt de oorzaak van het ongeluk.||https://nos.nl/artikel/2442330-meisje-komt-om-door-vallend-standbeeld-in-hotel-munchen
2022-08-28||Bruls vraagt gemeenten mensen op te vangen: 'Geen luxe permitteren'|| Voorzitter van het Veiligheidsberaad Hubert Bruls heeft gemeenten opgeroepen om mee te werken met de opvang van asielzoekers om zo de last te spreiden. In tv-programma Buitenhof zei Bruls dat alle gemeenten moeten helpen. "Geen enkele gemeentebestuurder kan zich de luxe permitteren om te zeggen: dat wil ik niet, mijn bevolking vindt het niet leuk, of mijn mensen zijn oververmoeid", zei Bruls, tevens burgemeester van Nijmegen. "Je moet gewoon helpen, dat moet je gewoon doen." Om het asielzoekerscentrum in Ter Apel te ontlasten, wil Bruls dat het kabinet snel een tweede locatie bekendmaakt. Uiterlijk 10 september moet een nieuwe grote locatie beschikbaar zijn voor de asielzoekers die nu buiten moeten slapen. Naar verluidt gaat het om een locatie in Emmen, al zegt die gemeente nog van niets te weten. Bruls zei verder te verwachten dat de problemen met vluchtelingenstromen de komende jaren alleen maar zullen toenemen. En als het een aantal jaren meevalt, dan moeten opvanglocaties openblijven. "We moeten niet de oude fout maken door te zeggen: dan sluiten we alles en bezuinigen we weer. Als ik naar de wereldkaart kijk zie ik vluchtelingenstromen alleen maar groter worden en dat gaat niet aan ons land voorbij." Hij wijst erop dat de druk op de opvang dit jaar enorm is toegenomen door de Oekraïne-oorlog. "We hebben meer dan 60.000 opvangplaatsen gerealiseerd als gemeenten. Die plekken zijn nu niet beschikbaar voor andere vluchtelingen." Volgens Artsen zonder Grenzen hebben de circa 250 asielzoekers die afgelopen nacht in Ter Apel buiten moesten slapen het "verschrikkelijk koud" gehad. De hulporganisatie stelt dat de lagere temperatuur van grote invloed is op de leefomstandigheden. "En dit is pas het begin van de nazomer, dus het wordt alleen maar kouder", zegt een woordvoerder tegen persbureau ANP. AzG heeft deze week voor het eerst een team in Nederland ingezet. Een team van vijf levert basiszorg, zoals het behandelen van wonden, infecties en huidziekten. Vanochtend heeft het team aan zo'n vijftien mensen hulp geboden. Het ging onder meer om mensen met open wonden.||https://nos.nl/collectie/13898/artikel/2442329-bruls-vraagt-gemeenten-mensen-op-te-vangen-geen-luxe-permitteren
2022-08-28||Explosief materiaal gevonden in Amsterdam, meerdere woningen ontruimd|| In Amsterdam-Noord is vanochtend explosief materiaal gevonden. De Explosieven Opruimingsdienst van Defensie (EOD) heeft het onschadelijk gemaakt en veiliggesteld, meldt de politie. Het explosieve materiaal werd in de straat Lohuis gevonden. Om wat voor materiaal het precies gaat, kon een woordvoerder van de politie niet zeggen. Na de vondst werd de straat uit voorzorg afgezet en werden meerdere woningen ontruimd. Zo'n 40 bewoners moeten hun huis verlaten. Zij werden enige tijd opgevangen in een moskee in de buurt, maar mogen inmiddels weer naar huis. Eerder op de ochtend vond in dezelfde straat een vechtpartij plaats tussen een groep mensen, schrijft AT5/NH Nieuws. De politie onderzoekt nog of dit iets met het explosieve materiaal te maken heeft. De politie doet onderzoek en roept getuigen op zich te melden.||https://nos.nl/artikel/2442325-explosief-materiaal-gevonden-in-amsterdam-meerdere-woningen-ontruimd
2022-08-28||Illegaal gebouwde wolkenkrabbers neergehaald in Indiase hoofdstad New Delhi|| In de Indiase hoofdstad New Delhi zijn twee illegaal gebouwde wolkenkrabbers neergehaald met explosieven. In de in aanbouw zijnde wolkenkrabbers, die 103 en 97 meter hoog zijn, zouden honderden appartementen komen. Duizenden mensen in de buurt zijn uit voorzorg geëvacueerd.  Het laten instorten van de gebouwen duurde minder dan tien seconden, maar omwonenden moeten tien uur lang hun huis uit. Het verkeer in de buurt is omgeleid. De Apex- en Ceyanetoren stonden aan een drukke snelweg, die de dichtbevolkte staat Uttar Pradesh verbindt met de hoofdstad. De snelweg is afgesloten.  Bekijk het neerhalen van de torens: Het Indiase hooggerechtshof gaf vorig jaar na een lange juridische strijd opdracht voor het neerhalen van de torens in de buitenwijk Noida. Er zou geen vergunning zijn voor de bouw en flats zouden niet hebben voldaan aan bouw- en brandveiligheidsvoorschriften. Voor de explosie werden 3700 kilo explosieven aangebracht op strategische plaatsen om de gecontroleerde instorting met zo weinig mogelijk gevolgen te laten verlopen. Er is bijna een half jaar voorbereiding aan voorafgegaan. Een aantal wijkbewoners is gisteren al uit eigen beweging vertrokken, uit angst voor giftige stoffen in de lucht en mogelijke gezondheidsproblemen als gevolg van de stofwolk na het opblazen van de gebouwen. Gebouwen in de omgeving zijn deels ingepakt in wit plastic om ze te beschermen tegen rondvliegend puin. Er blijft een hoop puin en andere materialen van zo'n 80.000 ton achter. Het meeste zal worden gerecycled.||https://nos.nl/artikel/2442324-illegaal-gebouwde-wolkenkrabbers-neergehaald-in-indiase-hoofdstad-new-delhi
2022-08-28||Zes doden en zeven gewonden bij vrachtwagendrama Nieuw-Beijerland|| Bij het vrachtwagendrama in Nieuw-Beijerland van gisteravond zijn zes mensen om het leven gekomen. Ook zijn er zeven gewonden, van wie een in kritieke toestand verkeert. Dat meldt de politie. De meeste dodelijke slachtoffers komen uit Nieuw-Beijerland: twee mannen van 50 en 62 en twee vrouwen van 32 en 75. Ook een man van 41 en een vrouw van 28 uit het naburige Goudswaard kwamen om het leven. De regionale omroep Rijnmond meldt dat in de Bethelkerk in Oud-Beijerland is bekendgemaakt dat drie omgekomen mensen uit dezelfde familie komen. Het zou gaan om een moeder, een zoon en een schoondochter die acht maanden zwanger was. Ook meldt sportvereniging TOGB uit Berkel en Rodenrijs een overlijden. De man van 62 was erelid, oud-bestuurslid en voetbalscheidsrechter bij de club. De bestuurder van de vrachtwagen wordt verdacht van het veroorzaken van een dodelijk verkeersongeval. De Spanjaard van 46 had niet gedronken. Het ongeluk was in het buurtschap Zuidzijde, dat bij Nieuw-Beijerland hoort, op de T-splitsing tussen de Zuidzijdsedijk en de Langeweg. Volgens de politie is duidelijk dat de vrachtwagen voor het ongeval op de dijk stilstond. Daarna is het voertuig door onbekende oorzaak gaan rijden. Onder aan de dijk reed de vrachtwagen rond 18.00 uur in op een barbecue van de plaatselijke ijsclub. Daar waren zeker tientallen mensen aanwezig. De politie hoopt dat omstanders foto's of filmpjes van het ongeluk hebben, die duidelijkheid kunnen geven over de toedracht. De vrachtwagen is inmiddels weggehaald van de plek van het ongeval. Een echtpaar dat bij de barbecue aanwezig was, zag ook dat de vrachtwagen stilstond voor de T-splitsing, vervolgens in beweging kwam en van de dijk af reed. Onder aan de dijk speelde zich vervolgens een drama af. "Het voelde alsof we in een film zaten. We hebben gezien hoe mensen meegesleurd werden", zegt het paar tegen Rijnmond. Volgens het stel probeerden de omstanders zoveel mogelijk mensen te helpen. "We zagen voeten onder de vrachtwagen. Deze beelden blijven voor altijd op ons netvlies." "Iedereen was in paniek, iedereen probeerde te helpen. De hulpverlening was bezig, maar er waren ontzettend veel gewonden", zegt Rebecca van Wijgerden, die vlak na het ongeluk aanwezig was, tegen Rijnmond. "Later kwam de chauffeur uit zijn vrachtwagen, waarna hij werd meegenomen door de politie. Iedereen die daarbij was, was overstuur. Het is onbekend wat er precies gebeurde, maar de mensen waren boos, wilden weten wat er gebeurd was." Hulpverleners gisteren op de plaats van het ongeval en later op de avond de berging van de trailer van de vrachtwagen: Volgens omwonende Leen van Dijk was de barbecue ter gelegenheid van het afscheid van de voorzitter van de plaatselijke ijsvereniging. "Ik weet dat er honderd aanmeldingen waren. Ik ken de meeste mensen van de vereniging, ik woon hier al 58 jaar en heb zelf jaren in het bestuur gezeten." Waarnemend burgemeester Aptroot van de gemeente Hoeksche Waard, waar Nieuw-Beijerland onder valt, zei gisteravond tegen de NOS dat het drama veel impact heeft op de bewoners van Nieuw-Beijerland. "Het is hier in Nieuw-Beijerland een zeer hechte gemeenschap. Mensen willen weten hoe het gaat met hun dierbaren of goede vrienden." Ook koning Willem-Alexander heeft gereageerd op het ongeluk. Hij is "geschokt en aangedaan" door het "vreselijke ongeluk". Premier Rutte reageerde via Twitter, waar hij zijn medeleven uitspreekt aan slachtoffers en nabestaanden. Gisteravond deed de politie een oproep via Burgernet, waarin de bestuurder van een witte bestelwagen die op de bewuste dijk stond werd gevraagd om zich te melden. De politie ziet de bestuurder als een getuige en heeft inmiddels met deze persoon gesproken.  Voor omstanders is slachtofferhulp beschikbaar. Ook heeft de gemeente Hoeksche Waard vanochtend een informatienummer geopend voor mensen die vragen hebben over het incident. Zij kunnen bellen met 0800-6473647 of 140186. In verband met privacy wordt hier geen informatie over slachtoffers gegeven, schrijft de gemeente op Twitter.||https://nos.nl/artikel/2442318-zes-doden-en-zeven-gewonden-bij-vrachtwagendrama-nieuw-beijerland
2022-08-28||'Nog een dader van bloedbad München in 1972 loopt vrij rond'|| Bijna vijftig jaar geleden, op 5 september 1972, gijzelen Palestijnse terroristen op de Olympische Spelen van München de Israëlische delegatie. Het loopt uit op een bloedbad: alle elf Israëliërs worden vermoord. Drie van de gijzelnemers overleven de ontsnappingspoging. Twee van hen worden later alsnog gedood, maar de derde leeft nog steeds ergens ondergedoken. Althans, dat is het bekende verhaal. Volgens een documentaire van KRO-NCRV is een tweede gijzelnemer, Mohammed al-Safady, ook nog op vrije voeten. Zijn neef en een hoge Palestijnse functionaris zeggen tegen de documentairemakers dat hij nog leeft. Volgens de documentairemakers verblijft Safady in Libanon, ondergedoken voor de Israëlische geheime dienst. Uit tot nu toe geheim gebleven documenten uit het Archief van München blijkt dat Safady tijdens de ontsnappingspoging vijf Israëliërs heeft gedood. Een van hen was schermtrainer Andre Spitzer. Zijn weduwe, Nieuwsuur- en VRT-correspondent Ankie Rechess-Spitzer, hoort in de documentaire Ankie na vijftig jaar wie er verantwoordelijk is voor de dood van haar man. "Als ik nu terugkijk is het surrealistisch dat ik vijftig jaar lang naar die antwoorden moest zoeken", zegt Rechess-Spitzer. "Het is ons als nabestaanden enorm moeilijk gemaakt door de Beierse en Duitse regering. Door deze documentaire heb ik dingen geleerd waar ik anders nooit achter was gekomen." Volgens de West-Duitse regering destijds was er over de gijzeling en de reddingspoging geen informatie gedocumenteerd. In de loop der jaren kwam er toch steeds meer informatie naar buiten. Daaruit bleek dat de Duitse regering en politie grote fouten maakten, tijdens én voorafgaand aan de gijzeling. Inmiddels is duidelijk dat er gedetailleerde verslagen liggen in het Archief van München. "Daar kwam onze vraag vandaan: kunnen we daarin vinden wie achter de dood van Andre zat?", zegt Evert-Jan Offringa, die samen met Twan Huys de documentaire maakte. Bekijk hier fragmenten uit 'Ankie: de Olympische weduwe'. De volledige documentaire wordt op 4 en 5 september in twee delen uitgezonden op NPO1. In de verslagen staat dat Safady degene was die de gijzelaars doodschoot. Ook het autopsierapport van Spitzer, waarin staat hoe hij is overleden, zit in het dossier. "Het zijn documenten die Ankie in al die vijftig jaar nooit te zien heeft gekregen", zegt Offringa. Over Safady gaan meerdere verhalen rond. Rechess geloofde dat de Israëlische geheime dienst Mossad hem in een wraakactie had geliquideerd. Volgens een boek van Israëlische journalist Aaron J. Klein is het ook mogelijk dat hij door een christelijke militie in Libanon is gedood. In hetzelfde boek claimt de Palestijnse functionaris Tawfik Tirawi dat Safady in leven is, een claim die hij herhaalt in de documentaire. Zijn neef, Fareed, bevestigt dit. Hij claimt dat zijn oom in het geheim leeft, omdat hij wordt gezocht door de Mossad. Volgens Fareed schoot Safady de atleten dood in opdracht van de leider van de gijzeling. Als er iets mis zou gaan, was de afspraak dat de gijzelaars werden vermoord. Ook zegt hij dat Safady trots is op zijn daden: "Hij is blij dat hij het heeft gedaan", aldus zijn neef. Rechess reageert gelaten. "Dat laat zien wat voor iemand het is. Natuurlijk wil ik dat hij voor de rechter verschijnt, maar voor mij is dit hoofdstuk voorbij. Ik wilde voor mezelf en mijn dochter precies weten wat er is gebeurd. Dat is nu afgelopen." Toch is het verhaal voor Rechess nog niet volledig afgesloten. Zij en andere nabestaanden hebben drie eisen gesteld aan de Duitse regering: publieke excuses, de opening van alle archieven over de gijzeling en de nasleep en compensatie voor de nabestaanden. De eerste twee verzoeken zijn volgens Rechess ingewilligd door president Steinmeier; over het derde wordt nog onderhandeld. Tot die laatste eis wordt ingewilligd, boycotten Rechess en de andere nabestaanden de officiële herdenking in München op 5 september. Ook de Israëlische president en het hoofd van het Olympisch comité zullen niet aanwezig zijn. "Het zal voor mij natuurlijk nooit helemaal voorbij zijn", zegt Rechess. "Ik sta met München op en ga ermee naar bed. We weten nu na vijftig jaar meer over wat er is gebeurd, het wordt tijd dat alles duidelijk wordt." Bekijk hier een terugblik op het gijzeldrama van München:||https://nos.nl/artikel/2442316-nog-een-dader-van-bloedbad-munchen-in-1972-loopt-vrij-rond
2022-08-28||Eerste Amerikaanse marineschepen in Straat van Taiwan sinds bezoek Pelosi|| Twee Amerikaanse marineschepen varen vandaag door de Straat van Taiwan. Het is de eerste vaarbeweging van de Amerikaanse marine in de zeestraat sinds het bezoek van de Amerikaanse parlementsvoorzitter Pelosi aan Taiwan van begin deze maand. Het bezoek van Pelosi werd sterk veroordeeld door China, dat Taiwan als een opstandige provincie beschouwt en wil voorkomen dat landen diplomatieke betrekkingen hebben met het eiland. Het Chinese leger hield daarna grootschalige oefeningen, vooral in de Straat van Taiwan. Volgens de Amerikaanse marine is de verplaatsing van de USS Antietam en de USS Chancellorsville door de 160 kilometer brede zeestraat tussen China en Taiwan een routine-operatie. De kruisers komen hierbij niet in de territoriale wateren van een van de omliggende landen en de verplaatsing valt binnen de internationale wetten, schrijft de Zevende Vloot van de marine in een verklaring. De exacte reden voor de verplaatsing van de marineschepen is niet duidelijk. De marine meldt hierover alleen dat het zeetransport een uiting is van de inzet van de Verenigde Staten voor een vrije en open Indische en Stille Oceaan. Voor het bezoek van Pelosi op 2 en 3 augustus voeren Amerikaanse fregatten al regelmatig door de Straat van Taiwan. Het Chinese leger zegt in een reactie dat het de vaarbewegingen van de Amerikaanse marineschepen in de gaten houdt en dat het bij elke provocatie zal ingrijpen.||https://nos.nl/artikel/2442302-eerste-amerikaanse-marineschepen-in-straat-van-taiwan-sinds-bezoek-pelosi
2022-08-28||Roofkunst terug naar Egypte? Niet als het aan grote musea ligt|| De Egyptische archeoloog Zahi Hawass probeert de beroemde Steen van Rosetta al jaren tevergeefs terug te krijgen naar zijn land. Deze week deed de bekende voorvechter voor Egyptisch erfgoed opnieuw een poging. Hij voert de druk op nu westerse landen en musea steeds vaker overwegen om roofkunst terug te geven. Het British Museum, waar de iconische steen een van de belangrijkste objecten is, heeft niet gereageerd op de oproep van Hawass, en staat erom bekend er niet happig op te zijn om objecten terug te sturen. Archeoloog en cultuurhistoricus Mirjam Hoijtink, aangesloten bij de Universiteit van Amsterdam, schat de kansen van Hawass dan ook niet hoog in. In het publieke debat klinken steeds vaker geluiden om roofkunst deels terug te sturen en meer bewustwording te creëren over het koloniale verleden. Hoijtink ziet dat vooral de grote musea worstelen met hun rol hierin. Landen vragen al decennia om geroofde objecten terug te geven, maar vaak zonder succes. "Veel archeologische musea zitten er niet zo op te wachten en durven zich niet uit te spreken", zegt Hoijtink. Die angst is volgens de hoogleraar ongegrond. "Het is juist een mooi debat over hoe mensen zich verhouden tot hun verleden. Musea zouden meer open moeten staan voor dialoog. Musea zijn onderdeel van de publieke ruimte en worden betaald met belastinggeld." Rondom iconische roofkunst, zoals de Steen van Rosetta, hangt veel sentiment over nationale identiteit. "De steen is een mooi voorbeeld van een object waar Egyptenaren zich mee kunnen identificeren", zegt Hoijtink. Maar ook in Groot-Brittannië leeft veel sentiment voor de steen. "Je zou denken: zet een kopie neer in het British Museum en geeft de echte aan Egypte terug. Maar dit ligt politiek gevoelig", zegt de hoogleraar. "Toen de Britten de steen buitmaakten op het Franse leger, was dat een overwinning als mondiale macht." Naast de steen vraagt Hawass ook om de buste van Nefertiti uit het Egyptisch Museum in Berlijn, en de Dierenriem van Dendera, een reliëf dat in het Louvre te zien is. Waarschijnlijk zijn ze bedoeld voor het nieuwe Grand Egyptian Museum, dat later dit jaar moet openen vlak bij de piramiden van Gizeh. Daarmee zouden de drie topstukken, naast het vele andere erfgoed in Egypte, toegankelijker worden voor gewone Egyptenaren. Volgens de nieuwe definitie over wat een museum moet zijn, waar deze week door de internationale museumraad ICOM over werd gestemd, moet een museum niet alleen ten dienst staan van de samenleving en erfgoed onderzoeken en conserveren, maar bijvoorbeeld ook duurzaam zijn en 'samenwerken met gemeenschappen'. Wat musea met roofkunst moeten doen, wordt niet expliciet benoemd. Het Rijksmuseum voor Oudheden, dat veel collecties heeft uit het oude Egypte, zegt dat het open staat voor claims uit andere landen. "Musea zijn geen schatbewaarders. We beschermen wel erfgoed, maar dat hoeft niet altijd op dezelfde plek te zijn", zegt conservator van het museum en egyptoloog Daniel Soliman. Musea als het Louvre en het British Museum noemen zichzelf 'universeel', wat volgens Hoijtink en Soliman een farce is en het eurocentrisme van deze instellingen laat zien. "Veel Egyptenaren en andere mensen uit Afrika hebben niet de middelen om naar Londen te reizen, laat staan om een visum te krijgen", zegt Soliman. Er zijn wel manieren te bedenken om kunstobjecten voor zoveel mogelijk mensen toegankelijk te maken. "Belangrijke kunst kan over de wereld reizen, ook buiten de westerse wereld", stelt Soliman voor. "Er kan ook gewerkt worden met replica's. Dat het ene jaar het echte object te zien is in Caïro en de replica in Londen, en andersom." Door het publieke debat is "een verschuiving gaande in de museumwereld", ziet Soliman. Hoijtink ziet steeds meer bereidwilligheid bij Nederlandse musea rondom dit thema. Ook als musea steeds vaker besluiten om belangrijke objecten terug te geven, hoeven we volgens de hoogleraar niet bang te zijn voor lege vitrines. "We hebben in Europa echt ongelooflijk grote collecties. Er blijft genoeg over."||https://nos.nl/artikel/2442299-roofkunst-terug-naar-egypte-niet-als-het-aan-grote-musea-ligt
2022-08-28||Wekdienst 28/8: Verstappen in actie in België • Doetinchem vangt vluchtelingen op|| Goedemorgen! Op het circuit van Spa-Francorchamps start Max Verstappen vanaf de 15de plek en in een tijdelijke opvanglocatie in Doetinchem komen de eerste asielzoekers uit Ter Apel aan. Eerst het weer: landinwaarts is het vanmorgen zonnig, maar fris. In de kustgebieden hangt meer bewolking. Vanmiddag wisselen in het hele land wolken en zon elkaar af. Het blijft zo goed als overal droog en het wordt 20 tot 24 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Bij het aanmeldcentrum in Ter Apel hebben opnieuw zo'n 300 asielzoekers buiten overnacht, onder een luifel en bij een minimumtemperatuur van 11 graden. Voor 150 van de 450 asielzoekers is het gisteravond wel gelukt om een slaapplek te vinden, meldt het Centraal Orgaan opvang asielzoekers (COA). Vrijdagavond werden nog zo'n 400 asielzoekers vanuit Ter Apel geëvacueerd, nadat de Inspectie Gezondheidszorg en Jeugd alarm had geslagen over de erbarmelijke hygiëne bij het aanmeldcentrum. Gisteren stonden opnieuw honderden mensen in de rij. Het ging om mensen die de avond ervoor waren geëvacueerd en om nieuwe asielzoekers. De opnames van de nieuwe film in The Fast and the Furious-reeks zijn begonnen. Deze film gaat terug naar de locatie in Los Angeles van de eerste in de serie en de buurtbewoners zijn daar niet blij mee. Zij zeggen dat de locatie door de films een plek is geworden waar gevaarlijke straatraces worden gehouden. Fijne zondag!||https://nos.nl/artikel/2442298-wekdienst-28-8-verstappen-in-actie-in-belgie-doetinchem-vangt-vluchtelingen-op
2022-08-28||Man van 21 komt om bij solexrace in Heeswijk-Dinther|| In Heeswijk-Dinther, bij Den Bosch, is een bezoeker van de 24-uurs Solexrace om het leven gekomen. Het ongeluk gebeurde vannacht, rond 02.00 uur. De 21-jarige man uit Deurne probeerde met een aantal vrienden een zware boomstam op te tillen. Dit ging mis. De boomstam kwam boven op het slachtoffer terecht. Er werden een ambulance en een traumaheli opgeroepen, maar het slachtoffer overleed voordat hij naar een ziekenhuis kon worden gebracht. De politie deed na het dodelijke ongeluk onderzoek op het terrein. Daarvoor werd het evenement enige tijd stilgelegd. "Wij gaan uit van een noodlottig ongeluk en doen geen verder onderzoek", laat een politiewoordvoerder weten.||https://nos.nl/artikel/2442296-man-van-21-komt-om-bij-solexrace-in-heeswijk-dinther
2022-08-28||Rellen in Buenos Aires bij steunbetuiging aan vicepresident Kirchner|| Bij gevechten in de Argentijnse hoofdstad Buenos Aires tussen de politie en sympathisanten van vicepresident Cristina Kirchner zijn zeven agenten gewond geraakt. Enkele demonstranten zijn gearresteerd. Duizenden mensen overal in het land betuigden steun aan Kirchner. Aanleiding is de lopende rechtszaak tegen haar. Deze week eiste het Openbaar Ministerie een celstraf van twaalf jaar. Ook wil de aanklager dat de 69-jarige Kirchner nooit meer een publiek ambt bekleedt. Ze wordt verdacht van fraude bij tal van aanbestedingen in de twee termijnen dat ze president was, tussen 2007 en 2015.  De demonstratie leidde tot een confrontatie tussen de politie en betogers: De grootste demonstratie was bij het huis van de vicepresident. De politie wilde een grote toeloop voorkomen. Daarop braken rellen uit. De politie zette traangas, rubberkogels en een waterkanon in. De betogers vinden dat Kirchner het slachtoffer is van een politiek gemotiveerde heksenjacht. Kirchner spreekt de beschuldigingen tegen. Na verloop van tijd riep de vicepresident de actievoerders bij haar woning op om naar huis te gaan. "In een democratie is de vrijheid van meningsuiting van groot belang", zei ze vanaf een geïmproviseerd podium voor haar huis. "Ik wil jullie bedanken en jullie vragen om naar huis te gaan om uit te rusten. Het is een lange dag geweest."||https://nos.nl/artikel/2442295-rellen-in-buenos-aires-bij-steunbetuiging-aan-vicepresident-kirchner
2022-08-28||Geweld laait op in Libië: gevechten eisen zeker 32 levens|| Bij beschietingen tussen rivaliserende milities in de Libische hoofdstad Tripoli zijn volgens het ministerie van Volksgezondheid zeker 32 mensen om het leven gekomen. Onder de slachtoffers zijn ook burgers. Meer dan 150 mensen zijn gewond geraakt. In Libië woedt al jaren een machtsstrijd tussen twee kampen die elk een eigen regering hebben. Een daarvan is gevestigd in Tripoli en wordt geleid door de internationaal erkende premier Abdul Hamid Dbeibah. De andere regering, onder leiding van Fati Bashaga, opereert vanuit het oosten van het land. De afgelopen maanden waren er geregeld gewelddadige confrontaties tussen milities gelieerd aan de twee kampen, en gisteren was het de bloedigste dag in tijden. In verschillende delen van Tripoli kwam het tot geweld. Er werden gisteren onder meer mortieren en machinegeweren ingezet in woonwijken. Op videobeelden zijn brandende auto's en gebouwen te zien. Voor ambulances was het in de zwaarst getroffen wijken onmogelijk om hulp te bieden. De VN-missie voor Libië heeft de strijdende partijen opgeroepen het geweld te staken. Volgens de organisatie is er onder meer sprake van willekeurige beschietingen van woonwijken.||https://nos.nl/artikel/2442294-geweld-laait-op-in-libie-gevechten-eisen-zeker-32-levens
2022-08-28||Gewonde bij aanval door groep jongeren in Stein|| Bij een schietincident in de Limburgse plaats Stein is iemand gewond geraakt. Volgens de politie gaat het om een jongeman die rond 23.30 uur werd aangevallen door een groep jongeren. Het incident was rond 23.30 uur op een plein waar enkele horecazaken zijn gevestigd. Er ging vermoedelijk een ruzie aan vooraf. Bij de aanval werd volgens een politiewoordvoerder ook geschoten, maar het slachtoffer liep geen schotwond op. Wel waren zijn verwondingen zo ernstig dat hij naar een ziekenhuis is gebracht. Hij verkeert niet in levensgevaar. De politie bekijkt onder meer camerabeelden om duidelijkheid te krijgen over de toedracht. Er is nog niemand aangehouden.||https://nos.nl/artikel/2442293-gewonde-bij-aanval-door-groep-jongeren-in-stein
2022-08-28||Brit betaalt vermogen voor Ford Escort van prinses Diana|| Een Brit heeft op een veiling ruim 700.000 pond betaald voor een auto die van prinses Diana is geweest. Het gaat om een Ford Escort die de Britse prinses bezat tussen 1985 en 1988. De opbrengst is zeven keer zo hoog als vooraf was ingeschat, Het is voor zover bekend wereldwijd het enige zwarte exemplaar van de RS Turbo Series 1. Die auto werd alleen in het wit gemaakt, maar op verzoek van de beveiligers van Diana werd hij overgespoten in het zwart zodat hij minder zou opvallen. Meestal zat ze zelf achter het stuur. De auto had ruim 10.000 kilometer op de teller staan toen Diana er in 1988 afstand van deed. Erna had hij meerdere eigenaren en nu was hij weer eigendom van fabrikant Ford. Volgens veilingbedrijf Silverstone Auctions waren er veel gegadigden voor de auto, die inmiddels zo'n 40.000 kilometer heeft gereden. Het winnende bod werd gedaan door iemand uit de regio Cheshire. Het bod bedroeg 650.000 pond, maar inclusief een koperstoeslag komt het uiteindelijke bedrag uit op ongeveer 730.000 pond, oftewel ruim 850.000 euro. De komende week is het 25 jaar geleden dat prinses Diana om het leven kwam bij een auto-ongeluk. Op 31 augustus 1997 overleed ze op 36-jarige leeftijd toen ze, achtervolgd door paparazzi op motoren, crashte in een tunnel in Parijs. Bekijk hier een terugblik op haar leven:||https://nos.nl/artikel/2442292-brit-betaalt-vermogen-voor-ford-escort-van-prinses-diana
