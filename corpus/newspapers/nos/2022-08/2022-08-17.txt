2022-08-17||Vandaag kans op verstoorde navigatie en communicatiemiddelen door geomagnetische stormen|| De aarde wordt vandaag mogelijk getroffen door een geomagnetische storm. Hierdoor kunnen navigatie- en communicatiemiddelen verstoord raken. In februari verloor SpaceX al veertig net gelanceerde satellieten door zo'n zonnestorm. Ook in de ruimte zijn er 'weersverschijnselen'. "Er waait gas in de ruimte met een snelheid van meer dan honderden meters per seconde," vertelt Michiel Brentjens, radio-astronoom bij Astron. "Die snelheid varieert, maar is veel sneller dan op aarde. Er vinden explosies plaats op de zon en morgen komen we in een snelle windstroming die van de zon afkomt. Daardoor komen er morgen waarschijnlijk schokgolven bij de aarde aan en kunnen er zogeheten geomagnetische stormen ontstaan." De afgelopen jaren was de zon minder actief en kalm, zegt Brentjens. "Toen waren deze stormen dus zeldzaam, maar naar verwachting is de zon rond 2025 en 2026 heel actief waardoor er meer ontploffingen zijn. Dat betekent dat er meer geomagnetische stormen zijn waar af en toe een grote bij zal zitten." "Er is een mogelijkheid dat bij communicatiemiddelen van militairen of van scheep- en luchtvaart verbindingen wegvallen of niet tot stand kunnen komen voor een beperkte tijd." Ook kan de gps minder precies worden. "De gps zal dan niet totaal wegvallen, maar het lijkt of je naast de weg rijdt terwijl je wel op de weg bent." Brentjens acht de kans klein dat dit morgen gebeurt, maar vindt het belangrijk om hierop voorbereid te zijn. Bij heftiger ruimteweer, dat de komende jaren zou kunnen voorkomen, kunnen navigatie- en communicatiemiddelen volledig wegvallen voor een groot deel van de dag. Ook kan het aardmagneetveld bij heftiger ruimteweer verstoord raken door schokgolven die van de zon komen. Onze elektriciteitsnetwerken kunnen dan als dynamo gaan werken en zelf stroom opwekken." Daar zijn de elektriciteitsnetwerken echter niet voor ontworpen. In 1989 is dit in Canada gebeurd en zijn de hoofdtransformatoren door overbelasting gesmolten. "Deze transformatoren moesten toen te veel stroom verwerken." Naar verwachting zal dit in Nederland de komende jaren niet gebeuren. "Dit komt doordat Nederland relatief zuidelijk is gelegen. Scandinavische landen zijn daar veel gevoeliger voor." Het voorspellen van ruimteweer is nog een stuk lastiger dan dat van het weer op aarde. "Weerstations hebben we overal verspreid in onze dampkring. Dus we kunnen continu onze modellen updaten en controleren." Dit is niet het geval bij ruimteweer, want er is nog geen weerstation tussen de aarde en de zon." Er wordt momenteel in Drenthe geprobeerd om met een LOFAR-radiotelescoop verbeterde voorspellingen te maken.||https://nos.nl/artikel/2441058-vandaag-kans-op-verstoorde-navigatie-en-communicatiemiddelen-door-geomagnetische-stormen
2022-08-17||Oekraïne: Russen verplaatsen gevechtsvliegtuigen na reeks explosies Krim|| De Russische luchtmacht is bezig gevechtsvliegtuigen en helikopters van de Krim naar het Russische vasteland te verplaatsen, in reactie op de recente explosies op het Oekraïense schiereiland, dat door Rusland is geannexeerd. Dat meldt de Oekraïense inlichtingendienst GUR. Er zouden zeker 24 vliegtuigen en 14 helikopters zijn verplaatst. Die informatie is niet onafhankelijk te verifiëren. Gisteren ontplofte een munitiedepot in het noorden van de Krim, verderop werden een transformatorstation en een stuk spoor beschadigd. Ook bij een militaire basis bij de stad Simferopol waren rookpluimen te zien. Vorige week werd een luchtmachtbasis getroffen door explosies, waarbij een aantal gevechtsvliegtuigen werd vernietigd. Oekraïne heeft de aanvallen tot nu toe niet opgeëist. CNN meldt op basis van een anonieme overheidsfunctionaris dat het land achter de explosies zit. In een intern overheidsdocument zou staan dat de aanvallen een zware klap hebben toegebracht aan de Russische militaire infrastructuur. Het zou betekenen dat Oekraïne dieper in vijandelijk gebied aanvallen kan uitoefenen dan werd aangenomen. Rusland heeft de explosies op de vliegbasis afgedaan als een ongeluk. De ontploffing van het munitiedepot wordt wel toegeschreven aan "saboteurs". Vandaag werd de commandant van de Zwarte Zeevloot, die gelegerd is op de Krim, vervangen, meldt het Russische staatspersbureau Ria Novosti. Een verklaring werd niet gegeven. Het is mogelijk een reactie op een aantal tegenslagen van de Russische strijdkrachten rond de Krim. Eerder werd het vlaggenschip de Moskva tot zinken werd gebracht. Ook elders in Oekraïne gaat de oorlog door. Een buitenwijk van Charkov, de tweede stad van het land, werd vanavond onder vuur genomen. Daarbij zijn zeker zes doden en zestien gewonden gevallen, meldt de gouverneur van de regio. Ook in Avdiivka, nabij Donetsk, en aan het front bij Cherson zijn beschietingen en bombardementen gemeld. De Oekraïense autoriteiten houden rekening met grootschalige Russische raketaanvallen tijdens de viering van de Oekraïense Onafhankelijkheidsdag, die komende woensdag wordt gevierd. "Ze willen onze feestdag verpesten", zei presidentieel adviseur Arestovitsj vandaag. "Maar Oekraïne heeft ook de militaire middelen om terug te slaan." Morgen brengt de Turkse president Erdogan voor het eerst een bezoek aan Oekraïne sinds het begin van de Russische invasie. Hij zal in Lviv spreken met de Oekraïense president Zelensky en secretaris-generaal Guterres van de Verenigde Naties. Op de gespreksagenda staan onder meer de graandeal en de gevechtshandelingen rond de kerncentrale van Zaporizja.||https://nos.nl/artikel/2441054-oekraine-russen-verplaatsen-gevechtsvliegtuigen-na-reeks-explosies-krim
2022-08-17||Opnieuw zeer grote brand bij houtverwerkingsbedrijf in Venray|| Bij een houtverwerkingsbedrijf in Venray heeft gisteravond en vannacht een zeer grote uitslaande brand gewoed. De brandweer rukte uit met groot materieel. Het is de tweede keer in een maand tijd dat de onderneming kampt met een zeer grote brand. De hulpdiensten kregen rond 19.45 uur de eerste melding binnen. Aanvankelijk ging het om een middelbrand, maar later is opgeschaald naar zeer grote brand. Voor het ontstaan van het vuur hoorden omwonenden explosies, vermoedelijk vanuit het pand, meldt de Veiligheidsregio Noord-Limburg. Een woordvoerder van de veiligheidsregio zegt dat het blussen nog uren gaat duren: De rookwolken waren in de wijde omgeving te zien. De Veiligheidsregio meldt dat er niemand in het pand aanwezig was en dat er geen gewonden zijn gevallen. Het is nog onduidelijk hoe het vuur is ontstaan. Verwacht wordt dat de brandweer nog tot donderdagmiddag bezig is met nablussen. Op 21 juli werd bedrijf Martens Eko ook getroffen door een zeer grote brand. Er was destijds eveneens sprake van explosies. Daarbij werd toen een gevel uit de achterzijde van het pand geblazen. De nieuwste brand woedt aan de andere kant van het pand. Over de oorzaak van het eerste incident kon de woordvoerder van de veiligheidsregio geen nieuwe informatie geven: de huidige brand heeft de prioriteit.||https://nos.nl/artikel/2441045-opnieuw-zeer-grote-brand-bij-houtverwerkingsbedrijf-in-venray
2022-08-17||Omwonenden willen hotel kopen om komst van azc in Albergen te voorkomen|| Omwonenden van een hotel in Albergen, waar het kabinet asielzoekers wil huisvesten, gaan proberen het pand te kopen. Ze hopen zo te voorkomen dat de door het kabinet genoemde 150 tot 300 asielzoekers er in komen. Het pand zou al verkocht zijn aan het Centraal Orgaan opvang Asielzoekers (COA), maar de omwonenden hopen dat die verkoop nog niet rond is. Gisteren werd bekend dat het kabinet een vergunning wil verlenen voor het opvangen van asielzoekers in het hotel in Albergen, een dorp in de gemeente Tubbergen. De gemeente is daar fel op tegen en voelt zich overvallen door het besluit. Kort na het besluit van het kabinet protesteerden vele tientallen mensen bij het hotel tegen de komst van het azc. Ook vandaag verzamelden zich daar aan het begin van de avond weer een grote groep. Hun protest verliep rustig. "We zijn totaal overdonderd door het plan van de overheid om hier 150 tot 300 asielzoekers te huisvesten in 27 hotelkamers", zegt woordvoerder Hennie de Haan namens de omwonenden tegen RTV Oost. "Dat aantal staat in geen verhouding tot de 3500 mensen die hier in Albergen wonen." De Haan, die zelf vlak bij het hotel woont, vertelt dat het de tegenstanders menens is: ze willen het hotel echt desnoods zelf kopen, als dat nodig is om een massale opvang van asielzoekers te voorkomen. "We gaan uitzoeken of er al sprake is van een voldongen feit, of dat we zelf nog iets kunnen ondernemen door het pand zelf te kopen", zegt De Haan. "Ik weet niet of dat nog kan. Maar zo ja, dan zijn er voldoende financiële mogelijkheden onder de bewoners om daadwerkelijk het hotel over te nemen en er een andere bestemming aan te geven." Albergen is niet tegen asielzoekers, aldus De Haan. In het verleden zijn volgens haar ook asielzoekers opgevangen en sommigen hebben een woning gekregen. Ook in het hotel zijn momenteel statushouders ondergebracht. Die gezinnen zijn in de afgelopen dagen uit het hotel gehaald en overplaatst, om hen niet te confronteren met mogelijke rellen bij het hotel. Deze bewoners van Albergen zijn niet blij met het besluit van het kabinet, vertellen ze in onderstaande video: Wat betreft de opvang van asielzoekers in het hotel staan het kabinet en de gemeente Tubbergen lijnrecht tegenover elkaar. Een woedende wethouder Bekhuis van Tubbergen uitte er vanmiddag haar onvrede over. "Het geeft geen pas dat de staatssecretaris dit zomaar over de schutting kiepert", zei ze. Het kabinet heeft de vergunning voor het azc in het Tubbergense hotel zonder toestemming van de gemeente verleend. Staatssecretaris Van der Burg van Asiel zegt dat dat niet anders kon. Het was "kiezen tussen hoofdpijn en buikpijn", stelt hij. De staatssecretaris had naar eigen zeggen liever gezien dat de asielopvang in Tubbergen op basis van vrijwilligheid was gegaan, "maar we vinden onvoldoende plekken om opvang te regelen in Nederland". Daarom was ingrijpen noodzakelijk, meent hij.||https://nos.nl/artikel/2441042-omwonenden-willen-hotel-kopen-om-komst-van-azc-in-albergen-te-voorkomen
2022-08-17||Data NS-stakingen bekend, laatste op 31 augustus|| Vakbonden FNV, VVMC en CNV hebben meer details bekendgemaakt over de aangekondigde staking van NS-personeel. Het is de bedoeling dat medewerkers van het spoorbedrijf op 24 augustus het werk neerleggen in Noord-Nederland en op 26 augustus in het westen. Op respectievelijk 29 en 30 augustus volgen het noordwesten en Midden-Nederland. De staakperiode eindigt voorlopig in het oostelijk en zuidelijk deel van het land, waar NS-medewerkers op 31 augustus het werk neerleggen. De stakingen duren steeds 24 uur, melden de vakbonden. De precieze locaties worden later bekendgemaakt. De NS-werknemers leggen hun werk neer omdat de cao-onderhandelingen zijn stukgelopen. Vrijdag wees de NS een ultimatum van de bonden af. Die eisen onder meer een eenmalige uitkering van 600 euro bruto en een permanente maandelijkse loonsverhoging van 100 euro bruto. NS vond die eisen te ver gaan, omdat het treinbedrijf vanwege de coronacrisis nog steeds in een moeilijke financiële situatie zit. "En de eisen van de bonden leiden tot een loonsverhoging van maar liefst 20 procent", aldus de directie. De vakbonden zeggen dat er landelijke stakingen volgen als de NS-top niet ingaat op hun eisen. Waarschijnlijk leggen NS-medewerkers in de eerste week van september dan opnieuw het werk neer.||https://nos.nl/artikel/2441040-data-ns-stakingen-bekend-laatste-op-31-augustus
2022-08-17||Schip botst op brug bij Rilland en vaart stuurhut kapot || Op het Schelde-Rijnkanaal in Zeeland is vanavond een binnenvaartschip met zijn stuurhut tegen een brug gevaren. De bemanning bleef ongedeerd, maar de stuurhut is grotendeels weggevaagd. De politie onderzoekt de oorzaak van de aanvaring. De schade aan de Bathse brug is volgens Rijkswaterstaat gering. De scheepvaart heeft weinig last gehad van het ongeluk. Het binnenvaartschip is de 135 meter lange en zo'n 18 meter brede Southford. Het schip vaart onder Nederlandse vlag en was onderweg vanuit Antwerpen.||https://nos.nl/artikel/2441036-schip-botst-op-brug-bij-rilland-en-vaart-stuurhut-kapot
2022-08-17||Na hitte en droogte nu wateroverlast in delen Nederland || Verschillende plekken in het noorden en oosten van Nederland hebben te maken gekregen met wateroverlast als gevolg van de regenbuien die woensdag over het land trokken. Zo heeft een hoosbui in het Overijsselse Hardenberg tot wateroverlast geleid. RTV Oost schrijft dat in één van de ondergelopen straten het water ook enkele woningen binnenliep. In het dorp Bergentheim viel binnen een half uur zo'n 19 millimeter regen. De brandweer heeft er enkele straten moeten afzetten vanwege de wateroverlast. Op meerdere plekken in het land stonden straten vol water, zoals hier in Hardenberg en Beilen: Ook in het Drentse Noordscheschut zette een korte hoosbui een een aantal straten blank, meldt RTV Drenthe. Daarbij staan in de dorpen Beilen en Elim enkele straten onder water. Omroep Gelderland schrijft dat de regen vooral in het westen en noorden van de provincie tot overlast leidde. In Elburg sloeg de bliksem in een woning. Hierbij spatte een schoorsteen uit elkaar, maar er raakte niemand gewond. In Doornspijk kwamen huizen deels onder water te staan en ook een golfclub in Arnhem stond vanwege de regen korte tijd blank. Bij de meldkamer Noord-Nederland komen volgens de Groningse brandweer veel meldingen binnen van wateroverlast. De brandweer roept mensen daarom op om alleen bij levensbedreigende situaties 112 te bellen, meldt RTV Noord. Vanwege onweersbuien gaf het KNMI voor het noord, oosten en het midden van het land code geel af. Die code gold in Friesland, Groningen, Drenthe, Flevoland, Gelderland, Utrecht en Overijssel. Volgens het KNMI was hierbij lokaal hagel mogelijk en kon zeer lokaal neerslag ook tot overlast leiden. De code is inmiddels weer ingetrokken.||https://nos.nl/artikel/2441033-na-hitte-en-droogte-nu-wateroverlast-in-delen-nederland
2022-08-17||Kabinet en coalitie bespreken morgenavond hoofdpijndossiers in Catshuis|| De top van het kabinet en de fractievoorzitters van de coalitiepartijen komen morgenavond bijeen in het Catshuis. Ze bespreken daar een aantal actuele hoofdpijndossiers, zoals de koopkracht, stikstof en de opvang van asielzoekers. Dat bevestigen bronnen in Den Haag na een bericht van de Telegraaf. Volgens de ingewijden stond het overleg al langer gepland. Namens het kabinet zijn premier Rutte en de vicepremiers Kaag, Hoekstra en Schouten aanwezig in het Catshuis. Vrijdag komt de ministerraad weer voor het eerst bijeen na de zomervakantie. Dit soort overleggen tussen kabinet en coalitiefracties vonden tijdens de vorige kabinetsperiode wekelijks plaats, maar VVD, D66, CDA en ChristenUnie spraken in de laatste formatie af met die traditie te breken. De kritiek was dat veel besluiten in dat overleg werden 'voorgekookt'. Rutte IV moet verschillende crises het hoofd bieden. Door de stijgende inflatie en de hoge energieprijzen komen veel huishoudens in financiële problemen. Die groep is zo groot dat extra steunmaatregelen miljarden zullen kosten. Wat betekent het inflatiecijfer precies, en kunnen we er iets aan doen? Bekijk het in deze video: De komende weken moet de begroting voor volgend jaar worden vastgesteld. Gisteren herhaalde het kabinet de oproep aan de werkgevers om de lonen te verhogen, maar ook het kabinet zal over de brug moeten komen om de koopkracht op peil te houden. Ook de impasse in de stikstofdiscussie staat morgenavond op de agenda in het Catshuis. Oud-minister Remkes houdt op dit moment gesprekken met diverse organisaties om tot een oplossing te komen. Binnen de coalitiepartijen maken vooral VVD, CDA en ChristenUnie zich zorgen over de gevolgen voor de boeren. Wat is stikstof en waarom is het een probleem? Ten slotte praten kabinet en coalitie over de haperende opvang van asielzoekers. Staatssecretaris Van der Burg van Asielzaken zag deze week geen andere mogelijkheid dan gemeenten desnoods te dwingen tot opvang. Bij de gemeenten en in Van der Burgs eigen partij, de VVD, heeft dat tot veel onbegrip en boosheid geleid. Het Catshuis is officieel de ambtswoning van de minister-president, maar Rutte maakt daar geen gebruik van. Het landhuis tussen Den Haag en Scheveningen wordt vooral gebruikt voor ontvangsten en besloten overleggen. Zo werd er de afgelopen jaren regelmatig door het kabinet met deskundigen gesproken over de aanpak van corona.||https://nos.nl/artikel/2441032-kabinet-en-coalitie-bespreken-morgenavond-hoofdpijndossiers-in-catshuis
2022-08-17||India beloofde onderdak aan Rohingya-vluchtelingen, maar trok dat snel weer in|| Een paar uur nadat een Indiase minister had aangekondigd dat het land appartementen in New Delhi zou geven aan Rohingya- vluchtelingen, werd deze aankondiging ontkend door het Indiase Ministerie van Binnenlandse Zaken. Volgens Human Rights Watch verblijven er momenteel 40.000 Rohingya-vluchtelingen in het land, die de regering van premier Modi eerder nog wilde uitzetten. De Indiase minister van Huisvesting schreef vandaag op Twitter dat de "baanbrekende beslissing" was genomen dat alle Rohingya- vluchtelingen in het land een appartement, basisvoorzieningen en non-stop beveiliging zullen ontvangen. Ongeveer zeven uur later berichtte het ministerie van Binnenlandse Zaken echter dat hier geen plannen voor zijn en dat "illegale Rohingya-vluchtelingen op hun huidige plek zullen blijven tot zij gedeporteerd worden". Deze Indiase journalist heeft de twee twitterberichten vastgelegd: Eerder dit jaar vielen mensenrechtenorganisaties over de plannen van de Indiase regering om Rohingya-vluchtelingen gedwongen terug te sturen naar Myanmar. Human Rights Watch zegt dat het daar nog levensgevaarlijk is voor de islamitische minderheid. Volgens VN-vluchtelingenorganisatie UNHCR worden minstens 240 Rohingya vastgehouden in deportatiecentra omdat ze het land illegaal zouden binnen zijn gekomen. Dit gaat in tegen het VN vluchtelingenverdrag, dat India als een van de weinige landen niet heeft ondertekend. Onder de hindoe-nationalistische regering van premier Modi en zijn BJP-partij zijn er meer spanningen tussen moslims en hindoes in India. Human Rights Watch zegt dat er sinds 2017 meerdere aanvallen op islamitische Rohingya door ultranationalistische hindoegroeperingen hebben plaatsgevonden. Ruim een miljoen Rohingya zijn in 2017 hun levensgebied in Myanmar ontvlucht wegens een militaire operatie van het Myanmarese leger. Vluchtelingen hebben verklaringen afgelegd over moordpartijen, verkrachtingen en brandstichtingen. Vorig jaar greep het leger volledig de macht in het land. Sinds maart kwalificeert de regering van de Verenigde Staten het beleid van de Myanmarese regering jegens de Rohingya als genocide. De meeste vluchtelingen verblijven in buurland Bangladesh. Volgens de Verenigde Naties verblijven er daar meer dan 600.000 van hen in "het grootste vluchtelingenkamp ter wereld". De Bengaalse regering werkt samen met de VN om ze onderdak te bieden maar de minister-president van het land zei afgelopen week nog wel dat "de Myanmarese regering ze terug moet nemen."||https://nos.nl/artikel/2441028-india-beloofde-onderdak-aan-rohingya-vluchtelingen-maar-trok-dat-snel-weer-in
2022-08-17||Werkgever softwarebedrijf geeft iedereen 500 euro erbij om inflatie op te vangen || Een softwarebedrijf in Alphen aan den Rijn gaat zijn medewerkers een maandelijkse loonsverhoging van 500 euro geven, ongeacht de hoogte van het salaris en of ze fulltime of parttime werken. Zo zegt het bedrijf iets doen aan de oplopende rekeningen die het personeel moet betalen. Door de hoge inflatie en de stijgende energieprijzen vragen veel Nederlanders zich af of ze hun rekeningen nog wel kunnen betalen. Niet alleen huishoudens met lage inkomens, maar ook middeninkomens hebben moeite om rond te komen. Terwijl zijn bedrijf groeide, zag directeur Machiel van der Schoot dat zijn personeel steeds hogere rekeningen moest betalen. "Ik las in de krant dat de prijzen de pan uit rijzen. Het voelde niet goed dat het bedrijf zo groeide en mijn werknemers steeds minder geld overhielden", vertelt hij aan Omroep West. "Ik zeg altijd: alleen door te delen kan je vermenigvuldigen." Om te zorgen dat iedereen de vaste lasten kan betalen, heeft Van der Schoot niet voor een procentuele verhoging gekozen. "We willen geen onderscheid maken tussen de mensen die niet zoveel verdienen en die al een hoog salaris hebben", legt hij uit. De loonsverhoging is voor de 35 werknemers die sinds 2021 of daarvoor in dienst zijn. "De mensen die daarna in dienst kwamen zijn al ingestroomd op een hoger salaris om aan hun kosten tegemoet te komen", aldus Van der Schoot. Het kabinet deed eerder een oproep aan werkgevers om de salarissen te verhogen. "Het zijn uitzonderlijke tijden die vragen om uitzonderlijke maatregelen", zei minister Van Gennip van Sociale Zaken gisteren. "We kunnen dit alleen met elkaar oplossen, dus ook met de werkgevers. Er is ruimte om de salarissen te verhogen." De regering deed al eerder een oproep aan de werkgevers om de lonen te verhogen. Van Gennip: "Hier en daar zie je ook wel dat de lonen stijgen, maar het houdt geen gelijke tred met de prijsstijgingen." Minister Kaag van Financiën liet zich in vergelijkbare woorden uit. "Hogere lonen zijn een structurele oplossing. Niet alles kan van de overheid komen", zei ze.||https://nos.nl/artikel/2441024-werkgever-softwarebedrijf-geeft-iedereen-500-euro-erbij-om-inflatie-op-te-vangen
2022-08-17||Oekraïense soldaten krijgen basistraining van Britse leger in VK|| Tot voor kort was Snezhana (niet haar echte naam) docent in Oekraïne. Nu staat ze duizenden kilometers verderop met een SE80 rifle op de borst naar een Britse militaire instructeur te luisteren. In het nagebouwde belegerde dorp wordt geschoten en gaan constant explosies af; het is niet duidelijk vanuit welke plek de wapens worden afgevuurd. "Zo plat mogelijk tegen de muur staan", wordt de groep soldaten-in-opleiding via een Oekraïense tolk geïnstrueerd. Snezhana maakt deel uit van een nieuwe lichting Oekraïense rekruten die is overgevlogen naar Engeland voor een basistraining van vier weken. De meesten waren tot voor kort burgers, werkzaam als vrachtwagenchauffeur of IT-medewerker. Met behulp van tolken leren ze op de Zuid-Engelse legerbasis omgaan met wapens, eerste hulp verlenen en andere basisvaardigheden voor de frontlinie. Over enkele weken vechten ze thuis tegen Russische soldaten. Het tempo is hoog, vertelt Snezhana. "We hebben geen tijd om rustig te trainen: alles moet op maximale snelheid. Want als we terugkomen in Oekraïne moeten we deze kennis zo snel mogelijk inzetten en overdragen aan andere soldaten, zodat we ons land kunnen bevrijden." Zo ziet de training van de Oekraïense soldaten eruit: Het Verenigd Koninkrijk wil de komende maanden 10,000 Oekraïense soldaten trainen, via een stoomcursus van enkele weken, waar Britse soldaten normaal zes maanden over doen. Ook Nederland, Zweden, Canada en Denemarken sturen vanaf deze maand militaire trainers om aan het opleidingsprogramma bij te dragen. Hoe langer de Russisch-Oekraïense oorlog doorgaat, hoe meer een toevoer aan wapens en mankracht nodig is. Volgens Oekraïense autoriteiten sneuvelen dagelijks 100 tot 200 Oekraïense militairen in de strijd met de Russen. "Het voelt als een gigantische verantwoordelijkheid," vertelt de Britse brigadier Justin Stenhouse, die het trainingsprogramma heeft ontworpen. 'Hun motivatie en drive om te leren dwingt respect af, elke keer dat ik het zie. Het zijn lange dagen. Iedere avond na de training gaan ze nog een keer door alle materie heen. Met die houding motiveren ze ons als trainers ook weer om de beste opleiding mogelijk te geven. "Geen enkele training is genoeg om ze helemaal op de realiteit voor te bereiden", zegt de brigadier. "Als we maar een sterke basis aan vaardigheden kunnen bieden, de bouwstenen, waardoor ze de eerste weken kunnen overleven en zich verder kunnen ontwikkelen." Het trainingsprogramma werd door premier Boris Johnson in juni tijdens een bezoek aan Kiev aangekondigd, als "cruciaal element om het tij in de oorlog te keren". "Deze soldaten verdedigen niet alleen hun land, maar ook de Westerse vrijheden die wij zo vanzelfsprekend vinden." De Britse regering heeft onder Johnson voor 2,3 miljard pond (2,7 miljard euro) aan militaire steun geleverd aan Oekraïne - waaronder antitankwapens, raketsystemen en pantservoertuigen. Het trainen van Oekraïense soldaten is overigens niet nieuw voor het Verenigd Koninkrijk. Vanaf 2015 tot aan de invasie dit jaar waren de Britten via Operation Orbital betrokken bij de opleiding van zo'n 22,000 duizend Oekraïense soldaten. Die operatie werd gelanceerd in reactie op de Russische annexatie van het Krim.||https://nos.nl/artikel/2441023-oekraiense-soldaten-krijgen-basistraining-van-britse-leger-in-vk
2022-08-17||Leeft uitgestorven Tasmaanse tijger straks weer? Onderzoekers hopen van wel|| Amerikaanse en Australische onderzoekers gaan proberen de uitgestorven Tasmaanse tijger weer tot leven te wekken, bijna honderd jaar na de dood van het laatste exemplaar. Hoofdonderzoeker Andrew Pask van de universiteit van Melbourne hoopt dat het onderzoeksteam over tien jaar een Tasmaanse babytijger kan presenteren. Met het project zijn miljoenen Australische dollars gemoeid. De laatste Tasmaanse tijger, ook wel buidelwolf genoemd, stierf in 1936 in een dierentuin op Tasmanië. Het dier dankt zijn naam aan de strepen op zijn rug, maar behoort tot de orde van de roofbuideldieren en is geen katachtige. De Amerikaans-Australische onderzoekers zijn van plan stamcellen af te nemen van een buideldiersoort met vergelijkbaar dna, waarna ze met gentechnologie de eigenschappen van de Tasmaanse tijger in die stamcellen brengen. Het dna van de buidelwolf is bewaard gebleven. Steven van der Mije van natuurhistorisch museum Naturalis in Leiden legt uit hoe dat werkt: "Het is platgezegd een kwestie van knippen en plakken. Een groot deel van het donor-dna zal overeenkomen met dat van de Tasmaanse tijger, maar er zijn ook verschillen. Die moet je uit het donor-dna knippen en vervangen door de corresponderende stukjes van de buidelwolf." Volgens Van der Mije is dat proces met de huidige techniek redelijk haalbaar, hoewel het wel tijdrovend is. "De uitdaging zit hem vooral in de vervolgstappen. Hoe maak je van één cel twee cellen, en dan vier, acht, zestien cellen. De cel moet echt uitgroeien tot een organisme, en dan moet je nog een dier vinden waarin je het embryo terugplaatst. Dat is wel een ingewikkelde fase." Bovendien is de vraag of, als alles lukt, het gecreëerde organisme echt een Tasmaanse tijger is zoals die tot begin vorige eeuw leefde. "Je hebt dan iets waarvan wij denken dat het een Tasmaanse tijger zou moeten zijn, maar er zijn meer dingen die een dier maken dan alleen zijn dna", legt Van der Mije uit. Als voorbeelden noemt hij de omgeving van het dier en de dingen die hij van zijn ouders leert, zoals jagen. Ondertussen uiten meerdere internationale wetenschappers kritiek op het Australisch-Amerikaanse project. Zo noemt universitair hoofddocent Jeremy Austin van het Australische centrum voor oeroud dna de zogeheten de-extinctie - het terugdraaien van een uitsterving - een "sprookjeswetenschap". In The Sydney Morning Herald zegt hij dat het project volgens hem gaat om media-aandacht en minder over serieuze wetenschap. Steven van der Mije van Naturalis vindt het onderzoek van de Australiërs en Amerikanen vanuit wetenschappelijk oogpunt juist wel interessant. "Maar ik weet niet of je misschien moet ophouden als je bijvoorbeeld een klompje van zestien cellen hebt, want feitelijk ben je toch met dierproeven bezig. Ethisch zou dat een juiste keuze kunnen zijn, dat je weet: deze techniek werkt. Tegelijkertijd weet je ook: als zestien cellen lukken, is er altijd iemand die verder wil gaan." Van der Mije heeft ook een fundamenteler bezwaar. Volgens hem kan er beter worden geïnvesteerd in het beschermen van diersoorten die nog leven, maar die wel met uitsterven worden bedreigd. "Je moet uitkijken dat je niet gaat denken: ach, als ze weg zijn, dan maken we ze gewoon opnieuw." Het is overigens niet voor het eerst dat wordt geprobeerd om een uitgestorven dier terug te brengen: dna van de Tasmaanse tijger werd al eens (zonder succes) gekloond. Hetzelfde gebeurde begin deze eeuw met de uitgestorven Pyrenese steenbok. Uiteindelijk werd van die laatste soort één nieuw exemplaar geboren, maar die stierf al snel wegens ademhalingsproblemen. Wetenschappers onderzoeken momenteel ook of de wolharige mammoet kan terugkeren. Het NOS Jeugdjournaal maakte daar vorig jaar deze video over:||https://nos.nl/artikel/2441022-leeft-uitgestorven-tasmaanse-tijger-straks-weer-onderzoekers-hopen-van-wel
2022-08-17||Hoofdredacteur Linda begrijpt kritiek op 'weinig inclusieve' coverfoto|| Hoofdredacteur Karin Swerink van de Linda heeft begrip voor de kritiek op de laatste editie van het blad. Het tijdschrift staat deze maand in het teken van borsten, onder meer met een cover vol bekende vrouwen die topless poseren, om zo de vrouwenborst te normaliseren. Critici vinden dat de selectie vrouwen niet representatief en inclusief genoeg is. Zo schreef journalist en fotograaf Tatjana Almuli op Instagram dat er geen dikke vrouwen of vrouwen met grote of geamputeerde borsten te zien zijn. Een van de meeste gelikete reacties op het Instagrambericht van de foto is: "Vermoeiend dat er geen plus- of zelfs midsize persoon te bekennen is". "Als ik naar de cover kijk, snap ik wat mensen bedoelen, naast alle enthousiaste reacties", reageerde Swerink in het NPO Radio 1-programma Spraakmakers. "We hebben alleen invloed op mensen die 'ja' zeggen, maar niet op mensen die 'nee' zeggen. Daar hebben we respect voor, ik ga niemand aan de haren erbij trekken." Ze is toch tevreden over het nummer. "In het nummer zie je heel veel verschillende borsten." Eén van de gefotografeerde vrouwen, presentatrice Geraldine Kemper, erkent dat het themanummer niet inclusief genoeg is. "Ik besef dat ik daar eerder over heb mogen nadenken", schrijft zij op Instagram. "Als je alle vrouwen wil aanspreken, moet je er ook voor zorgen dat alle vrouwen zich in de cover kunnen vinden." Redactiechef Rianne Meijer werd op Twitter overspoeld met reacties op het themanummer. Zij heeft haar Twitteraccount offline gehaald. Haar vriend heeft zijn Twitteraccount afgeschermd, nadat hij had getwitterd dat hij blij is met de "goed geslaagde tettenfoto's" in het tijdschrift van zijn partner. Het themanummer is volgens hoofdredacteur Swerink hard nodig, omdat de maatschappij verpreutst. "Je wordt als vrouw onaardig bejegend als je borstvoeding geeft in het openbaar of een zichtbaar decolleté draagt. En op sociale media wordt een vrouwentepel gecensureerd, maar een mannentepel niet." Daarom is het belangrijk om borsten te tonen in het blad, zegt ze. "Als je nooit meer gewone borsten ziet, dan weet je niet meer wat het is en kijk je er verkeerd naar." Op de coverfoto worden desondanks de tepels met de handen bedekt, omdat de foto anders niet op sociale media kan worden geplaatst, aldus Swerink. "We hebben ons dus geconformeerd aan de norm zodat we onze boodschap kunnen overbrengen." In het tijdschrift worden BN'ers geïnterviewd over onzekerheid en intimiteit. Ook zijn er verschillende reportages te lezen over de omgang met borsten, bijvoorbeeld over borstvoeding.||https://nos.nl/artikel/2441011-hoofdredacteur-linda-begrijpt-kritiek-op-weinig-inclusieve-coverfoto
2022-08-17||Toch beperkt aantal fans welkom bij ADO Den Haag, na rellen eind mei|| Voetbalclub ADO Den Haag mag bij de eerstvolgende thuiswedstrijd een beperkt aantal supporters ontvangen. Dat heeft de gemeente besloten in samenspraak met politie en het Openbaar Ministerie. De eerstedivisieclub speelt op 28 augustus thuis tegen Jong Ajax. Het was aanvankelijk de bedoeling dat de spelers in een leeg stadion zouden voetballen, vanwege de rellen eind mei tijdens en na de nacompetitiewedstrijd tegen Excelsior. Nu is besloten dat toch publiek welkom is, maar het stadion is alleen toegankelijk voor seizoenkaarthouders en sponsoren. Supporters van Ajax zijn sowieso al jaren niet welkom in Den Haag, vanwege rellen in 2006. De beperkingen gelden volgens ADO in principe ook voor de thuiswedstrijd tegen Jong AZ op 9 september, maar daarover moet nog een definitief besluit worden genomen. Afgelopen zondag speelde de club uit Den Haag het eerste thuisduel van het seizoen voor lege tribunes. Dat was het gevolg van een sanctie van de KNVB voor de rellen. Eind mei bekogelden relschoppers in en rondom het ADO-stadion de politie met vuurwerk en stenen: Na de ongeregeldheden in mei concludeerde een onderzoeksbureau dat de veiligheid bij ADO te wensen overliet. De club heeft inmiddels een aantal maatregelen genomen en die zijn voor de lokale driehoek van politie, OM en gemeente voldoende om weer fans toe te laten. Daarbij wordt niet het hele stadion opengesteld; alleen het hoofdgebouw de Aad Mansveldtribune en de Haaglandentribune zijn weer open voor publiek. Sponsoren kunnen daarnaast gebruikmaken van hun skybox. ADO Den Haag respecteert het besluit, maar had op meer gehoopt. "De lokale driehoek wil echter geen enkel risico op herhaling nemen en in dat kader is dit het enige acceptabele alternatief", aldus de club. Burgemeester Van Zanen schrijft aan de gemeenteraad dat het een eerste stap is naar wedstrijden "met een maximaal uit- en thuispubliek".||https://nos.nl/artikel/2441006-toch-beperkt-aantal-fans-welkom-bij-ado-den-haag-na-rellen-eind-mei
2022-08-17||Lokale VVD'ers zeer kritisch over asielbeleid kabinet: kies voor asielstop|| Onder lokale VVD'ers bestaat toenemende ontevredenheid over het asielbeleid van het kabinet. Aanleiding is het besluit van VVD-staatssecretaris Van der Burg om gemeenten desnoods te dwingen om asielzoekers op te vangen. De lokale VVD'ers vinden dat een aantasting van de autonomie van gemeenten en pleiten voor een asielstop. Gisteren bracht Van der Burg zijn dreigement voor het eerst tot uitvoering bij Tubbergen. Die gemeente wordt gepasseerd om de vestiging van een azc in het dorp Albergen mogelijk te maken. "Waardeloos en liberaal onwaardig. Bah!", schrijft fractievoorzitter Joris Poffers van de VVD in de Twentse gemeente Dinkelland op Twitter. Zijn collega uit Breda, Eddie Förster, reageert ook boos: Vorige week, nadat Van der Burg zijn voornemen bekendmaakte om gemeenten desnoods te dwingen mee te werken, schreef een groot aantal Limburgse fractievoorzitters al een brandbrief aan de VVD-Tweede Kamerfractie. "Wij als volksvertegenwoordigers ervaren dat het draagvlak om asielzoekers op te vangen met de huidige werkwijze drastisch afneemt", waarschuwen ze daarin. "Het schiet bij ons in het verkeerde keelgat als onze grondwettelijke autonome positie met voeten wordt getreden", schrijven de fractievoorzitters. Ze vinden dat het kabinet meer werk moet maken van het inperken van de asielinstroom, zoals het ook in het VVD-verkiezingsprogramma staat. De briefschrijvers willen een gesprek met de landelijke fractie en vragen die om ondertussen "dringend te werken aan een beperking, bijvoorbeeld door middel van een asielstop en het versnellen van de stroperige asielprocedures". De asielwoordvoerder van de VVD-fractie, Ruben Brekelmans, heeft al eerder gezegd dat een asielstop voor hem geen taboe is. Zijn fractievoorzitter, Sophie Hermans, zei vanmiddag dat het kabinet wat haar betreft "linksom of rechtsom" de asielinstroom moet beperken en uitgeprocedeerde asielzoekers moet uitzetten. Wie wel mag blijven moet fatsoenlijk onderdak krijgen. Op deze punten verwacht ik actie van het kabinet." Hermans vindt het "vreselijk" dat we inmiddels in de situatie zitten dat het kabinet gemeenten moet dwingen om asielzoekers op te vangen. Maar een alternatief heeft het kabinet volgens haar niet.||https://nos.nl/artikel/2441004-lokale-vvd-ers-zeer-kritisch-over-asielbeleid-kabinet-kies-voor-asielstop
2022-08-17||Vluchtelingenwerk dagvaardt staat: 'Opvang moet op 1 oktober aan wet voldoen'|| Vluchtelingenwerk Nederland eist van de Staat dat de opvang voor alle asielzoekers uiterlijk op 1 oktober aan de wettelijke minimumeisen voldoet. Dat staat in de dagvaarding die vanmiddag namens Stichting Vluchtelingenwerk Nederland naar het COA en de staat is verstuurd. "Dit is een opvangcrisis zonder vluchtelingencrisis. Er is geen sprake van overmacht, maar van jarenlang falend beleid", zegt voorzitter van Vluchtelingenwerk Nederland Frank Candel. "De wettelijke minimumeisen zijn er om de ondergrens te markeren als het moeilijk wordt. Maar de opvang zakt nu structureel door de humanitaire ondergrens." Candel zegt dat er daarom met "pijn in het hart" een kort geding is aangespannen. "Dit doen we ook voor alle medewerkers in de asielketen voor wie de situatie onwerkbaar is geworden." Volgens de eis van Vluchtelingenwerk moet de opvang voor alle asielzoekers en statushouders uiterlijk op 1 oktober aan de volgende voorwaarden voldoen: De vluchtelingenorganisatie zegt dat ze (hoog)zwangere vrouwen en ernstig zieke asielzoekers aantrof in tenten en gymzalen. Daarom eist de organisatie dat elke asielzoeker per direct (en dus niet per 1 oktober) een medische screening krijgt voor die wordt overgeplaatst naar een (crisis)noodopvang. In de dagvaarding zegt Vluchtelingenwerk dat de problemen rond de opvang voorkomen hadden kunnen worden. Formeel kunnen gemeenten verzoeken van de Staat voor opvang naast zich neerleggen. Maar staatssecretaris Van der Burg (Asiel) kan gemeenten op korte termijn alsnog verantwoordelijk kan maken voor opvang, aldus Vluchtelingenwerk. "Bijvoorbeeld door zich te beroepen op het staatsnoodrecht, een spoedwet te maken en het inzetten van leegstaande kazernes, kantoorpanden en andere panden van het Rijksvastgoedbedrijf." Ook tijdelijke huisvesting in hotels, recreatiewoningen en vakantieparken, en het uitbreiden van de mogelijkheden voor asielzoekers om tijdelijk bij familie te logeren worden genoemd. "Ook laat de staatssecretaris na om een concreet plan voor de langere termijn uit te werken. Hier vragen gemeenten al langer om. Hiermee kan hij gemeenten overtuigen om nog één keer de schouders eronder te zetten", klinkt het. Gisteren trok het kabinet voor het eerst de vergunningverlening voor een asielzoekerscentrum naar zich toe. In de Overijsselse plaats Albergen wordt een hotel ingericht als opvangplek, maakte het kabinet dinsdagavond bekend. Tientallen mensen verzamelden zich uit protest bij het hotel. Bekijk hier de beelden: Vluchtelingenwerk kondigde al eerder aan om naar de rechter te stappen als de opvang niet snel zou verbeteren. Advocaat Geert-Jan Knoops zei dat de zaak kans van slagen heeft. "De afgelopen jaren heeft de rechter zich vaker proactief getoond bij beleidsmatige keuzes, bijvoorbeeld bij het terughalen van IS-vrouwen of de Urgenda-zaak over het terugdringen van de CO2-uitstoot."||https://nos.nl/artikel/2441003-vluchtelingenwerk-dagvaardt-staat-opvang-moet-op-1-oktober-aan-wet-voldoen
2022-08-17||1620 euro kwijt maar geen kamer: studenten extra kwetsbaar voor oplichting door kamernood|| "Ik ben 1620 euro verloren en heb nog steeds geen kamer", zegt student Ernst-Jan. Hij dacht dat hij de huur voor zijn nieuwe studentenkamer betaalde, maar werd opgelicht. Vlak voor het begin van het studiejaar zit hij nog zonder woning. Dat overkomt meer studenten. De Landelijke Studentenvakbond (LSvB) maakt zich hier zorgen over. "De afgelopen jaren is de krapte op de woningmarkt toegenomen, en het aantal studenten gegroeid. Ze zijn zo vlak voor het begin van het studiejaar vaak nog wanhopig op zoek naar een kamer en vallen makkelijker voor oplichters", zegt voorzitter Joram van Velzen. "Het is heel moeilijk om een kamer te vinden. Eerst reageerde ik op Facebook alleen op kamers die ik echt wilde, maar na een maand had ik nog niks, en ging ik op alles reageren", zegt Ernst-Jan. Op dit moment zijn er naar schatting 26.500 studentenkamers te weinig in Nederland. Als er niks aan wordt gedaan, zal dit toenemen tot 60.000 kamers in 2030, becijferde kenniscentrum Kences. Honderden studenten zeggen tegen NOS Stories dat ze contact hebben gehad met een oplichter. NOS Stories sprak ook meerdere mensen die zijn opgelicht. Bij hoeveel studenten dat daadwerkelijk gebeurt, is niet bekend. NOS Stories sprak met opgelichte studenten en zocht uit wie er achter de Facebookprofielen van de oplichters zitten. Veel studenten zoeken een kamer in Facebookgroepen zoals 'Kamers in Utrecht' of 'Housing Eindhoven'. Beheerders van tientallen van dit soort groepen zeggen tegen NOS Stories dat ze dagelijks nepadvertenties zien voorbijkomen. Ze proberen naar eigen zeggen zoveel mogelijk oplichters te verwijderen, maar dit lijkt steeds moeilijker te worden, bijvoorbeeld doordat het (Engelse) taalgebruik in de advertenties beter wordt. In sommige Facebookgroepen wordt überhaupt niet gemodereerd en kan iedereen alles posten. Ook Ernst-Jan vond het moeilijk om de advertentie als nep te herkennen. "Het was gewoon heel echt. De oplichter stuurde me een foto van zichzelf, zijn id-kaart en ik kreeg een contract met allerlei details erin. Ook voelde ik druk, omdat hij zei dat er nog veertig anderen hadden gereageerd. Daarom heb ik meteen het geld overgemaakt." Fang Cheung zag zoveel oplichting voorbijkomen, dat ze een Facebook-groep startte om huizenzoekers te waarschuwen. Hier worden tips tegen oplichting en linkjes van Facebook-accounts die mensen proberen op te lichten geplaatst. "In de groep worden dagelijks gemiddeld tien nepprofielen ontmaskerd", zegt Cheung. "Iedereen die een woning zoekt, komt in aanraking met een scammer." Volgens de LSvB zijn internationale studenten nog makkelijker slachtoffer. Bijvoorbeeld doordat zij vanuit hun land geen mogelijkheid hebben om een woning te bezichtigen en minder goed weten hoe de Nederlandse woningmarkt werkt. Op de pagina van Cheung zijn inmiddels al meer dan 500 Facebook-profielen van oplichters gepost. Ook heeft ze deze gerapporteerd bij Facebook zelf. Toch verwijdert het platform volgens haar maar weinig van deze profielen. Een woordvoerder van Meta, het moederbedrijf van Facebook, geeft aan dat oplichting in strijd is met de huisregels en dat Facebook "een combinatie van speciaal opgeleide teams en geautomatiseerde detectietools" gebruikt om oplichting te detecteren en accounts te verwijderen.||https://nos.nl/artikel/2441000-1620-euro-kwijt-maar-geen-kamer-studenten-extra-kwetsbaar-voor-oplichting-door-kamernood
2022-08-17||Duitsland overweegt kerncentrales open te houden, maar tijd dringt|| De laatste drie kerncentrales van Duitsland zouden eind dit jaar sluiten. Langer doorgaan zou zelfs tegen de wet ingaan. Maar de oorlog in Oekraïne zet, na de omslag bij defensie, nu ook dit door veel Duitsers gekoesterde verlangen onder druk. Een besluit is nog niet genomen. De Amerikaanse krant de Wall Street Journal meldde weliswaar al dat de kerncentrales langer open zullen blijven, dat heeft de Duitse regering nog niet bevestigd. Die wacht naar eigen zeggen nog op de uitkomst van een 'stresstest' van de stroomvoorziening eind deze maand. Die moet uitwijzen in hoeverre het land toch kernenergie nodig heeft, mocht het Russische gas deze winter wegblijven en de hoeveelheid zonne- en windenergie tegenvallen. Technische bezwaren tegen het langer laten doordraaien van de kerncentrales zijn er niet, zegt Uwe Stoll, technisch directeur van GRS, de organisatie die de veiligheid van de centrales in de gaten houdt. Wat wel een probleem zou kunnen worden: een te late beslissing. Na de jaarwisseling kan het uranium en plutonium waarop de centrales draaien al na een paar maanden 'opgebrand' zijn, dan moeten er nieuwe brandstaven klaarliggen. Die moeten eerst nog besteld worden, en de productie daarvan kost minimaal een jaar. Zelfs als ze nog maar een paar maanden doorgaan is haast geboden. "Alles in de kerncentrales is al gericht op uitschakelen, er zijn al externe bedrijven ingehuurd om af te bouwen." Dat terugdraaien en opnieuw personeel vinden, is niet eenvoudig. Regeringspartij Die Grüne zit niet op kernenergie te wachten. Sterker nog: de partij is ontstaan uit de anti-kernenergie-beweging, en nog altijd is het verzet diep in de partij verankerd. Bernd Schreyer, een van de oprichters van de partij in München, protesteert al sinds begin jaren tachtig. Zijn bezwaren: kernenergie is niet duurzaam, het winnen en transporteren van uranium schaadt het milieu, de straling die erbij vrijkomt is te gevaarlijk en de opslag van het radio-actieve-kernafval voor de komende 1 miljoen jaar is te duur. "We vragen iets van de komende generaties, die niets meer met de kernenergie van vandaag te maken hebben." Zorgen die zeker in het zuiden van het land nog versterkt zijn door de ramp in Tsjernobyl in 1986, vertelt hij. "Hier in Zuid-Duitsland is de radioactieve regen neergekomen. We hebben dagenlang uit blik gegeten. Dat heeft veel indruk gemaakt op mensen, er was daarna een grote toeloop naar de partij." Een protestbeweging zijn Die Grüne allang niet meer. Sinds eind vorig jaar zitten ze in de landelijke regering. En moeten ze plotseling meebeslissen over het lot van de kerncentrales. Dat leek vast te liggen. In 2011, na de ramp in Fukushima, was een meerderheid van de Duitsers tegen kernenergie. De regering besloot de 17 kerncentrales die er toen nog waren een voor een stil te leggen. De oudste vrijwel meteen al, de nieuwste uiterlijk in 2022. De 'Atomausstieg' stelde het land, de grootste energieverbruiker van Europa, voor een enorme opgave. Bijna een kwart van alle energie die het verbruikte kwam toen nog uit kerncentrales, en moest vervolgens ergens anders vandaan komen. Het liefst uit duurzame bronnen, zoals windmolens en zonnepanelen. Alleen gaat de bouw daarvan te langzaam om het tekort op te vangen. Tegelijk besloot Duitsland ook sneller te stoppen met het opwekken van elektriciteit met kolencentrales. Gas moest de overgangsenergiebron worden. Maar het gas komt niet meer. Vanwege de oorlog in Oekraine, stroomt er nauwelijks nog gas uit Rusland, de belangrijkste toeleverancier. Duitsland bevindt zich in de grootste energiecrisis ooit, volgens minister Habeck van Economische Zaken en Klimaat (Grüne). Energierekeningen schieten omhoog. Massale besparingen zijn nodig. Andere landen, ook Nederland, wordt om extra gasleveringen gevraagd. "Elk kilowattuur telt", aldus Habeck. Volgens een recente enquête van Der Spiegel wil een meerderheid van de Duitsers inmiddels de kerncentrales nog vijf jaar door laten draaien. Zelfs binnen Die Grüne klinken pragmatische geluiden. "Als uit de stresstest blijkt dat kernenergie nodig is om de komende winter door te komen, dan denk ik, wat maakt het ook uit die paar maanden", zegt Bernd Schreyer. Maar langer door met nieuw uranium en dus ook nieuw kernafval, dat sluit hij nog altijd uit. Zelfs als Nederland dan zou weigeren extra gas te leveren. "Dan moeten we maar meer energie besparen. Dan moeten we koud douchen."||https://nos.nl/artikel/2440997-duitsland-overweegt-kerncentrales-open-te-houden-maar-tijd-dringt
2022-08-17||Noren halen 20.000 euro op voor standbeeld afgemaakte walrus Freya|| In Noorwegen heeft een inzamelingsactie voor het oprichten van een standbeeld van de afgemaakte walrus Freya meer dan het streefbedrag van 200.000 kronen (ruim 20.000 euro) opgebracht. Dat geld is bijeengebracht door ruim 1300 mensen. Initiatiefnemer Hans Erik Holm zegt op de crowdfundpagina dat een standbeeld van de gedode walrus duidelijk moet maken "dat we de natuur niet altijd kunnen of moeten doden en verwijderen als deze ons in de weg staat". De Noorse autoriteiten lieten de rondzwervende walrus afgelopen weekend doden. Het dier was volgens de overheidsdienst voor visserij een te groot gevaar geworden voor mensen. Freya was eerder ook gesignaleerd in Nederland, Schotland en Zweden. De walrus trok in de haven van Oslo veel bekijks. De autoriteiten hadden al gezegd dat het dier zou worden afgemaakt als mensen niet genoeg afstand zouden houden. Het zou gestrest kunnen raken en daardoor mensen kunnen aanvallen. Beelden van Freya: Ondanks herhaalde waarschuwingen was op foto's te zien dat omstanders, onder wie ook kinderen, op minder dan een meter afstand stonden van het zoogdier. "We snappen dat de beslissing reacties oproept, maar ik ben er zeker van dat dit het juiste besluit is", zei de directeur van de overheidsdienst voor visserij, Frank Bakke-Jensen. "We hebben veel respect voor dierenwelzijn, maar mensenlevens en de veiligheid van mensen hebben voorrang." Nadat Freya vorig jaar onder meer op Terschelling en in de marinehaven van Den Helder was gezien, trok ze naar Noorwegen. Daar kwam het dier in het nieuws omdat het op kleine bootjes klom, die vervolgens zonken. De walrus viel op door verwondingen aan de voorpoten. Het streefbedrag voor het beoogde beeld kwam in een paar dagen binnen. Mocht er toch geen standbeeld komen, dan gaat de opbrengst naar het Wereld Natuur Fonds in Noorwegen.||https://nos.nl/artikel/2440994-noren-halen-20-000-euro-op-voor-standbeeld-afgemaakte-walrus-freya
2022-08-17||Staatssecretaris en gemeente lijnrecht tegenover elkaar over gedwongen asielopvang|| Staatssecretaris Van der Burg (Asiel) vindt dat het kabinet bij het passeren van de gemeente Tubbergen bij de vestiging van een asielzoekerscentrum heeft moeten "kiezen tussen hoofdpijn en buikpijn". Gisteren maakte het kabinet bekend dat het een vergunning wil verlenen voor het opvangen van asielzoekers in een hotel in Albergen, een dorp in de gemeente Tubbergen. De gemeente is daar fel op tegen en voelt zich overvallen door het besluit. Van der Burg heeft voor dat laatste wel enig begrip. Volgens de VVD'er was opvangorganisatie COA al maanden in gesprek met het gemeentebestuur over de opvang van asielzoekers, maar zei de gemeente steeds nee. "Zij dachten daarmee dus dat het niet zou doorgaan, dus in die zin was de burgemeester gisteravond overvallen toen ik haar belde." Op een persconferentie herhaalde verantwoordelijk wethouder Bekhuis van Tubbergen - net als de staatssecretaris VVD-lid - vanmiddag haar onvrede over het kabinetsbesluit. "Ik ben heel erg boos, want ik vind dat je zo niet met mensen omgaat", zei Bekhuis. "Het geeft geen pas dat de staatssecretaris dit zomaar over de schutting kiepert." Volgens haar kijkt de gemeente naar mogelijkheden om "er wat tegen te doen". Nooit eerder heeft een regering zonder gemeentelijke toestemming een vergunning toegekend voor de komst van een azc. Het bestuur van Tubbergen voelt zich gepasseerd. Maar de staatssecretaris stelt dat het niet anders kan, omdat de asielketen volledig verstopt zit. Van der Burg en minister De Jonge (Volkshuisvestiging en Ruimtelijke Ordening) zeiden vorige week al dat ze van plan waren gebruik te maken van dwang. Van der Burg zegt dat hij liever had gezien dat het op basis van vrijwilligheid was gegaan. "Maar we vinden onvoldoende plekken om opvang te regelen in Nederland." Volgens hem was ingrijpen noodzakelijk. Het COA heeft het hotel in Albergen vrijdag gekocht. De gemeente voelt zich ook overvallen omdat de locatie volgens wethouder Bekhuis op dit moment niet geschikt is voor asielopvang. Vier statushoudersgezinnen hebben tijdelijk opvang gekregen in het hotel. Maar de geplande 150 tot 300 asielzoekers, waar volgens het COA ruimte voor is, zijn er volgens Bekhuis te veel. Ook deze twee bewoners vinden dat dat te veel mensen zijn: "Daar komt bij dat het bij een dorp ligt met zo'n 3000 inwoners; dan zijn de verhoudingen uit balans. Het is niet dat wij onze verantwoordelijkheid niet willen nemen, want wij doen ook crisisnoodopvang voor statushouders en vangen mensen uit Oekraïne op." In de gesprekken met het COA is volgens de wethouder nooit over de eventuele komst van "een groot azc" gegaan. Kort nadat het besluit van het kabinet gisteravond bekend was gemaakt, verzamelden zich tientallen mensen bij het hotel om te protesteren tegen de komst van het azc. Volgens de krant Tubantia vertrok de eigenaresse van het hotel onder politiebegeleiding. Dit zijn beelden van het protest: De staatssecretaris weersprak de kritiek dat asielzoekers vooral in dorpen buiten de Randstad worden geplaatst: "De provincie Utrecht en de gemeente Utrecht vangen zo ongeveer de meeste asielzoekers op, ook de andere grote steden doen heel veel." Volgens hem zijn er ook kleinere gemeenschappen die hun verantwoordelijkheid nemen, maar zijn er ook die niets doen. Van der Burg zei dat het kabinet van plan is de komende tijd vaker plekken aan te wijzen waar asielzoekers moeten worden opgevangen, als gemeenten zich niet uit zichzelf melden. De asielzoekers moeten in Albergen worden opgevangen in hotel 't Elshuys, waar volgens het COA ruimte kan worden gemaakt voor 150 tot 300 asielzoekers. Wanneer zij moeten worden opgevangen, is volgens de burgemeester onduidelijk. "Een heldere datum hebben wij nog niet gekregen."||https://nos.nl/artikel/2440983-staatssecretaris-en-gemeente-lijnrecht-tegenover-elkaar-over-gedwongen-asielopvang
2022-08-17||Passagiers in paniek ontsnapt uit trein omringd door vlammen in Spanje|| Zeker tien mensen zijn gewond geraakt toen hun trein in Noordoost-Spanje in een bosbrand terechtkwam. De machinist stopte de trein, die op weg was naar de stad Zaragoza, en vroeg de 48 passagiers om binnen te blijven. In paniek probeerden sommigen toch uit de wagons te ontsnappen, waarbij ze ernstige brandwonden opliepen. De machinist wilde rechtsomkeert maken en terugrijden naar het vorige station. Sommige passagiers hadden echter al ramen opengebroken en waren uit de trein gesprongen. Deze persoon deelde beelden vanuit de trein op Twitter: Toen ze zagen dat ze omringd waren door vlammen, stapten een deel van hen weer terug in de trein. Zij werden samen met de binnengebleven passagiers door de machinist in de achterste wagon teruggereden naar het dichtstbijzijnde station in de stad Caudiel. De anderen liepen zelf terug. Op deze beelden is te zien hoe dicht het vuur bij het spoor is en hoe passagiers over de rails lopen: In Caudiel zijn de passagiers opgevangen door hulpdiensten voor de verzorging van hun brandwonden. Volgens de Spaanse krant El Mundo moesten drie passagiers naar het ziekenhuis, van wie er één met een traumahelikopter werd vervoerd. In het oosten van Spanje woeden momenteel twee grote bosbranden. Door wind en de droogte is het vuur moeilijk te bestrijden. Tot nu toe zijn drie brandweerlieden gewond geraakt bij het blussen. Duizend mensen zijn uit voorzorg geëvacueerd. De president van de regio Valencia zegt dat door het vuur in de buurt van Vall d'Ebo al 11.500 hectare aan natuurgebied is verwoest. Bij Bejís is 4000 hectare in vlammen opgegaan. Volgens het European Forest Fire Information System is in heel Spanje dit jaar al 275.000 hectare aan natuur verbrand. Dat is meer dan vier keer zoveel als het jaarlijks gemiddelde sinds de metingen in 2006 begonnen, namelijk 67.000 hectare.||https://nos.nl/artikel/2440982-passagiers-in-paniek-ontsnapt-uit-trein-omringd-door-vlammen-in-spanje
2022-08-17||Rechter in Friese drugszaak: inzet criminele burgerinfiltrant rechtmatig|| De inzet van een criminele burgerinfiltrant in een grote drugszaak in Friesland is volgens de regels verlopen. Dat oordeelt de rechtbank in Leeuwarden. Het is voor zover bekend voor het eerst sinds de jaren 90 dat dit opsporingsmiddel is gebruikt. In deze zaak stonden twintig verdachten tussen de 25 en 73 jaar oud terecht voor internationale drugshandel. De rechtbank veroordeelde dertien van hen tot een celstraf, oplopend tot zeven jaar. Twee mensen zijn veroordeeld tot een taakstraf van tachtig uur en voor vijf verdachten was er vrijspraak. Het Openbaar Ministerie had tegen veertien verdachten een celstraf geëist, tot acht jaar. Voor de andere zes had justitie een taakstraf in gedachten. Om de drugssmokkelaars te pakken, zetten politie en OM een criminele infiltrant in, die als mol informatie over zijn kompanen doorspeelde aan de opsporingsdiensten. Een criminele infiltrant is iemand die zelf strafbare feiten pleegt in het criminele milieu. Over de infiltrant is alleen bekend dat het een man uit Leeuwarden is, die in het onderzoek bekendstaat onder de naam A-4110. Hij kreeg volgens Omrop Fryslân zo'n 100.000 euro voor zijn diensten. Zijn inzet is volgens de regels verlopen, zegt de rechtbank. "Zijn verklaringen zijn betrouwbaar en kunnen worden gebruikt als bewijs. Het is niet gebleken dat de infiltrant de verdachten op ontoelaatbare wijze heeft uitgelokt. Uit het dossier blijkt dat de hoofdverdachten allemaal al diep in de internationale drugshandel zaten." De rechter noemt het dan ook "apert onjuist" dat A-4110 onschuldige burgers de drugshandel heeft ingetrokken. De inzet van een criminele burgerinfiltrant was tot 2014 verboden, na het debacle in de jaren 90 dat bekendstaat als de IRT-affaire. De politie liet toen gecontroleerd partijen drugs door om de criminele activiteiten van de opvolgers van 'drugsbaron' Klaas Bruinsma op te sporen. Daarin ging de politie veel te ver, concludeerde een parlementaire enquêtecommissie in 1994. Dat leidde in 1998 tot het verbod. Advocaten en strafrechtdeskundigen zien de zaak in Friesland dan ook als proefproces voor de inzet van criminele burgerinfiltranten. Volgens de rechter in Leeuwarden was bij de drugszaak geen sprake van ontsporingen zoals in de jaren 90. "Er zijn geen hoeveelheden drugs doorgelaten en in de samenleving terechtgekomen." De rechter typeert de mol als "stuurbaar en betrouwbaar". "Ook is niet gebleken dat A-4110 op eigen houtje strafbare feiten heeft gepleegd en via een dubbelspel misbruik heeft gemaakt van diens positie als criminele burgerinfiltrant."||https://nos.nl/artikel/2440977-rechter-in-friese-drugszaak-inzet-criminele-burgerinfiltrant-rechtmatig
2022-08-17||Vogelgriep vastgesteld in Maurik, 24.000 kippen geruimd|| In Maurik in Gelderland is vogelgriep vastgesteld op een bedrijf met 24.000 kippen, voornamelijk vleeskuikens. Om verspreiding van het virus te voorkomen worden ze allemaal geruimd. Het bedrijf ligt volgens Omroep Gelderland in een regio waar de regionale ophok- en afschermplicht op 14 juli is ingetrokken. Dat blijft voorlopig zo, omdat deskundigen inschatten dat er slechts een kleine kans op besmetting is in deze regio. Een enkele uitbraak past bij dit risico, laat de Rijksoverheid de weten.  Er speelt mee dat in de 1- en 3-kilometer zone van het besmette bedrijf in Maurik geen pluimveebedrijven liggen. In de 10-kilometerzone liggen negen pluimveebedrijven, waarvan één pakstation. Daar worden eieren gesorteerd en verpakt. De Deskundigengroep dierziekten komt volgende week bijeen voor een nieuwe risicobeoordeling. Zondag was er nog een uitbraak op een legpluimveebedrijf in het Gelderse Lunteren. Die uitbraak was de eerste sinds drie maanden in de Gelderse Vallei. Hier moesten vijfduizend kippen worden geruimd, net als het pluimvee op zeven bedrijven die op minder dan een kilometer afstand liggen. Ook in het Zeeuwse Schore werd deze week vogelgriep vastgesteld. Daar werden alle 76.000 kippen afgemaakt. In het Overijsselse Dalfsen werden begint deze maand 53.000 kippen afgemaakt vanwege de vogelgriep. Vandaag werd ook bekend dat op een kinderboerderij in Vlaardingen vogelgriep is uitgebroken. Om verspreiding van het virus te voorkomen worden de 137 kippen, kalkoenen en kwartels afgemaakt. Verder is het verboden om binnen 10 kilometer rond de boerderij vogels, broedeieren, consumptie-eieren en vogelmest te vervoeren. Diergaarde Blijdorp valt binnen de 10-kilometerzone. Voor de bezoekers van de dierentuin hebben de maatregelen geen gevolgen. Komen we ooit nog van de vogelgriep af? Kenners zijn somber, zie je in deze video:||https://nos.nl/artikel/2440975-vogelgriep-vastgesteld-in-maurik-24-000-kippen-geruimd
2022-08-17||Nederlandse festival-organisator in Spanje beschuldigd van verkrachting|| De Nederlandse dance-ondernemer Brian B. uit Edam, organisator van de festivals Dance Valley en Dutch Valley, wordt in Spanje beschuldigd van verkrachting. De 48-jarige B., eigenaar van de United Dance Company (UDC), werd in het voorjaar door de Spaanse politie opgepakt en is inmiddels weer op vrije voeten en terug in Nederland. De beschuldiging komt van een 52-jarige Spaanse vrouw. Ze zegt dat ze in april in haar woning in Madrid door B. is verkracht. Volgens de vrouw heeft B. ongeveer een maand in een Spaanse cel gezeten. In een vandaag uitgegeven verklaring geeft B. toe dat hij door de Spaanse politie is aangehouden. "Ik ontkende, en ontken nog steeds de beschuldigingen van deze vrouw", schrijft hij. B. laat in de korte verklaring weten dat hij de uitkomst van de procedure met vertrouwen tegemoetziet. Of B. wordt vervolgd, is onduidelijk. Het Spaanse OM is niet bereikbaar voor commentaar. Carol Sepúlveda, die in de dans- en kunstwereld in Madrid actief is, zette haar verhaal gisteren op Instagram. "De manier waarop deze man handelde en hij mij verkrachtte, maakte me duidelijk dat hij dit vaker moet hebben gedaan. Ik wil voorkomen dat, zolang de procedure duurt, hij nog meer slachtoffers maakt, ook in Nederland", zegt Sepúlveda. Ook zegt ze dat ze met haar verhaal naar buiten is gekomen omdat ze voor haar leven vreest. "Na de verkrachting zei hij me dat hij me zou doden als ik iemand iets erover zou vertellen. Hij zei dat hij honderden veiligheidsmensen had die me wel zouden vinden." Op de avond van 10 april stelde een arts bij haar een diagnose. "Seksuele agressie", luidt de conclusie van het rapport. Daarin stonden verwondingen van de vrouw beschreven aan de hals en aan de knieën, plus pijn in de vaginale streek. Op haar kleren werd sperma aangetroffen. De Spaanse politie bevestigde vanochtend dat de Nederlander op 10 april werd gearresteerd. Op 11 april registreerde rechtbank nummer 10 in Madrid de aanklacht tegen B. wegens 'seksuele agressie'. Volgens Sepúlveda is B. een maand later op borgtocht vrijgelaten. Hij zou daarbij een vals adres in Spanje hebben opgegeven waar hij bereikbaar zou zijn. B. schrijft in zijn verklaring dat hij, nadat "beide versies van het verhaal werden gehoord", door de Spaanse rechter is vrijgelaten.||https://nos.nl/artikel/2440974-nederlandse-festival-organisator-in-spanje-beschuldigd-van-verkrachting
2022-08-17||Kabinet wil bij stikstofprobleem kijken naar innovaties, mits juridisch houdbaar|| Minister Van der Wal wil kijken of er meer kan worden gedaan aan innovatie om de stikstofproblemen op te lossen. Van der Wal en andere leden van het kabinet spraken vanochtend onder leiding van bemiddelaar Remkes met de werkgeversorganisaties VNO-NCW en MKB-Nederland en brancheorganisatie Bouwend Nederland. Die pleitten onder meer voor innovatie en 'versnelling'. Van der Wal zei na afloop te onderschrijven dat innovatie belangrijk is: "Maar als we innoveren, moet het wel juridisch houdbaar zijn. We moeten niet boeren hebben die heel veel investeren in technische innovaties, maar vervolgens bij de rechter vastlopen, omdat die zich afvraagt of de boeren nu echt wel minder stikstof uitstoten." Het kabinet gaat met het bedrijfsleven bestuderen hoe de innovatie kan worden "aangejaagd". De minister benadrukte dat de innovaties de andere doelen op het gebied van water en klimaat niet in de weg mogen staan. Van der Wal zei ook dat ze vandaag nog eens gehoord heeft dat het bedrijfsleven en de bouwsector snel weer vergunningen willen krijgen, terwijl boerenorganisaties juist meer tijd willen. "Ze hebben een roep om snelheid en er is maar één manier om dat te doen en dat is snel de stikstofkraan dicht. En die roep heb ik goed gehoord." VNO-NCW-voorzitter Thijssen onderstreepte na het overleg dat er echt een oplossing moet komen. Zij en haar collega Vonhof van MKB-Nederland vinden de reactie van het kabinet op de voorstellen voor innovatie positief. "We moeten uit de schuttersputjes, dat is de enige manier", voegde Thijssen eraan toe. Voorzitter Verhagen van Bouwend Nederland zei dat de bouw al sinds mei 2019 op een oplossing wacht. "Er kunnen gewoon geen nieuwe wegen worden aangelegd en tal van bouwprojecten lopen vertraging op." Volgens bemiddelaar Remkes hebben de organisaties "vrij stevige kanttekeningen" bij het kabinetsbeleid geplaatst. Remkes haalde hard uit naar de levensmiddelenbranche, die niet ingaat op de uitnodiging om morgen ook met hem te overleggen. Volgens de brancheorganisatie moeten eerst het kabinet en de boerenorganisaties weer met elkaar gaan praten om tot oplossingen te komen. Remkes zei dat niet te begrijpen. Volgens hem laat de levensmiddelenbranche het afweten. "Ik ben groot geworden met het motto dat je je verantwoordelijkheid moet nemen, en die verantwoordelijkheid wordt hier niet genomen." Hij zei dat deze houding niet getuigt van maatschappelijk verantwoord ondernemen. Er zijn nu drie overlegrondes geweest. Bij de vierde ronde, morgen, ontvangt Remkes onder meer banken en bedrijven.||https://nos.nl/collectie/13901/artikel/2440971-kabinet-wil-bij-stikstofprobleem-kijken-naar-innovaties-mits-juridisch-houdbaar
2022-08-17||Airbnb zet software in tegen huurders met feestplannen in VS en Canada|| Verhuurplatform Airbnb zet in de VS en Canada software in waarmee huurders geweerd kunnen worden van wie het vermoeden bestaat dat ze de gehuurde locatie willen gebruiken als 'feesthuis'. Sinds de coronacrisis is het verboden om feesten te houden in huizen die worden gehuurd via het platform. Eind juni werd dat feestverbod definitief. Om uitspattingen te voorkomen, liet Airbnb nieuwe software ontwikkelen. Een huurder die door het systeem wordt gezien als een risico, mag op het platform geen volledige woning boeken. Wel kan een kamer worden gehuurd of een hotelkamer. Op dergelijke locaties is beter toezicht en de kans dat er een feest wordt gehouden is kleiner, aldus het platform. Met behulp van kunstmatige intelligentie bekijkt het systeem onder meer de positieve recensies die een huurder heeft gekregen (of het gebrek daaraan). Ook wordt gekeken of een huurder al lang op het platform aanwezig is en of de huurder in de buurt woont van het huis dat hij of zij wil huren. Over andere factoren die het systeem nagaat, doet Airbnb geen uitspraken. Het systeem, dat Airbnb zelf 'anti-party technology' noemt, wordt niet ingezet in Nederland, meldt het bedrijf aan NOS. Het bedrijf wil ook niet zeggen of het op een later moment wel zal worden ingezet in ons land. Het systeem werd eerder kort getest in Australië. Een ruwe versie van de software wordt sinds 2020 ook al in Noord-Amerika gebruikt om potentiële huurders onder de 25 te screenen. Zo kan het systeem jongeren die in de buurt van een huis wonen dat ze huren, blokkeren als het vermoeden bestaat dat zij hier een feest willen geven. Feestende huurders zijn voor veel buurtbewoners die naast een verhuurlocatie wonen een bron van ergernis. Daarom kondigde het verhuurplatform wereldwijd de nieuwe maatregelen aan. Huurders die feestjes organiseren kunnen van het platform worden verwijderd. Verhuurders (hosts genoemd) die bewust huizen voor feesten verhuren, krijgen eveneens te maken met sancties. Zij kunnen een boete krijgen of van Airbnb worden verwijderd. Volgens het platform is het aantal meldingen van feestjes met 44 procent afgenomen sinds het beleid in augustus 2020 werd ingevoerd.||https://nos.nl/artikel/2440968-airbnb-zet-software-in-tegen-huurders-met-feestplannen-in-vs-en-canada
2022-08-17||DNB waarschuwt kabinet: wees terughoudend met koopkrachtreparaties|| Het kabinet staat onder grote druk om iets te doen aan de torenhoge inflatie en de hoge energierekeningen en zint op maatregelen om de stijgende prijzen te compenseren en de koopkracht te redden. De Nederlandsche Bank (DNB) waarschuwt het kabinet echter voor te royale financiële steunmaatregelen, omdat dat averechts kan werken en de inflatie juist kan aanwakkeren. In NRC pleit DNB-directeur Olaf Sleijpen voor terughoudendheid bij het compenseren van bedrijven en huishoudens voor de gestegen prijzen. Weliswaar zijn in 2020 en 2021 tijdens de coronacrisis bedrijven en huishoudens op de been gehouden met miljarden euro's kostende steunmaatregelen, maar met de huidige prijzencrisis werkt dat anders. "Grootschalige steun is nu onverstandig en werkt zelfs averechts"", zegt Sleijpen. "Tijdens de coronacrisis waren we gebaat bij brede financiële steun - en dus een doorslaggevende rol voor de overheid . Nu zijn we dat juist niet. Hoe lastig die boodschap ook is, we kunnen er niet omheen." De oorzaak van de hoge inflatie ligt niet in de vraag maar in het aanbod, want er is schaarste en tekort aan producten en energie. Met financiële steun wordt schaarste niet verholpen maar het stimuleert wél de vraag en wakkert zo de prijzen aan. "De ECB probeert met haar rentebeleid de vraag af te remmen. Als de overheid tegelijkertijd het gaspedaal indrukt, helpt dat niet om de bestemming (lagere inflatie) te bereiken", zegt Sleijpen tegen de krant. Aan de andere kant deelt DNB de zorgen over de grote economische en maatschappelijke gevolgen van de stijgende prijzen van energie en boodschappen. Voor huishoudens met lage inkomens dreigen betalingsproblemen. "Het ligt voor de hand dat de overheid in ieder geval de ergste noden aanpakt, en zich ook echt richt op de hardst getroffen huishoudens." Generieke maatregelen, zoals lagere energiebelasting en brandstofaccijnzen, komen echter vooral ten goede aan de hogere inkomens die het niet nodig hebben. Aanvullende steunmaatregelen voor de inkomens moeten ook niet leiden tot een groter begrotingstekort. "Inkomenscompensatie financieren met een hogere staatsschuld betekent dat de rekening wordt doorgeschoven naar volgende generaties", aldus Sleijpen. Het idee om werkgevers te vragen om de lonen van werknemers te verhogen om de stijgende inflatie bij te benen, doet de wenkbrauwen bij DNB fronsen. Het dient wel "een passende loonstijging" te zijn. "We zijn niet gebaat bij het onverkort doorwerken van de inflatie naar de lonen". Van die gevreesde loon-prijsspiraal is nu nog geen teken, stelt DNB vast. en dus is er vooralsnog ruimte voor een sterkere loongroei.||https://nos.nl/artikel/2440967-dnb-waarschuwt-kabinet-wees-terughoudend-met-koopkrachtreparaties
2022-08-17||Raad van State draait weigering verblijfsvergunning in twee kinderzaken terug|| De afwijzing van een verblijfsvergunning in twee zaken waarbij kinderen zijn betrokken, door oud-staatssecretaris van Justitie Ankie Broekers-Knol, moet worden teruggedraaid, heeft de Raad van State (RvS) bepaald. De beslissing heeft volgens de RvS te grote gevolgen voor de kinderen. Daarom moet de huidige staatssecretaris van Justitie en Veiligheid, Eric van der Burg, de zaken opnieuw bekijken. Broekers-Knol nam de besluiten destijds in het kader van de zogenoemde Afsluitingsregeling, die sinds januari 2019 geldt. Deze regeling is bedoeld voor kinderen die al lang in Nederland verblijven, maar niet in aanmerking komen voor een verblijfsvergunning. De staatssecretaris kan onder bepaalde omstandigheden besluiten om toch zo'n vergunning te verlenen. Wanneer een kind een verblijfsvergunning krijgt, mag de rest van het gezin ook in Nederland blijven. En andersom krijgt niemand van het gezin een verblijfsvergunning als een van de gezinsleden die niet krijgt. Broekers-Knol besloot in juni 2019 een Vietnamees gezin met drie kinderen geen verblijfsvergunning te geven. De reden hiervoor was dat de vader van het gezin in het verleden was veroordeeld voor hennepteelt, bezit van een vals reisdocument en winkeldiefstal. Hij zou daarom een gevaar voor de openbare orde zijn. In een nieuwe beoordeling van de zaak mag de staatssecretaris dit niet als argument gebruiken voor een afwijzing, aldus de Raad van State. In de andere zaak draait het om een, inmiddels meerderjarige, Keniaanse jongen en zijn moeder die sinds 2001 in Nederland verblijven. Broekers-Knol weigerde in augustus 2019 een verblijfsvergunning af te geven, omdat de moeder haar identiteit niet kon aantonen. Ook dit mag de staatssecretaris van de Raad van State niet opnieuw aanvoeren als reden om geen vergunning te verlenen.||https://nos.nl/artikel/2440963-raad-van-state-draait-weigering-verblijfsvergunning-in-twee-kinderzaken-terug
2022-08-17||Profskiërs wijken uit naar Landgraaf vanwege smeltende gletsjers || Gletsjers wereldwijd hebben zwaar te lijden onder de opwarming van de aarde en zijn daardoor in de zomer niet meer geschikt om op te skiën. Het gebrek aan natuurlijke trainingslocaties voor professionele skiteams leidt tot grote drukte bij SnowWorld Landgraaf. Teams vanuit de hele wereld komen naar Limburg.  "We merken dit sinds een paar jaar", zegt reserveringsmedewerker Erik Hoven van SnowWorld tegen 1Limburg. "De kwaliteit van de gletsjers wordt ieder jaar slechter. Dit jaar zijn zelfs heel veel gletsjers gesloten." Het indoorskibedrijf krijgt daardoor extra veel aanvragen binnen. Het gaat vooral om lastminute-aanvragen van topteams die moeten trainen.  "Je durft het bijna niet te zeggen, maar het is booming business", zegt Hoven. "Het is inmiddels zo druk geworden dat we sommige lastminutereserveringen hebben moeten afwijzen." Op dit moment trainen er teams uit IJsland, Zwitserland en Italië op de indoor skibaan. De Burke Mountain Academy uit de Verenigde Staten komt al een paar jaar naar Limburg. "Het is voor ons makkelijk om van Boston naar Amsterdam te vliegen", zegt coach Terry DelliQuadri. "Je pakt dan een bus en bent zo bij het hotel dat naast de piste ligt."||https://nos.nl/artikel/2440962-profskiers-wijken-uit-naar-landgraaf-vanwege-smeltende-gletsjers
2022-08-17||34 jaar cel voor Saudische vrouw voor gedrag op Twitter|| Een vrouw uit Saudi-Arabië is in eigen land in hoger beroep tot 34 jaar cel veroordeeld voor haar gedrag op Twitter, meldt The Guardian. Na afloop van haar celstraf krijgt ze nog te maken met een reisverbod dat eveneens 34 jaar duurt. De vrouw volgde op het socialemediaplatform accounts van dissidenten en activisten en deelde een aantal van hun berichten. De 34-jarige Salma al-Shehab werd gearresteerd in januari 2021, toen ze in Saudi-Arabië op vakantie was. De moeder van twee kinderen studeerde op dat moment aan de universiteit van Leeds, in Engeland. Aanvankelijk werd ze veroordeeld tot een paar jaar cel voor onder meer het gebruik van sociale media om "publieke onrust te veroorzaken". De straf valt in hoger beroep aanzienlijk hoger uit, omdat daarin nieuwe aanklachten zijn meegenomen. Al-Shehab heeft volgens rechtbankdocumenten mensen geholpen "die publieke onrust willen veroorzaken en die de maatschappelijke en nationale veiligheid willen destabiliseren". Dat heeft ze gedaan door hun Twitteraccounts te volgen en hun berichten verder te verspreiden, aldus de rechters. De Saudische vrouw verweerde zich door te zeggen dat ze geen veiligheidsrisico vormde, onder meer omdat ze maar weinig volgers had. Verder zei ze dat ze 285 dagen in een isoleercel heeft doorgebracht, meldt The Washington Post. Volgens de Amerikaanse krant hoort Al-Shehab bij de sjiitische gemeenschap, die in Saudi-Arabië een onderdrukte minderheid vormt. De Saudische vrouw stond volgens The Guardian niet bekend als prominente activist. Op Twitter heeft ze een paar duizend volgers. Tussen privétweets staan berichten waarin ze oproept tot vrijlating van politieke gevangenen in de Golfstaat, onder wie de bekende Loujain al-Hathloul. Die streed voor het recht op autorijden voor vrouwen en kwam in 2021 vrij, maar mag de komende jaren Saudi-Arabië niet verlaten. De veroordeling van Al-Shehab komt een aantal weken na het bezoek van de Amerikaanse president Biden aan de Saudische kroonprins Mohammed bin Salman. De twee spraken ook over mensenrechten, maar Biden bezocht het land voornamelijk in de rol van koopman. Hij riep op tot het opschroeven van de olieproductie in de hoop dat de Amerikaan dat aan de pomp zou merken. Die oproep vond bij de Saudische autocraat geen gehoor. The Washington Post concludeert in het commentaar dat toezeggingen van Bin Salman over mensenrechten "een farce" zijn gebleken.||https://nos.nl/artikel/2440961-34-jaar-cel-voor-saudische-vrouw-voor-gedrag-op-twitter
2022-08-17||NS-personeel staakt vanaf komende woensdag in verschillende regio's || NS-personeel gaat vanaf volgende week woensdag staken, melden vakbonden FNV, CNV en VVMC. In eerste instantie gaat het om vijf dagen, waarbij elke dag in een andere regio het werk wordt neergelegd. De staking begint in Noord-Nederland. Het conflict met de NS gaat over de cao-onderhandelingen. Afgelopen vrijdag vielen de onderhandelingen stil, nadat de NS het ultimatum van de bonden had afgewezen. De vakbonden eisen dat het maandloon met 100 euro bruto wordt verhoogd. NS-werknemers zouden bovendien minimaal 14 euro per uur moeten gaan verdienen, vinden de vakbonden. Verder vragen ze onder meer om de invoering van automatische compensatie voor inflatie vanaf 2023 en een eenmalige uitkering van 600 euro. "Het is onbegrijpelijk dat NS het hierop aan laat komen. NS laat ons nu geen andere keus dan over te gaan op het daadwerkelijk plannen en uitvoeren van acties en stakingen", zegt cao-onderhandelaar Huub van den Dungen van FNV Spoor. De NS laat weten teleurgesteld te zijn als het tot acties komt. "Het is nog te vroeg om aan te geven wat de impact zal zijn voor reizigers. Maar we zullen de reizigers op de hoogte houden", zegt een woordvoerder. Verder zegt de NS de zorgen van het personeel goed te begrijpen. Maar: "NS zit door minder reizigers na corona in een moeilijke financiële situatie en wijst de bonden erop dat hun eisen leiden tot een loonsverhoging van maar liefst 20 procent." Het treinbedrijf hoopt op korte termijn verder te praten met bonden. Als de NS-directie niet ingaat op de voorwaarden van de vakbonden, dan volgen in de eerste week van september landelijke stakingen.||https://nos.nl/artikel/2440959-ns-personeel-staakt-vanaf-komende-woensdag-in-verschillende-regio-s
2022-08-17||Werkdruk loopt op door personeelsgebrek, aantal vacatures op recordhoogte || Werknemers voelen meer werkdruk en ondernemers zien hun kosten stijgen. De oorzaak is de toenemende spanning op de arbeidsmarkt. Het aantal openstaande vacatures stijgt, terwijl het aantal werkzoekenden daalt, meldt het Centraal Bureau voor de Statistiek (CBS). Eind 2021 waren er 106 vacatures voor elke 100 werkzoekenden. Afgelopen kwartaal is dat opgelopen naar 143 vacatures per 100 werkzoekenden. Er zijn afgelopen kwartaal zo'n 16.000 vacatures bijgekomen; het aantal werkzoekenden daalde met 11.000. Er kwamen in die periode 94.000 banen bij, vooral in de handel, het vervoer en de horeca.  Zowel het aantal vacatures als het aantal banen heeft daarmee een recordhoogte bereikt. De werkloosheid was nooit zo laag sinds 2003. Vooral in de zakelijke dienstverlening, de handel en de zorg staan al langer veel vacatures open. 84 procent van de ondernemers kampt met te weinig personeel; 38 procent ervaart dit tekort als de grootste belemmering in de bedrijfsvoering. Volgens een op de drie ondernemers is het belangrijkste gevolg van dit personeelstekort dat de werkdruk onder personeel in bijna alle sectoren is toegenomen. Dit melden het CBS, KVK, het Economisch Instituut voor de Bouw, MKB-Nederland en VNO-NCW op basis van de Conjunctuurenquête Nederland. De Nederlandse Vereniging voor Arbeids- en Bedrijfsgeneeskunde (NVAB) heeft eerder al gewaarschuwd voor de toenemende werkdruk op werknemers door het tekort aan personeel. Daardoor zouden werknemers vaker overspannen thuis komen te zitten. Het aannemen van nieuw personeel kan volgens de enquête de werkdruk verlagen, maar dat blijkt in de praktijk vaak lastig. Ondernemers verwachten, net als in de vorige zes kwartalen, wel meer personeel aan te nemen, maar volgens het CBS zijn de verwachtingen te rooskleurig. Begin april dacht 23 procent van de ondernemers het personeelsbestand uit te breiden, begin juli bleek dat slechts 9 procent van hen daarin was geslaagd. Stijgende werkdruk onder personeel is niet het enige gevolg van de spanning op de arbeidsmarkt. Ongeveer een zesde van de ondernemers ziet ook de arbeidskosten duidelijk oplopen, bijvoorbeeld omdat ze meer loon moeten betalen. Sommige ondernemers nemen door het personeelsgebrek ook mensen die minder geschikt zijn voor de functie. Dat gebeurt vooral in de bouw en de landbouw.||https://nos.nl/artikel/2440951-werkdruk-loopt-op-door-personeelsgebrek-aantal-vacatures-op-recordhoogte
2022-08-17||Meerdere wolven ontsnapt uit dierentuin bij Vancouver|| Meerdere wolven zijn dinsdag ontsnapt uit hun verblijf in een dierentuin in de buurt van de Canadese stad Vancouver. De meeste dieren konden dezelfde dag nog gevangen worden, maar één wolf loopt nog los rond, meldt het regionale ministerie van Milieu. De Greater Vancouver Zoo heeft negen volwassen wolven en zes welpen. Hoeveel dieren ontsnapt waren, is niet bekendgemaakt. De loslopende wolven werden gisterochtend (lokale tijd) aangetroffen. Met hulp van de politie en natuurbeheerders werden de meeste wolven in de loop van de dag gevangen, meldt CBC. De dierentuin bleef de hele dag gesloten. De laatste nog loslopende wolf bevindt zich waarschijnlijk op het terrein van de Vancouver Zoo. De dierentuin, die 50 kilometer ten oosten van Vancouver ligt, benadrukt dat er geen gevaar is voor de omgeving. Het is nog onbekend of publiek vandaag wél welkom is. Volgens de dierentuin heeft iemand de dieren waarschijnlijk met opzet vrijgelaten. De politie onderzoekt of er sprake is van inbraak en vandalisme. De Greater Vancouver Zoo heeft volgens dierenwelzijnsorganisaties een slechte reputatie op gebied van dierenwelzijn. Zo meldde de Vancouver Humane Society drie jaar geleden dat de dieren zich verveelden en gefrustreerd waren. De organisatie riep de dierentuin op om een 'verrijkingsprogramma' op te zetten voor de dieren. Ook kreeg de dierentuin het verzoek om voortaan vooral diersoorten te houden die in Canada voorkomen. De Greater Vancouver Zoo was drie jaar geleden in het nieuws door een aanval van een zwarte beer. Een jong meisje werd gebeten nadat ze haar arm door het hek van het berenverblijf had gestoken.||https://nos.nl/artikel/2440944-meerdere-wolven-ontsnapt-uit-dierentuin-bij-vancouver
2022-08-17||Initiatiefnemer tenten Ter Apel: 'Geen dringende reden om ze weg te halen'|| Vrijwilligers brachten maandag zo'n 200 tenten naar het aanmeldcentrum in Ter Apel voor de mensen die anders buiten moesten slapen. Gisteren werden die tenten weer weggehaald, vanwege zorgen over de brandveiligheid. Ook zouden de tenten de situatie in het aanmeldcentrum nog onoverzichtelijker maken. De initiatiefnemer van de tentencampagne begrijpt het niet: "Er was geen dringende reden om ze weg te halen". Bekijk hier hoe asielzoekers de nacht moesten doorbrengen: Lokale ondernemers hadden de opgooitentjes gekocht na een crowdfundingsactie waarmee 12.500 euro werd ingezameld. Volgens een gemeentewoordvoerder waren de tenten niet de oplossing. "We weten niet wat er zich in de tentjes afspeelt", zei de woordvoerder tegen persbureau ANP. "We waarderen het verschrikkelijk wat deze ondernemers hebben gedaan, maar het biedt niet de oplossing en maakt het werk hier niet makkelijker." Initiatiefnemer Willem Straat snapt niets van het besluit om de tenten weg te halen. "Ik kan er met mijn hoofd niet bij dat de gemeente naast iemand gaat staan en zegt 'u moet uw tentje inleveren, want het is veiliger dat u in de buitenlucht gaat slapen'. Er was geen sprake van een noodsituatie en wat mij betreft daarom geen dringende reden om die tenten weg te halen." De tenten zijn juist bevorderlijk voor de veiligheid, betoogt Straat. "Je hoort dat er weleens wat gestolen wordt. Met een tent kun je je spullen uit het zicht halen en zelf voor de tent gaan zitten." De ondernemer zocht contact met de Veiligheidsregio nadat hij drie weken geleden de crowdfundingsactie opzette. "Ze noemden het een sympathiek initiatief, maar zeiden dat ik ze voor de voeten liep omdat ze bezig waren aan een structurele oplossing. Dat klonk goed, want structureel is natuurlijk beter. Dus hielden we de actie toen even aan." Een structurele oplossing bleef uit. "Toen ik zaterdag hoorde dat het weer mis ging, ben ik er maandagavond heengegaan. Dat had ik niet van tevoren aangekondigd, maar het was inmiddels niet onbekend meer dat ik tentjes kon leveren als dat nodig was." Van ernstige ongeregeldheden op het terrein van het aanmeldcentrum heeft Straat niets gemerkt. "We zijn ontvangen met veel blijdschap, niemand was agressief. Heb alleen vriendelijke, dankbare mensen gezien." Waar de tenten nu zijn, is niet duidelijk. "Maar we hebben ze aan de vluchtelingen gegeven, zij zijn eigenaar. Ik hoor dat ze via via teruggestuurd gaan worden, maar ik wil ze niet terug." Het Rode Kruis heeft besloten om de heropening vandaag van het servicepunt van de organisatie in Ter Apel uit te stellen. Een woordvoerder zegt dat het nog niet veilig genoeg is voor de medewerkers. Het servicepunt, waar EHBO wordt verleend en mensen terecht kunnen met vragen, sloot een paar dagen geleden vanwege geweldsincidenten. "Ook zijn er afgelopen weekend spullen van een medewerker kwijtgeraakt. We willen dat onze mensen veilig kunnen werken", zegt de woordvoerder. Om welke spullen het gaat, is niet bekendgemaakt.||https://nos.nl/artikel/2440942-initiatiefnemer-tenten-ter-apel-geen-dringende-reden-om-ze-weg-te-halen
2022-08-17||Scholz 'diep verontwaardigd' over holocaust-beschuldiging Abbas tegen Israël|| De Duitse bondskanselier Scholz heeft op Twitter in scherpe bewoordingen afstand genomen van de holocaustvergelijking die de Palestijnse president Abbas gisteren in Berlijn maakte. Abbas liet na om de terreuractie van Palestijnse terroristen vijftig jaar geleden bij de OIympische Spelen in München te veroordelen en sprak over "vijftig holocausts" in het al decennia durende conflict tussen Israël en de Palestijnen. "Ik ben ten diepste verontwaardigd over de ontzettende uitspraken van de Palestijnse president Mahmoud Abbas. Juist voor ons Duitsers is elke relativering van de Holocaust onverdraaglijk en onacceptabel. Ik veroordeel elke poging om de misdaden van de Holocaust te ontkennen." De Palestijnse president kreeg gisteren bij een gezamenlijke persconferentie met Scholz de vraag of hij verontschuldigingen aan Israël zal aanbieden voor de aanslag in 1972 op de Israëlische olympische ploeg in München. Elf Israëliërs en een Duitse politieman kwamen daarbij om. De daders hadden banden met de Fatah-partij, waarbij Abbas destijds al was betrokken. Abbas ging niet op die vraag in maar antwoordde: "Israël heeft tussen 1947 en nu vijftig massamoorden in vijftig plaatsen begaan". Hij voegde daaraan toe: "Vijftig massamoorden, vijftig holocausts". Scholz verstrakte toen hij dit hoorde en leek weg te willen lopen. Zijn woordvoerder maakte daarna een eind aan de persconferentie en liet later weten dat Scholz verontwaardigd was over Abbas' woorden. Bekijk hier de toespraak van Abbas: Tijdens de persconferentie had Scholz zich al gedistantieerd van een andere uitspraak van Abbas, die Israël van apartheid jegens de Palestijnen beschuldigde. "Ik wil hier uitdrukkelijk zeggen dat ik het niet juist vind om het woord 'apartheid' voor de beschrijving van de situatie te gebruiken." Abbas heeft na alle ophef via het Palestijnse persbureau Wafa laten weten dat hij de Holocaust als "de afschuwelijkste misdaad uit de moderne geschiedenis" beschouwt. Hij zegt dat het niet zijn bedoeling was om de uniciteit van de moord op de Joden door nazi-Duitsland te ontkennen en veroordeelt die misdaad "in de sterkste bewoordingen". Het Internationaal Auschwitz Comité keurt niet alleen het optreden van Abbas af maar is ook verontwaardigd over het ontbreken van een Duits weerwoord tijdens de persconferentie. "Het is verbazingwekkend en vreemd dat de Duitse kant niet op de provocatie van Abbas was voorbereid en diens uitlatingen over de Holocaust onweersproken bleven."||https://nos.nl/artikel/2440939-scholz-diep-verontwaardigd-over-holocaust-beschuldiging-abbas-tegen-israel
2022-08-17||Economie groeit sterk ondanks inflatie en energiecrisis|| De Nederlandse economie is in het tweede kwartaal verrassend sterk gegroeid. Het bruto binnenlands product (bbp) steeg met 2,6 procent ten opzichte van het eerste kwartaal, in weerwil van de energiecrisis, de hoge inflatie en het afnemend consumentenvertrouwen. Handel, investeringen en consumentenbestedingen droegen het meest bij aan de groei. Ten opzichte van hetzelfde kwartaal een jaar geleden bedroeg de economische groei 5,3 procent. Dat blijkt uit de eerste berekeningen van het Centraal Bureau voor de Statistiek (CBS). Vooral de opheffing van de coronamaatregelen gaf de economie in het tweede kwartaal een flinke impuls. Consumenten lieten het geld rollen tussen april en juli, er werd 7 procent meer uitgegeven dan in het tweede kwartaal van 2021. CBS-hoofdeconoom Peter Hein van Mulligen over de (mogelijke) economische groei in 2022: In het tweede kwartaal van dit jaar waren voor het eerst sinds de coronacrisis nagenoeg geen coronamaatregelen meer van kracht. Eind maart verviel bijvoorbeeld de mondkapjesplicht in het openbaar vervoer, en vanaf mei ook officieel in het vliegtuig en op het vliegveld. Ook grote festivals konden weer doorgaan, zoals Pinkpop in juni. De industrie draaide ook op volle toeren en investeerde flink in vaste activa als woningen en bedrijfsgebouwen, en in machines en software. De export lag 5,6 procent hoger dan een jaar eerder. De overheid zelf nam gas terug als het gaat om investeren en geld uitgeven, bijna een procent minder dan een jaar eerder. Dat hangt vooral samen met de afbouwen van het coronabeleid. Zo is er minder uitgegeven aan coronatesten, testen voor toegang en vaccinaties.||https://nos.nl/artikel/2440935-economie-groeit-sterk-ondanks-inflatie-en-energiecrisis
2022-08-17||Woningcorporaties willen dat kabinet eenmalige huurverlaging minima vervroegt || Woningcorporaties pleiten ervoor dat het kabinet de eenmalige huurverlaging voor minima volgend jaar al invoert in plaats van in 2024. Volgens de branchevereniging voor woningcorporaties Aedes is dat nodig omdat "huurders nu al in de knel komen door dure boodschappen en een hoge energierekening". Woningcorporaties, gemeenten, provincies en het rijk spraken eind juni af om voor minima in 2024 een eenmalige huurverlaging door te voeren van gemiddeld 57 euro. De regeling geldt alleen voor huurders met een inkomen op of onder 120 procent van het sociaal minimum en de huurprijs moet 550 euro of hoger bedragen. Ongeveer 510.000 huishoudens komen hiervoor in aanmerking. Deze toezegging werd opgenomen in de recent aangenomen Nationale Prestatieafspraken Woningcorporaties. Aedes zegt dat met het kabinet ook besproken is dat deze afspraken voor minima eerder zouden kunnen ingaan. De verlaging is mogelijk omdat de verhuurdersheffing voor corporaties per 1 januari wordt afgeschaft. Dit is een belasting die werd betaald door bedrijven of individuen die 50 huurwoningen bezitten waarvan de maandelijkse huurprijs niet hoger is dan de huurtoeslaggrens. Door het afschaffen van de heffing hebben woningcorporaties ongeveer 1,7 miljard euro per jaar aan investeringsruimte vrij. Een deel hiervan wordt gebruikt voor de eenmalige huurverlaging.||https://nos.nl/artikel/2440934-woningcorporaties-willen-dat-kabinet-eenmalige-huurverlaging-minima-vervroegt
2022-08-17||400.000 Nederlanders krijgen uitnodiging voor onderzoek naar longkanker|| De komende maanden krijgen zo'n 400.000 Nederlanders een uitnodiging om deel te nemen aan een proefbevolkingsonderzoek naar de vroege opsporing van longkanker, meldt het Rotterdamse Erasmus MC. Daarin wordt (ex-)rokers tussen de 60 en 79 jaar in drie regio's gevraagd om mee te werken aan het onderzoek. In die leeftijdsgroep komt longkanker het meest voor. Uit een studie uit 2020 bleek dat het vroeg opsporen van longkanker met een CT-scan bij rokers en ex-rokers de sterfte met 25 procent of meer omlaag kan brengen. Dat komt in Nederland neer op 1500 tot 2500 minder overlijdens door longkanker per jaar. Het proefbevolkingsonderzoek dat nu gaat lopen in Nederland, Duitsland, Spanje, Italië en Frankrijk moet antwoord geven op enkele belangrijke vragen, zoals de kwestie hoe mensen die het meeste risico lopen kunnen worden bereikt en geïnformeerd. Een andere vraag is: hoe vaak moet een CT-scan worden gemaakt? "Bij acht van de tien deelnemers worden naar verwachting geen afwijkingen gevonden op de eerste CT scan. Hebben zij dan een jaar later toch een nieuwe CT-scan nodig, of is het veilig om daar twee jaar mee te wachten? Dat wordt met deze studie ook onderzocht", aldus hoofdonderzoeker Carlijn van der Aalst. Artsen vragen al jaren om een bevolkingsonderzoek naar longkanker, omdat de ziekte goed te genezen is als die in een vroeg stadium wordt ontdekt. Als de ziekte pas wordt vastgesteld als er al uitzaaiingen zijn, is de kans op overleving klein. Longkanker is moeilijk te behandelen vanaf het moment dat de patiënt klachten heeft. "Slechts drie van de honderd mensen is na vijf jaar nog in leven als de tumor in een laat stadium wordt ontdekt. Bij een vroeg stadium zijn dat nog ongeveer zestig van de honderd mensen", zegt Van der Aalst. Op termijn hopen de onderzoekers dat de minister besluit tot een echt bevolkingsonderzoek, dat moet bijdragen aan de vroege opsporing van een longtumor. De mensen die nu een uitnodiging krijgen voor het onderzoek wonen rondom de screeningslocaties. Het AVL Centrum voor Vroegdiagnostiek, van het Antoni van Leeuwenhoek-ziekenhuis en het Nederlands Kanker Instituut, in Amsterdam is het eerste centrum dat in Nederland van start gaat. Ook de regio's Bilthoven en Friesland doen mee. Alle inwoners uit de drie regio's in de betreffende leeftijdscategorie krijgen een brief. In Nederland krijgen elk jaar ongeveer 14.000 mensen de diagnose longkanker. Jaarlijks overlijden er zeker 10.000 patiënten aan de ziekte.||https://nos.nl/artikel/2440932-400-000-nederlanders-krijgen-uitnodiging-voor-onderzoek-naar-longkanker
2022-08-17||Brandweer krijgt grote brand bij recyclingbedrijf Leek onder controle|| In Leek in de provincie Groningen heeft een zeer grote brand gewoed bij een recyclingbedrijf voor plastic, kunststof en papier. Meerdere loodsen stonden in vuur en vlam. De brandweer gaf rond 12.30 uur het sein 'brand meester'. Dat betekent dat de situatie onder controle is. Het nablussen zal naar verwachting de hele middag duren. Voor zover bekend zijn er geen slachtoffers gevallen. De brand brak vermoedelijk rond 04.00 uur uit. De brandweer verstuurde een NL-Alert om omwonenden te waarschuwen voor de rook, maar die kwam niet overal aan. Later op de ochtend werd de waarschuwing opnieuw verstuurd. Behalve brandweerkorpsen uit de omgeving hielp ook de brandweer van de stad Groningen mee met blussen, schrijft RTV Noord. De brandweer is met groot materieel ter plaatse: ||https://nos.nl/artikel/2440923-brandweer-krijgt-grote-brand-bij-recyclingbedrijf-leek-onder-controle
2022-08-17||Wekdienst 17/8: Remkes voert stikstofgesprek met bedrijfsleven • Uitspraak in zaak Friese drugshandel|| Goedemorgen! Stikstofbemiddelaar Johan Remkes gaat met het bedrijfsleven in gesprek over het stikstofbeleid, en de rechtbank in Leeuwarden doet uitspraak in een megaproces over internationale drugshandel vanuit Friesland.  Eerst het weer: vanochtend breekt vooral in het noordoosten de zon nog even door. Verder overheerst de bewolking en er valt verspreid over het land regen. Ook onweer is mogelijk. Later op de dag wordt het in het zuiden droog met nog wat zon. Er staat weinig wind en het is in de regen 20 of 21 graden, in de zon kan het opwarmen naar 23 tot 27 graden. Ga je de weg op? Hier vind je het overzicht van de files en werkzaamheden. Bekijk hier de dienstregeling voor het spoor. De Amerikaanse president Joe Biden heeft zijn handtekening gezet onder een zwaarbevochten investeringsplan. Daarmee komt er 750 miljard dollar vrij, waarvan 430 miljard bestemd is voor klimaatmaatregelen. Het is het meest omvangrijke klimaatpakket van een Amerikaanse regering ooit. Het ondertekenen van de wet gebeurde in het Witte Huis, in het bijzijn van de Democratische senatoren. Zij konden het lange tijd niet eens worden over de zogenoemde inflatie-vermindering wet. De organisatie achter de uitreiking van de Oscars, de Academy of Motion Picture Arts and Sciences, heeft na bijna vijftig jaar excuses aangeboden aan Sacheen Littlefeather. De inheems-Amerikaanse actrice en activiste weigerde in 1973 namens Marlon Brando de Oscar voor Beste Acteur. Brando kreeg de prijs voor zijn rol als Vito Corleone in The Godfather, maar weigerde de Oscar uit protest tegen de behandeling van inheemse Amerikanen door de filmindustrie. Hij was het onder meer niet eens met het stereotype beeld van inheemse Amerikanen in films. Brando kwam niet zelf, maar in plaats van hem kwam Sacheen Littlefeather het podium op. Het was volgens haar de bedoeling om een lange speech, geschreven door de acteur zelf, voor te lezen. Daar was echter geen tijd voor, zei ze. In plaats daarvan kwam er een korte verklaring. Met een mix van applaus en boegeroep op de achtergrond, wenste ze meer liefde en vrijgevigheid in de toekomst:  Fijne woensdag! ||https://nos.nl/artikel/2440921-wekdienst-17-8-remkes-voert-stikstofgesprek-met-bedrijfsleven-uitspraak-in-zaak-friese-drugshandel
2022-08-17||Trump-criticus Liz Cheney sneuvelt in voorverkiezingen in Wyoming|| De Republikeinse afgevaardigde Liz Cheney keert na november niet terug naar het Huis van Afgevaardigden. Cheney, een uitgesproken criticus van voormalig president Trump, verloor dinsdag de voorverkiezing in haar thuisstaat Wyoming. Tijdens die voorverkiezingen maken de Republikeinen onderling uit wie het straks, bij de tussentijdse verkiezingen voor het Congres, mag opnemen tegen de Democratische kandidaat. Cheney liet zich nogmaals kritisch uit over Trump in haar toespraak na de verkiezingsnederlaag: Verwacht werd al dat Cheney, de dochter van voormalig vicepresident Dick Cheney, het niet zou winnen van uitdager Harriet Hageman. Ze stond ver achter in de peilingen. Hageman kon bovendien op de steun van Trump en daarmee van een groot deel van de Republikeinse partij rekenen. Hageman herhaalde meermaals Trumps claim dat de vorige verkiezingen frauduleus waren verlopen. Aanvankelijk steunde Cheney Trump, maar de voorbije jaren liet ze zich steeds kritischer uit over de voormalig president. Zo stemde ze voor zijn afzetting en bekritiseerde ze Trumps rol in de bestorming van het Capitool begin 2021. Bovendien maakt ze deel uit van de parlementaire commissie die de bestorming onderzoekt, wat haar door de Republikeinse partij niet in dank wordt afgenomen. Cheney zit sinds 2017 in het Huis van Afgevaardigden. Dat ze het in Wyoming niet heeft gehaald, wordt door Amerikaanse kranten gezien als winst voor Trump. Hij probeert de Republikeinse partij al langer van zijn critici te ontdoen.||https://nos.nl/artikel/2440920-trump-criticus-liz-cheney-sneuvelt-in-voorverkiezingen-in-wyoming
2022-08-17||Alsnog streep door extreemrechts muziekfestival in Ieper na ophef|| Een festival in het Belgische Ieper, waar bands met een extreemrechtse signatuur zouden optreden, mag toch niet doorgaan. Het stadsbestuur van Ieper heeft de vergunning voor Frontnacht ingetrokken, nadat over het muziekfestival ophef was ontstaan. Volgens het bestuur is er sprake van een band tussen het festival en neonazisme. Het festival zou op 27 augustus plaatsvinden in de Belgische plaats. Het stadsbestuur maakte gisteravond bekend dat "unaniem" was besloten om het alsnog niet door te laten gaan. Het bestuur schrijft in een verklaring dat er bij de aanvraag van de vergunning overlegd was met onder meer de politie en het OCAD, het coördinatieorgaan voor de dreigingsanalyse. Volgens het bestuur was er destijds "geen juridische grond" waarop het muziekfestival niet door kon gaan. Er werd een voorlopige vergunning verstrekt onder de voorwaarde dat er geen link zou zijn met neonazisme/neofascisme. Maar een recent rapport laat volgens het bestuur zien dat "een neonazistische en neofascistische signatuur van muziekgroepen" op het festival zouden optreden. Het ging onder meer om het Nederlandse Flatlander. Volgens Het Nieuwsblad stond een aantal van de artiesten al op de radar van buitenlandse inlichtingendiensten. "Uiteraard is dit voor Ieper Vredesstad onaanvaardbaar. Het was van meet af aan onze bedoeling om hier strikt op toe te zien. We begrijpen de onrust hieromtrent", staat in de verklaring. De beslissing werd volgens het bestuur nu pas genomen omdat eerst "de nodige adviezen en officiële informatie" afgewacht moesten worden. Volgens Vlaamse media werd de vergunning onder grote druk van de landelijke politiek ingetrokken. De eerste editie van Frontnacht zou plaatsvinden vlak voor de zogeheten IJzerwake. Bij die jaarlijkse bijeenkomst van uiterst rechtse Vlaams-nationalisten worden de Belgische doden van de Eerste Wereldoorlog herdacht. De organisatoren van de IJzerwake - die ook Frontnacht organiseren - dreigen met een rechtszaak om de gemaakte kosten voor het festival op Ieper te verhalen, meldt de Vlaamse krant De Standaard.||https://nos.nl/artikel/2440919-alsnog-streep-door-extreemrechts-muziekfestival-in-ieper-na-ophef
2022-08-17||Demonstratie bij toekomstig azc in Albergen, gemeente overdonderd|| In Albergen hebben dinsdagavond tientallen bewoners gedemonstreerd tegen de komst van een asielzoekerscentrum. In de Overijsselse plaats wordt een hotel ingericht als opvangplek, maakte het kabinet dinsdagavond bekend. Tientallen mensen verzamelden zich uit protest bij het hotel. Volgens Tubantia gaat het om enkele honderden inwoners, overwegend jongeren. Aan de gevel van het hotel werd een spandoek opgehangen en voor het pand zou vuurwerk zijn afgestoken: Het was voor het eerst dat het kabinet de vergunningverlening voor een asielzoekerscentrum naar zich toe trok. Vorige week schreven staatssecretaris Eric van der Burg (Asiel) en minister Hugo de Jonge (Volkshuisvesting en Ruimtelijke Ordening) al aan de Tweede Kamer dat ze dit voornemens waren. De bewindslieden stelden dat het kabinet te afhankelijk was van "de bereidwilligheid van gemeenten", terwijl er een "stevige crisis" in de asielopvang gaande is. De gemeente Tubbergen, waar Albergen onder valt, zegt "onaangenaam verrast" te zijn door het kabinetsbesluit. Wethouder Ursula Bekhuis zegt tegen Nieuwsuur dat de gemeente rond 18.30 uur werd geïnformeerd door staatssecretaris Van der Burg. "Het besluit viel ons rauw op het dak", reageert Bekhuis. "Het is een bijzondere gang van zaken, waar we niet blij van worden." Bekhuis zegt tegen RTV Oost dat er geen contact is geweest over het plan zoals het er nu ligt. In het hotel worden volgens de wethouder nu al statushouders en Oekraïners opgevangen. "Dat hoort bij onze opgave en dat doen we ook gewoon. Maar een azc van dit formaat in een dorp als Albergen? Dat is ongewenst."  Bekhuis zegt dat Tubbergen bang is dat "de boel gaat escaleren, zoals in Ter Apel". Een toestroom van vluchtelingen zou volgens haar grote gevolgen hebben voor een kleine, hechte gemeenschap van zo'n 3000 inwoners. Vluchtelingenwerk is blij dat het kabinet de toewijzing naar zich toe heeft getrokken. "Het is pijnlijk dat het moet, maar er slapen mensen buiten op straat. Dat kan niet meer", reageert bestuursvoorzitter Frank Candel in Nieuwsuur. "Ik ben blij dat de Staat deze stap zet, maar er moet alsnog een wet komen die deze mensen eerlijk verdeelt over Nederland." Wethouder Bekhuis zegt zich zorgen te maken over de inwoners. "Wij hebben niet de gelegenheid gehad om de inwoners mee te nemen en het roept veel vragen op". Zij betwijfelt of er onder de inwoners van Albergen draagvlak is voor de opvanglocatie. Het COA meldt dat het hotel begin volgende maand aangepast moet zijn voor de komst van de asielzoekers. In het pand zelf is volgens het orgaan ruimte voor 200 asielzoekers. Indien nodig zouden daarnaast nog 100 mensen in tenten of cabines op het terrein kunnen verblijven. Bij het aanmeldcentrum in Ter Apel moesten van dinsdag op woensdag zo'n 300 asielzoekers buiten slapen. Door de onrust en vechtpartijen die er waren rond het centrum werden dinsdagavond door Rijkswaterstaat de toegangswegen en de N366 afgesloten voor het doorgaande verkeer. Tentjes die een groep ondernemers maandag uitdeelde in Ter Apel, werden daar gisteravond weggehaald. De politie was samen met handhaving en de gemeente Westerwolde aanwezig om de tentjes te verwijderen omdat "de veiligheid niet voor iedereen gegarandeerd kon worden". Bekijk hieronder beelden van de vechtpartij, en de tenten die later werden weggehaald:||https://nos.nl/artikel/2440918-demonstratie-bij-toekomstig-azc-in-albergen-gemeente-overdonderd
2022-08-17||Biden tekent zwaarbevochten investeringsplan, onder meer miljarden voor klimaat|| De Amerikaanse president Joe Biden heeft zijn handtekening gezet onder een zwaarbevochten investeringsplan. Daarmee komt er 750 miljard dollar vrij, waarvan 369 miljard bestemd is voor klimaatmaatregelen. Het is het meest omvangrijke klimaatpakket van een Amerikaanse regering ooit. Het ondertekenen van de wet gebeurde in het Witte Huis, in het bijzijn van de Democratische senatoren. Zij konden het lange tijd niet eens worden over de zogenoemde inflatie-vermindering wet. "Een historische dag", zei Biden nadat hij de wet tekende: Ook senator Manchin was erbij toen Biden zijn handtekening zette, hij sprak van een "gebalanceerd pakket". Manchin was een van de senatoren die lange tijd dwarslag, waardoor voor het plan aanvankelijk geen meerderheid in de Senaat was. Manchins staat, West-Virginia, teert grotendeels op de kolenindustrie. Beide kamers van het parlement gingen onlangs - na anderhalf jaar van onderhandelingen - toch akkoord. Dat Biden uiteindelijk toch steun in de Senaat wist te vergaren, wordt gezien als een grote overwinning voor de president. Het is de derde grote wet waar hij de afgelopen weken zijn handtekening onder kon zetten. In het Witte Huis haalde Biden gisteravond uit naar de Republikeinen, die volgens hem "stuk voor stuk tegen het pakket stemden". De wet is omvangrijk: zo zijn er plannen in opgenomen voor tal van sectoren. Naast klimaat- en milieumaatregelen worden er grote bedragen gestoken in zorgverzekeringen, het drukken van medicijnprijzen en het terugbrengen van het begrotingstekort. Ongeveer 430 miljard dollar is bestemd voor klimaatmaatregelen.||https://nos.nl/artikel/2440917-biden-tekent-zwaarbevochten-investeringsplan-onder-meer-miljarden-voor-klimaat
