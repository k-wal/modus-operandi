2022-08-23||Politieke crisis stikstofaanpak afgewend, coalitie wacht op rapport Remkes || Het kabinet en de meerderheid van de Tweede Kamer wachten de conclusies van Johan Remkes over de aanpak van het stikstofprobleem af. Wat dat precies betekent, blijft voorlopig onduidelijk. De Kamer onderbrak vandaag het reces en debatteerde de hele dag over de uitspraken van vicepremier en CDA-leider Hoekstra van vorige week. Die liet vrijdag in het AD weten dat het voor het CDA "niet heilig" is om in 2030 overal de stikstofuitstoot met 50 procent omlaag te brengen. Zowel premier Rutte als Hoekstra zei vandaag dat het coalitieakkoord (waarin de reductie met 50 procent in 2030 is afgesproken) overeind staat, maar ze erkenden allebei dat dat 'schuurt' met Hoekstra's uitspraken in de krant van vrijdag. Premier Rutte gaat in op vragen van Farid Azarkan (Denk) of het interview van Hoekstra schuurt met het kabinetsstandpunt: Minister Hoekstra onderstreepte dat hij achter zijn uitspraken in het interview blijft staan. Hij snapt het ongemak daarover en de staatsrechtelijke gevoeligheid (een lid van het kabinet dat in het openbaar het regeerakkoord ter discussie stelt), maar hij vond dat hij zich er als CDA-leider ook een keer over mocht uitspreken "nu dit zozeer de samenleving en onze achterban raakt". Zowel Rutte als Hoekstra sprak het vertrouwen uit om met elkaar door te gaan. Ze willen nu eerst het rapport afwachten dat gespreksleider Remkes opstelt na afronding van zijn overleg met betrokkenen in de stikstofproblematiek. Dat rapport wordt over een paar weken verwacht. De premier zei dat hij daar niet op wil vooruitlopen. Hoekstra zegt in het debat dat in sommige situaties 2030 niet haalbaar is: De fractievoorzitters van de regeringspartijen VVD en D66, Hermans en Paternotte, benadrukten dat de coalitieafspraken ongewijzigd zijn. Paternotte erkende aan het eind van het debat wel dat je een "Tweede Kamerkundoloog" moet zijn om het te nog kunnen volgen. ChristenUnie-fractievoorzitter Segers noemde in het debat het jaartal 2030 "geen totempaal". Maar ook voor hem staan alle doelen overeind. "Tot we iets anders afspreken", voegde hij eraan toe. CDA-fractievoorzitter Heerma staat achter Hoekstra. Volgens Heerma heeft zijn partijleider "een noodzakelijk statement gegeven om de impasse te doorbreken". In het debat klonk van veel kanten kritiek op de manier waarop Hoekstra zijn zorgen heeft verwoord. Hermans noemde de timing vreemd en een deel van de oppositie vindt dat de CDA-voorman minister Van der Wal onvoorwaardelijk had moeten steunen. GroenLinks-voorman Klaver en anderen zeiden dat de eenheid van het kabinetsbeleid in het geding is, nu Hoekstra in het openbaar commentaar mag leveren op het beleid en het nog weken zal duren voordat duidelijk is hoe de stikstofaanpak nu verdergaat. Inhoudelijk kreeg Hoekstra zowel kritiek als bijval: de linkse oppositie vindt dat het kabinet moet vasthouden aan 2030 als harde deadline. BBB-leider Van der Plas zei juist dat Hoekstra "eindelijk ballen heeft getoond" door 2030 niet heilig te noemen. Maar aan het eind van het debat haalden moties van de oppositie voor of tegen 2030 als harde datum het niet. De regeringspartijen stemden tegen al die moties. Ook een motie van wantrouwen (van Wilders en SP-leider Marijnissen) kreeg geen meerderheid.  Het was de bedoeling dat ook D66-leider en vicepremier Kaag bij het debat zou zijn. Maar zij meldde zich in de ochtend ziek: ze was onwel geworden en moest daarvoor naar het ziekenhuis. Later meldde premier Rutte dat het weer beter met haar gaat en dat ze binnenkort weer aan het werk hoopt te gaan. In het debat ging het vooral over stikstof, maar ook de grote zorgen over de koopkracht kwamen aan de orde. Het kabinet buigt zich de komende dagen over de begroting voor volgend jaar, die op Prinsjesdag wordt ingediend. Minister Van Gennip van Sociale Zaken zei dat het een substantieel pakket maatregelen wordt. Uitgangspunten zijn dat de kwetsbaren worden beschermd, dat de middengroepen worden ondersteund en dat werken loont, aldus Van Gennip. Ze zei ook dat het kabinet met energiebedrijven praat over maatregelen om betalingsproblemen bij klanten te voorkomen. In de Kamer vroegen veel partijen niet alleen om koopkrachtmaatregelen voor volgend jaar, maar ook al voor dit jaar. Van Gennip en Rutte herhaalden dat ze daar "met open vizier" naar kijken, maar dat ze geen verwachtingen willen wekken die ze niet kunnen waarmaken.||https://nos.nl/artikel/2441828-politieke-crisis-stikstofaanpak-afgewend-coalitie-wacht-op-rapport-remkes
2022-08-23||'Rechterhand Taghi wilde John van den Heuvel laten boeten'|| Een van de hoofdverdachten in het Marengo-proces, Saïd R. wilde misdaadjournalist John van den Heuvel laten boeten voor het contact dat hij met een rivaal van R. zou hebben gehad. Dat blijkt uit een chatgesprek dat R. in 2020 voerde met een versleutelde telefoon vanuit een Colombiaanse gevangeniscel, schrijven NU.nl en De Telegraaf. Saïd R., de rechterhand van Ridouan Taghi, werd begin 2020 in Colombia aangehouden. Hij stond op nationale en internationale opsporingslijsten. De chat dateert van augustus van datzelfde jaar. "Daarom die hond John moet boeten", schreef R. volgens NU.nl, en: "Hij denkt dat hij veilig is". Van den Heuvel werd in 2020 al jaren streng beveiligd. Criminelen gebruiken versleutelde telefoons in de veronderstelling dat ze daarmee kunnen communiceren zonder dat de politie meekijkt. Volgens De Telegraaf is het Nederlands Forensisch Instituut er onlangs in geslaagd de telefoon van R. te kraken. De politie en het Openbaar Ministerie hebben Van den Heuvel vorige week van de chatberichten op de hoogte gebracht. "Het is het zoveelste bewijs dat sommige verdachten in de Marengo-zaak ook vanuit de cel bezig blijven met illegale activiteiten", zegt Van den Heuvel in De Telegraaf. "Ik ben blij met een goede bescherming door de Dienst Koninklijke en Diplomatieke Beveiliging, maar helaas is het niet alleen vanuit Colombia maar ook vanuit Nederlandse gevangenissen gewoon mogelijk om criminele activiteiten voort te zetten." R. werd eind 2021 naar Nederland overgebracht. Hij wordt verdacht van betrokkenheid bij verschillende liquidaties en zou een leidinggevende rol hebben gehad binnen de organisatie van Taghi.||https://nos.nl/artikel/2441817-rechterhand-taghi-wilde-john-van-den-heuvel-laten-boeten
2022-08-23||Klokkenluider: Twitter heeft geen greep op beveiliging en nepaccounts|| Twitter heeft zijn beveiliging niet op orde en de leiding van het bedrijf heeft geen idee hoeveel nepaccounts het socialemediaplatform herbergt. Ook heeft het bedrijf toezichthouders misleid. Dat zegt het voormalige hoofd beveiliging van Twitter Peiter Zatko in een 84 pagina's tellende aanklacht die hij naar het Amerikaanse Congres en toezichthouders heeft gestuurd. Volgens de klokkenluider vond het bedrijf groei belangrijker dan het bestrijden van spam van nepaccounts. Met groei konden leidinggevenden miljoenen aan bonussen binnenhalen. Voor het terugdringen van spam werden geen bonussen in het vooruitzicht gesteld. Zatko bouwde onder de schuilnaam Mudge een reputatie op in de hackerswereld. In 2020 ging hij aan de slag bij Twitter, waar hij in januari van dit jaar werd ontslagen. Volgens Twitter omdat hij slecht presteerde, volgens Zatko nadat hij geprobeerd had de directie voor veiligheidsrisico's te waarschuwen en het bedrijf te helpen bij het wegwerken van technische tekortkomingen. Zo zou het bedrijf overjarige servers in gebruik hebben en met kwetsbare software werken. Ook zouden duizenden medewerkers gemakkelijk en zonder een spoor na te laten bij cruciale bedrijfssoftware kunnen. Dat veranderde volgens Zatko niet nadat in 2020 naar buiten was gekomen dat accounts van Elon Musk, Bill Gates, Barack Obama en techbedrijven als Uber en Apple voor bitcoin-oplichting waren gebruikt. De aanklacht van de klokkenluider komt naar buiten op een moment dat Twitter zich moet verdedigen tegen een aanklacht van zakenman en Tesla-miljardair Elon Musk. Die trok zich in juli terug uit een overnameovereenkomst met Twitter ter waarde van 44 miljard dollar. Volgens Musk weigert Twitter te vertellen hoe het bedrijf het aantal nepaccounts heeft berekend dat op het platform actief is. De rechtszaak daarover dient op 17 oktober. Het juridisch team van Musk heeft Zatko al gedagvaard, vermoedelijk om hem als getuige te horen. Een woordvoerder van Twitter zegt tegen The Washington Post dat veiligheid en privacy al jarenlang bedrijfsbreed tot de topprioriteiten behoren. De beschuldigingen van Zatko zouden vol "onzorgvuldigheden" zitten. Hij zou erop uit zijn Twitter, zijn klanten en de aandeelhouders schade toe te brengen. Volgens de woordvoerder is de beveiliging van het netwerk na de grootschalige hack van 2020 aanzienlijk verbeterd. Ook zou het bedrijf een miljoen nepaccounts per dag verwijderen. De aanklacht die Zatko naar overheidsinstanties stuurde, lekte uit naar Amerikaanse media. Een Republikeinse senator vatte voor CNN zijn zorgen samen over de nationale veiligheid: "Neem een tech-platform dat een gigantische hoeveelheid data van gebruikers verzamelt, combineer dat met wat een ongelooflijk zwak beveiligingssysteem lijkt te zijn en voeg daar landen met kwade bedoelingen aan toe: dan heb je het recept voor een ramp". Het platform heeft 238 miljoen gebruikers per dag, onder wie staatshoofden en andere invloedrijke personen en instellingen.||https://nos.nl/artikel/2441813-klokkenluider-twitter-heeft-geen-greep-op-beveiliging-en-nepaccounts
2022-08-23||Zes maanden oorlog door de ogen van een ex-rijleraar uit Kiev|| De verwachting was destijds dat Kiev binnen drie dagen zou vallen, maar inmiddels duurt de Russische aanval op Oekraïne een half jaar. Langs een frontlinie van zo'n duizend kilometer, van Charkov tot Cherson, vechten tienduizenden Oekraïners dagelijks tegen het Russische leger. Een van hen is Aleksandr Bober (35). Hij leidde tot 24 februari een rustig leven als motorrijinstructeur in Kiev. Inmiddels is hij, net als een groot deel van de Oekraïense beroepsbevolking, in het groen gestoken. De afgelopen zes maanden waren zwaar en intensief, en voerden hem van front tot front, door het hele land. Dit is zijn oorlogsdagboek, op basis van chatberichten die hij naar de NOS stuurde. Direct na de Russische inval pakt Aleksandr de handschoen op en meldt hij zich als vrijwilliger bij de Oekraïense strijdkrachten. Omdat hij geen gevechtservaring heeft, mag hij als koerier aan de slag. Hij vervult 'missies', zoals hij het in game-terminologie noemt, en bezorgt voedsel, brandstof en documenten van de inlichtingendiensten. In februari klinkt hij strijdvaardig en overtuigd dat zijn land zal standhouden tegen de Russen. "Maar het wordt lastig als het maanden gaat duren", schrijft hij na de eerste week van de belegering van Kiev. De klussen van Aleksandr worden al snel zwaarder. Half maart werkt hij mee aan het transport van een tank naar het zuidelijke front, bij Mykolajiv. Dat is geen game meer: een raket die voor zijn ogen neerkomt lijkt hem fataal te worden. Er zat een engeltje op zijn schouder, het explosief gaat niet af. 's Nachts slaapt hij in de tank, valt te zien in dit videodagboek van Aleksandr: Ook thuis in Kiev blijft de situatie riskant. De hoofdstad wordt dan al weken vanuit het noorden bestookt, in zijn wijk Obolon slaan geregeld raketten in. Desondanks slaat de gewenning toe: "Soms slaap ik door het luchtalarm heen. Het maakt je niet meer bang, en juist dat is beangstigend", schrijft hij half maart. Begin april trekken de Russen zich plotseling terug uit de omgeving van Kiev. Al snel maakt de wereld kennis met gruwelijke oorlogsverhalen uit plaatsen als Irpin, Boetsja en Borodjanka. Aleksandr haast zich naar zijn 89-jarige oma in Prybirsk, dat eveneens door de Russen was bezet. Ze blijkt ongelooflijk geschrokken, maar in orde, ondanks bloeddruk- en hartproblemen.  Het weerzien met zijn oma was emotioneel: Zijn oma wordt voor een tijdje ondergebracht in het relatief veilige Kiev. Zelf trekt Aleksandr door naar Tsjernihiv, de noordoostelijke stad die de Russen ondanks een wekenlange felle strijd niet in handen wisten te krijgen. De verwoesting is er groot. Aleksandr helpt de opruimdiensten met het schoonvegen van de stad. Zijn werk voor de strijdkrachten wordt steeds serieuzer. "Ik ga officieel in dienst bij het leger", appt Aleksandr eind april, samen met een foto van zijn contract. Hij wordt opgeleid om met drones vijandige troepen te lokaliseren en uit te schakelen. De komende weken staan in het teken van trainen, trainen, trainen. Het is zwaar, maar "soms ook grappig en leuk", schrijft hij. De sfeer in het bataljon is goed en er wordt veel gelachen. Een lange opleiding is het niet, begin juni wordt de eerste strijd al geleverd aan het front bij Charkov. "We hebben vanuit helikopters vijandige artillerie uitgeschakeld", laat hij trots weten. Begin juli wordt Aleksandrs bataljon overgeplaatst naar de regio ten noorden van Kiev. Per toeval wordt hij verantwoordelijk voor het beschermen van onder meer Prybirsk, het dorp van zijn oma. "De vorige keer bezocht ik haar als kleinzoon, nu als militair." Het lijkt er veilig, maar de dreiging rond Kiev is nooit weggegaan, zegt Aleksandr. "Het blijft gevaarlijk omdat Rusland er alles aan doet om Belarus bij de strijd te betrekken voor een nieuwe aanval op Kiev. Ze kunnen ieder moment aanvallen, en anders willen ze ons gewoon bezighouden." De Russen blijven vooralsnog weg, en Aleksandr reist af naar het front. "We zijn nu dicht bij Donetsk", stuurt Aleksandr op 31 juli, met een foto van zijn duim in de lucht. "We zijn nu aan het hergroeperen, daarna gaan we de hel tegemoet. We gaan op zoek naar de vijand." Hij wil niet te veel details prijsgeven, maar met drones spoort hij Russische troepen op, om ze vervolgens uit te schakelen. Aleksandr wordt steeds voor drie dagen naar het front gebracht. Zijn bataljon boekt voortdurend succes, zegt hij. Na de aanval worden de gedode of gevangengenomen Russische militairen meegenomen om hen uit te wisselen voor gevangengenomen Oekraïense militairen. Er zijn voortdurend explosies, is te horen in deze video waarin Aleksandr terugblikt op de afgelopen maanden: De afgelopen zes maanden is zijn leven volledig overhoop gehaald, concludeert Aleksandr. "Ik had grootse plannen voor onze motorrijschool. Nu ben ik ver verwijderd van mijn normale leven." Toch is er ook goed nieuws: "Niemand van mijn vrienden of familie is omgekomen of gewond geraakt, dat maakt mij blij." In februari hoopte hij nog dat de strijd in enkele maanden beslist zou zijn; inmiddels houdt Aleksandr rekening met een jarenlang conflict. Hij heeft besloten in het leger te blijven. "Ik heb nooit militair willen worden, maar ik moest wel. Het is de enige manier om hier uit te komen."||https://nos.nl/artikel/2441811-zes-maanden-oorlog-door-de-ogen-van-een-ex-rijleraar-uit-kiev
2022-08-23||Hardnekkige brand op Brabantse heide, vuur smeult lang na|| De brandweer verwacht nog uren bezig te zijn met het nablussen van een natuurbrand op de Kalmthoutse heide. Het gebied onder Bergen op Zoom ligt vlak bij de Belgische grens. Volgens de brandweer gaat het om een gebied van 50 bij 150 meter. De brand smeulde lang na in de zogenoemde humuslaag, wat het bestrijden lastig maakte. Het sein brand meester is gegeven, maar uit is het vuur nog lang niet: " Het vuur smeult nog steeds na onder de grond", aldus een woordvoerder van de brandweer bij Omroep Brabant. De brandweer schaalde op naar een zeer grote brand, omdat het gebied erg afgelegen ligt op de grens van Nederland en België, en moeilijk te bereiken is. De brandweer riep mensen eerder vandaag op niet naar het gebied te komen en vroeg bezoekers van het Park Kalmthoutse Heide het gebied te verlaten en hulpverleners de ruimte te geven.||https://nos.nl/artikel/2441810-hardnekkige-brand-op-brabantse-heide-vuur-smeult-lang-na
2022-08-23||Inwoners Albergen: kleiner aantal asielzoekers welkom, wij zijn sociaal || Naast felle tegenstanders van een asielzoekerscentrum (azc) in het Twentse dorp Albergen, zijn er ook inwoners die mogelijkheden zien voor een nieuwe groep asielzoekers in hun gemeente. Wel valt te horen bij mensen die dinsdagmiddag naar het door het COA gekochte hotel zijn gekomen, dat 150 tot 300 asielzoekers op deze plek te veel is. Voor het dorp (met zo'n 3500 inwoners) en voor de migranten zelf (het hotel telt 27 kamers). Overigens heeft het COA eerder gezegd dat het pand wordt aangepast zodat er maximaal 200 mensen in ondergebracht kunnen worden. Indien nodig kunnen er nog honderd mensen in tenten of cabines in de tuin gehuisvest worden. Voorafgaand aan de raadsvergadering in Tubbergen van vanavond, waar staatssecretaris Van der Burg spreekt, is het rustig voor Landhotel 't Elshuys. Zondag werd hier nog gedemonstreerd. De borden met teksten als "Albergen zegt nee tegen azc!" en "Oprotten" hangen er nog. In de omgeving rijden tractoren met omgekeerde vlaggen, de boerenstatements hangen ook aan huizen en lantaarnpalen in de buurt. "Dit hotel is niet gebouwd voor zoveel mensen", zegt een dorpsbewoner: Een vrouw van middelbare leeftijd fietst na haar werk naar huis, een paar kilometer van het hotel vandaan. Haar naam wil ze niet zeggen, net als vrijwel alle andere aangesproken voorbijgangers. "Driehonderd mensen past niet, dat moet echt drastisch naar beneden. Het is onmenselijk voor de asielzoekers, te veel op een klein gebied." Vijftig mensen was wat haar betreft beter geweest, "en op andere plekken ook vijftig, dan was er geen probleem". Een kleiner aantal asielzoekers zou gemakkelijker kunnen worden opgenomen in de gemeenschap, denkt ze. "Wij zijn sociaal, wij kunnen dat, ze moeten inbedden in de samenleving. En dat geldt niet alleen voor Tubbergen, maar voor het hele land", voegt ze eraan toe. "Zorg dat ze in de cultuur worden opgenomen, dat ze lid worden van een voetbalvereniging. Vraag werkgevers of zij ze kunnen gebruiken, laat ze participeren. Hoe je het ook wendt of keert, die mensen moeten een plek hebben. Natuurlijk zitten er gelukszoekers tussen, maar ook echte vluchtelingen." Vier agenten in uniform komen vanuit een burgerauto een kijkje nemen. Een andere vrouw, van tegen de vijftig, fietst met haar man langs. "Op zich is het niet zo'n probleem. Voor mensen die het moeilijk hebben, moet iedereen een steentje bijdragen. Maar ze moeten wel goed gehuisvest worden." De vrouw heeft in Azelo en Ootmarsum in de buurt van een azc gewoond. "Daar hebben we er nooit problemen mee gehad. Een azc wil niet zeggen dat mensen er last van gaan krijgen, het zijn toch geen criminelen? En als dat wel zo is, dan moeten ze snel opgepakt worden." Henri uit Albergen, de enige die zijn naam noemt - zij het alleen zijn voornaam - is wel bezorgd. Dit is een belangrijke route van Albergen naar de middelbare school in Almelo, vertelt hij. "Overdag gaat het wel, maar 's avonds? Mensen komen uit crisisgebieden, hebben het een en ander meegemaakt, trauma's uit de oorlog, misschien zijn het wel tikkende tijdbommen." Op zich is hij voor het azc, maar de 300 asielzoekers vindt hij "buiten proportie". Volgens hem zou een aantal van 80 veel beter zijn geweest. "Deze grote aantallen schrikken heel veel mensen af. Ik heb altijd het vluchtelingenbeleid verdedigd tegenover mensen die ertegen waren, maar dit vind ik moeilijk. Ik heb een beetje het idee dat het over de schutting is gegooid. "Redt oe d'r met", zoals we op z'n Twents zeggen."||https://nos.nl/collectie/13898/artikel/2441807-inwoners-albergen-kleiner-aantal-asielzoekers-welkom-wij-zijn-sociaal
2022-08-23||Miljoenenjacht Russische oligarch onder de hamer: 63 biedingen || Een jacht van een Russische oligarch tegen wie sancties zijn ingesteld vanwege de invasie in Oekraïne, is vandaag onder de hamer gegaan. De Axioma is het eerste luxeschip van een rijke Rus dat openbaar wordt geveild sinds het uitbreken van de oorlog. Volgens de financiële nieuwssite Bloomberg zijn er 63 biedingen gedaan op het jacht van industrieel magnaat Dmitri Poempjanski, maar de koop is nog niet gesloten. De waarde van de Axioma wordt geschat op zo'n 77 miljoen euro; het is onduidelijk wat de hoogste bieder ervoor over heeft. Twee weken na de aankoop wordt bekendgemaakt hoeveel het schip heeft opgeleverd. De koper zal anoniem blijven.  Zo ziet het jacht eruit:  De 72 meter lange Axioma werd in maart in beslag genomen door de autoriteiten van Gibraltar, een Brits overzees gebied in het zuiden van Spanje. Het jacht heeft onder meer een bioscoop, spa, sportschool, zwembad, jacuzzi en zes luxe kamers, blijkt uit de site van de veiling. Het schip werd in beslag genomen omdat Poempjanski een schuld van 20,5 miljoen euro niet kon terugbetalen aan de Amerikaanse bank JPMorgan Chase, als gevolg van de westerse sancties. Het eerste deel van de opbrengst van de Axioma gaat dus naar de bank. Wat er gebeurt met het geld dat eventueel overblijft, is niet duidelijk. Volgens een bron bij de regering in Gibraltar wordt het waarschijnlijk vastgehouden voor Poempjanski.  Het totale vermogen van de 58-jarige oligarch wordt geschat op meer dan 2 miljard euro. Op 10 maart werd hij aan de sanctielijst toegevoegd. Poempjanski was tot die tijd eigenaar en voorzitter van OAO TMK, een fabrikant van stalen buizen en leverancier van het Russische energiebedrijf Gazprom. In heel de wereld zijn luxejachten van Russische oligarchen aan de ketting gelegd. In april was op 14 jachten van Russische eigenaren in Nederlandse havens beslag gelegd. Twaalf daarvan waren in aanbouw. Ze mogen het land niet uit vanwege de sancties die tegen Rusland en Russen zijn ingesteld na de invasie. Zeker 9 procent van alle superjachten in de wereld heeft een Russische eigenaar, bleek eerder uit cijfers van de SuperYacht Times. Een superjacht is een jacht van meer dan dertig meter lengte. Prijzen variëren tussen de 15 en 500 miljoen euro. In heel de wereld liggen superjachten van Russen aan de ketting:||https://nos.nl/artikel/2441804-miljoenenjacht-russische-oligarch-onder-de-hamer-63-biedingen
2022-08-23||Grootverbruikers gecompenseerd voor dure energie, klimaatdoelen onder druk|| De Europese Commissie heeft een Nederlandse subsidieregeling van 835 miljoen euro goedgekeurd, waarmee energieslurpende bedrijven deels worden gecompenseerd voor de hogere energieprijzen. Duitsland zet voor een soortgelijke regeling 27,5 miljard euro opzij. Goed voor de concurrentiepositie van Nederlandse bedrijven, zeggen deskundigen, maar de vraag is wat dit betekent voor de klimaatdoelstellingen. Een soortgelijke subsidieregeling bestond al eerder. Van de vorige is veel gebruik gemaakt, maar welke bedrijven daarvan hebben geprofiteerd, wordt niet openbaar gemaakt. Wel is bekend hoeveel Nederlandse bedrijven vallen onder het ETS-systeem, namelijk circa 400. Deze bedrijven zijn gezamenlijk verantwoordelijk voor ongeveer de helft van de uitstoot in Nederland. De regeling is nu verlengd en aangescherpt. Zo moet de uitstoot van het bedrijf dat subsidie aanvraagt per jaar met 3 procent omlaag. En het bedrijf mag kiezen: ofwel aantonen dat ten minste 30 procent van het elektriciteitsverbruik uit koolstofvrije bronnen komt (bijvoorbeeld zonne- of windenergie), ofwel 50 procent van de subsidie investeren in uitstoot-verminderende projecten. Volgens Gulbahar Tezel, energie-expert bij PWC, is de regeling bedoeld om bedrijven die op de wereldmarkt actief zijn te helpen. "Zij concurreren namelijk met bedrijven die buiten Europa produceren, niet meedoen met ons ETS-systeem en dus veel goedkopere energie kunnen kopen. Onze bedrijven moeten die duurdere energie doorberekenen in hun producten, waardoor ze hun concurrentiepositie verliezen." Om te voorkomen dat Nederlandse bedrijven naar het buitenland vertrekken, ook wel 'koolstoflekkage' genoemd, is deze subsidieregeling bedacht. Mochten bedrijven namelijk naar andere landen uitwijken, dan hoeven ze zich aan minder klimaatregels houden dan hier en zijn we nog verder van huis. Blijf liever in Nederland maar dan volgens onze regels, is de gedachte. Sander de Bruyn, senior econoom bij CE Delft zet vraagtekens bij de koolstoflekkage: "Het is hét argument van de industrie, maar ik vind de wetenschappelijke onderbouwing flinterdun. Er zijn ook lidstaten in Europa als Zweden en Oostenrijk waar wel zware industrie is, maar die geen aanvraag doen voor zo'n subsidieregeling." Wel zegt hij erbij dat het onderzoek werd gedaan in de tijd dat de prijs voor CO2-rechten bijna een derde was van wat het nu is. De Bruyn mist in Nederland de discussie over de mogelijk negatieve effecten van het beschermen van de industrie op de klimaatdoelstellingen. "We willen dat iedereen gaat betalen voor hun CO2-uitstoot, maar zodra er een kans is dat het bedrijfsleven er last van ondervindt, wordt er op de rem getrapt." In 2017 concludeerde onderzoeksbureau SEO dat de vorige subsidieregeling effectief was: bedrijven vertrokken niet en hun omzet groeide. De Bruyn: "Het was dus goed voor hun concurrentiepositie. Maar door die subsidie wordt er bijvoorbeeld voor de productie van staal niet de echte eerlijke prijs betaald, omdat kosten voor de CO2-uitstoot er niet in worden meegenomen. Het idee van de emissiehandel is dat er prikkels komen vanuit de markt om te vergroenen, maar dit soort regelingen doen dat effect weer teniet." Wat volgens Tezel het probleem van de mondiale concurrentie kan oplossen is het carbon boarder adjustment mechanism (CBAM), een wetsvoorstel dat afgelopen juni door het Europees Parlement is aangenomen, maar nog niet helemaal is uitgewerkt. "Het CBAM is een heel slimme truc van Europa. Bedrijven van buiten Europa moeten hierdoor, als ze toegang willen tot de Europese markt, ofwel CO2-rechten betalen op de grens, ofwel bewijzen dat ze duurzaam zijn." Helemaal geweldig zouden wereldwijde prijsafspraken zijn, zegt Tezel, maar dat is ingewikkeld. Bedrijven zijn volgens haar moeilijk te prikkelen om te verduurzamen als er mondiale concurrentie is, maar met deze regeling maakt Europa de mondiale concurrentie onschadelijk. "Het Europarlement zegt hiermee: we gaan Europese bedrijven prikkelen om te verduurzamen, maar om een gelijk speelveld te behouden gaan we heffingen introduceren op de grens. Daarmee maken ze landen van buiten Europa eigenlijk onderdeel van het ETS-systeem."||https://nos.nl/artikel/2441799-grootverbruikers-gecompenseerd-voor-dure-energie-klimaatdoelen-onder-druk
2022-08-23||Vooruitgang in strijd tegen kanker, grote rol voor immuuntherapie || Kanker is al jaren doodsoorzaak nummer een, maar het aantal mensen dat de ziekte overleeft blijft gestaag toenemen. Uit de nieuwste statistieken blijkt dat inmiddels zo'n twee derde van de kankerpatiënten vijf jaar na de diagnose nog leeft. Dat betekent voor de meeste kankersoorten, maar zeker niet allemaal, dat de patiënt is genezen. "Ik merk dat onder leken nog steeds het beeld heerst, dat een kankerdiagnose gelijkstaat aan een doodverklaring. Het feit dat bijna twee derde van de patiënten het overleeft is voor veel mensen onbekend", zegt hoogleraar kankerepidemiologie Bart Kiemeney. "Ook zien we dat er echt vooruitgang geboekt wordt bij sommige vormen van kanker waar kortgeleden nog niet veel tegen te doen was." Daar staat tegenover dat bij sommige soorten de overlevingskans, na decennialang onderzoek, nog altijd zeer laag is. Dat is bijvoorbeeld het geval bij alvleesklierkanker. Vijf jaar na de diagnose is 95 procent van de patiënten overleden. Zo'n dertig jaar geleden was dat 98 procent. Verder is bij blaaskanker de overlevingskans al dertig jaar min of meer gelijk, zo'n 54 procent. Jaarlijks sterven in Nederland zo'n 45.000 mensen aan kanker. En dat zijn alleen sterftecijfers: het lijden van patiënten en hun naasten valt niet in statistieken uit te drukken. "We zijn er dus nog lang niet", zegt Otto Visser, hoofd registratie bij het Integraal Kankercentrum Nederland (IKN). Inzetten op preventie, extra onderzoek, het nog eerder opsporen van de ziekte en de komst van nieuwe medicijnen en behandelingen zullen de overlevingskansen volgens experts verder vergroten. Visser: "Maar het gaat altijd in kleine stapjes. Wondermiddelen worden nooit gevonden." Al jaren neemt de overlevingskans van de gemiddelde kankerpatiënt gestaag toe met ongeveer een procentpunt per jaar. Het aandeel patiënten dat vijf jaar na het vaststellen van kanker nog in leven is, steeg in dertig jaar tijd voor alle soorten die je in de bovenstaande grafieken ziet. Toch kan dat op detailniveau volgens hoogleraar Kiemeney een vertekend beeld geven. "Als je een patiënt tegenwoordig eerder diagnosticeert dan voorheen, is de kans dat hij of zij vijf jaar later nog leeft sowieso ook groter. Ongeacht of de persoon is behandeld of niet. Het betekent dus niet gelijk dat ook de overlevingsprognose is verbeterd." Volgens de hoogleraar maakt deze zogenoemde lead time bias dat overlevingscijfers altijd kritisch moeten worden bekeken: welke verbetering is alleen maar kunstmatig doordat je iemand eerder kankerpatiënt noemt, en welke verbetering komt daadwerkelijk doordat er eerder of beter wordt behandeld? Vooral bij kankersoorten als leukemie en non-hodgkin-varianten zijn de statistieken een stuk positiever. Dat komt volgens Visser voor een groot deel door de opkomst van immuuntherapieën. Dat zijn simpel gezegd medicijnen die heel gericht kankercellen bestrijden, in tegenstelling tot chemotherapie met veel schadelijke bijeffecten, in Vissers woorden "een moker". Kiemeney: "We staan nu op een spannend punt. De laatste vijf tot tien jaar zijn er veelbelovende studieresultaten van nieuwe immuuntherapieën." Die worden nu met name ingezet bij patiënten met gevorderde of al uitgezaaide kanker. "Maar ik verwacht dat in de nabije toekomst dat immuuntherapie en andere gerichte therapie ook ingezet gaan worden bij patiënten met een beter stadium van de ziekte. Nu zou dat overigens nog niet te betalen zijn, maar dat wordt anders wanneer de patentperiode voor een middel voorbij is." "Maar zulke middelen zijn er niet of nauwelijks voor alvleesklierkanker", benadrukt Visser. Hij pleit voor meer wetenschappelijk onderzoek om deze ernstige soort beter te kunnen bestrijden. Het eerder opsporen van kanker kan volgens de twee experts eveneens helpen. Zoals de uitnodiging van het Rotterdamse Erasmus MC aan 400.000 (ex)-rokers voor een longkankeronderzoek. Beide experts hebben daar wel een nuance bij. "Door zo'n vroege controle zal het aantal sterfgevallen door longkanker dalen. Maar het ingewikkelde is dat zware rokers ook kunnen overlijden aan veel andere aan rook gerelateerde ziektes." Betere preventie is wat hem betreft efficiënter om sterfte tegen te gaan. Kiemeney vindt dat met preventie niet alleen winst te behalen valt als het gaat om kanker te voorkomen. "De literatuur is vrij eenduidig dat wanneer patiënten na hun diagnose meer gaan bewegen, dat voordelig is voor de prognose. Die kennis wordt helaas nog nauwelijks gebruikt." Als gevolg van de druk op de zorg is er volgens de hoogleraar vaak niet eens tijd voor een leefstijlgesprek met de patiënt.||https://nos.nl/artikel/2441796-vooruitgang-in-strijd-tegen-kanker-grote-rol-voor-immuuntherapie
2022-08-23||Staatssecretaris in Tubbergen: aanwijsprocedure is nederlaag, maar noodzaak|| Staatssecretaris Eric van der Burg voor Asiel en Migratie heeft in een openbare raadsvergadering in Tubbergen gezegd dat hij de procedure waarbij het kabinet een hotel in Albergen aanwees tot locatie voor asielzoekers als een nederlaag beschouwt. "Ik streef ernaar om er op basis van gesprekken uit te komen", zei Van der Burg, maar hij benadrukte dat hij geen andere keus had vanwege het grote gebrek aan opvangplekken. Hij houdt vast aan zijn besluit om in Albergen een asielzoekerscentrum te vestigen. Van der Burg zei blij te zijn met de uitnodiging voor de raadsvergadering, maar voegde eraan toe dat hij het niet fijn vond om er te zitten: Van der Burg was naar Tubbergen gekomen om een toelichting te geven op het kabinetsbesluit om een vergunning te geven voor een asielzoekerscentrum in Albergen. Het kabinet wil 150 tot 300 asielzoekers opvangen in het voormalige hotel. De publieke tribune op het gemeentehuis in Tubbergen zat bomvol. De vijf fracties van de Tubbergse gemeenteraad keurden unaniem de handelwijze van de staatssecretaris af. Volgens de fracties heeft hij de democratie geschaad en willen de raadsleden de regie terug. Kort voor aanvang van de vergadering zei Van der Burg dat hij naar Tubbergen is gekomen "om te luisteren naar de bewoners en gemeenteraad en om het kabinetsbeleid uit te leggen". De fracties zeggen te werken vanuit nabuurschap, waarbij buren elkaar helpen. Gastvrijheid is een belangrijk aspect daarvan en daarom wil Albergen volgens de fracties graag ook bijdragen aan de opvang van asielzoekers, maar dan wel in overleg met de gemeente en met de bewoners. In een motie namens de gehele gemeenteraad werd Van der Burg opgeroepen om binnen vijf dagen een gesprek te organiseren tussen hemzelf, de gemeenteraad en het COA om het democratisch proces te herstellen. De motie werd aan het eind van de bijeenkomst unaniem aangenomen. Na de fracties was het woord aan vier inwoners. Er werden tientallen vragen afgevuurd op de staatssecretaris. Praktische vragen over hoe hij denkt 150 tot 300 mensen kwijt te kunnen in een hotel waar nu 75 mensen in kunnen, maar ook vragen over de leefbaarheid en veiligheid in het dorp na de komst van 300 asielzoekers op een inwonersaantal van 3500. Van der Burg benadrukte dat er in Albergen geen aanmeldcentrum komt zoals in Ter Apel, maar een reguliere opvang. En in het overgrote deel van de reguliere opvangen in Nederland gaat het volgens Van der Burg goed, zowel met de bewoners als de asielzoekers. Hij erkent dat de opvangcrisis de schuld is van de politiek en niet van de burgers. Na de komst van Syrische vluchtelingen zijn in Nederland veel opvanglocaties gecreëerd. Toen de vluchtelingenstroom daarna weer afnam zijn teveel opvanglocaties gesloten, zegt hij. "Dat hebben we gewoon niet goed gedaan als politiek. Landelijk en op sommige plekken ook lokaal." Het passeren van de gemeente bij de aankoop van het hotel zag Van der Burg als noodzakelijk. Als bekend wordt dat het COA een gebouw wil kopen, dan proberen omwonenden dat vaak snel voor de neus van het COA weg te kopen, zei hij. "Dus vandaar dat we zeggen: het COA koopt eerst het gebouw voor we het publiek maken. Anders zouden we nooit aan gebouwen komen." Een aantal sprekers zeiden te vrezen voor de komst van zoveel asielzoekers in de gemeente; ouderen die 's avonds hun hond niet meer durven uitlaten, vaders die hun dochters niet meer alleen door het dorp durven laten fietsen. "Zwaar klote", noemde Van der Burg dat voor de omwonenden. Maar volgens hem is die angst onnodig omdat het "heel vaak, heel erg goed gaat". Ook al gaat het ook wel eens fout. "Maar dat gebeurt ook in een gewone straat", aldus Van der Burg. Hij benadrukt dat asielzoekers geen "dieven en plunderaars" zijn. Het is voor het eerst dat een regering zonder toestemming van de gemeente een vergunning wil afgeven voor de komst van een azc. De gemeente werd daar vorige week dinsdag naar eigen zeggen door overvallen. "Het geeft geen pas dat de staatssecretaris dit zomaar over de schutting kiepert", zei VVD-wethouder Bekhuis. Van der Burg, ook van de VVD, zei niet anders te kunnen. Het was volgens hem kiezen "tussen hoofdpijn en buikpijn". Dorpsbewoners hopen dat het gesprek met de staatssecretaris een opening biedt voor hun zorgen:||https://nos.nl/artikel/2441791-staatssecretaris-in-tubbergen-aanwijsprocedure-is-nederlaag-maar-noodzaak
2022-08-23||Vogelspin ontsnapt op kinderdagverblijf Velp|| Bij een kinderdagverblijf in Velp heeft maandag een vogelspin los rondgelopen, zonder dat medewerkers het doorhadden. De spin was uit zijn terrarium in een lokaal ontsnapt. Charlie, een Mexicaanse roodknievogelspin, 'logeerde' bij het kinderdagverblijf in afwachting van een demonstratie met exotische dieren. Vrijdag zat de spin nog in het terrarium, maar toen een medewerker maandag bij de spin ging kijken was Charlie verdwenen. "Dat was wel schrikken voor de medewerker natuurlijk", zegt een woordvoerder van kinderopvang BLOS. Op het moment van de ontdekking zaten er kinderen van 3 en 4 jaar in het lokaal. Die zijn meteen naar een ander lokaal gebracht. Medewerkers hebben vervolgens contact opgenomen met de eigenaar van de spin. Die gaf aan dat het dier waarschijnlijk in de buurt van zijn verblijf zat. Twee medewerkers hebben toen het lokaal doorzocht en troffen de spin inderdaad aan onder een kastje in de buurt van het terrarium. De Mexicaanse roodknievogelspin is niet erg agressief of gevaarlijk, maar verlamt zijn prooien wel met gif. Volgens dierentuin Artis, die ook een roodknievogelspin heeft, is een beet bij mensen vergelijkbaar met een bijen- of wespensteek. Ook kunnen de haren van de spin huidirritatie veroorzaken. Charlie is na de ontsnapping op het kinderdagverblijf teruggebracht naar de eigenaar. Een woordvoerder van de kinderopvang kan niet zeggen hoe het dier kon ontsnappen en hoe lang de spin precies heeft rondgelopen in het lokaal. Het kinderdagverblijf gaat voorlopig geen demonstraties met exotische dieren meer houden.||https://nos.nl/artikel/2441789-vogelspin-ontsnapt-op-kinderdagverblijf-velp
2022-08-23||Herdenkingsplek vernield in De Peel, 'stikstofcrisis kan een rol spelen'|| In de Brabantse Peel zijn een herdenkingsboom en -bankje vernield. De boom is afgezaagd, de bank ernstig beschadigd. Onder meer het middenstuk van de rugleuning is uit het bankje gezaagd, waarop een herdenkingstekst stond. Het bankje in Deurne was een eerbetoon aan de in 2020 overleden Frans Swinkels. Hij werkte van 1999 tot aan zijn overlijden voor de Brabantse Milieufederatie (BMF) en was onder meer vicevoorzitter van de Werkgroep Behoud de Peel. De BMF is laaiend over de vernielingen en heeft aangifte gedaan: "Het is een laffe actie, je blijft met je tengels van andermans spullen af. Zeker van een herdenkingsplek", zegt woordvoerder Jesper Bekkers bij Omroep Brabant. "De nabestaanden van Frans zijn ook geschokt." Bekkers wil niet speculeren over de vraag wie er achter de vernielingen zit. Maar hij heeft wel een idee in welke richting het gezocht kan worden. "We zijn met allerlei partijen in gesprek over een vitale Peel en over de aanpak van de stikstofcrisis. Dat doen we onder andere met de gemeente en boerenorganisatie ZLTO. Ik hoop dat alle partijen in hun netwerk informeren om te zoeken naar de dader. Onze oproep is om bij een vermoeden de politie in te schakelen, zodat zij de dader kunnen vinden." In mei is de plek volgens de milieuclub ook vernield, toen werd die beklad met graffiti.||https://nos.nl/artikel/2441787-herdenkingsplek-vernield-in-de-peel-stikstofcrisis-kan-een-rol-spelen
2022-08-23||Asielschip met 1000 opvangplekken kan toch aanmeren in Velsen-Noord|| Cruiseschip Silja Europa kan toch aanmeren aan de kade in Velsen-Noord. Dat heeft het college van burgemeester en wethouders van Velsen laten weten aan de gemeenteraad. Het cruiseschip biedt onderdak aan 1000 asielzoekers, op piekdagen kan het aantal opvangplekken worden uitgebreid tot 1200 voor een maximumperiode van 30 dagen. Eerder zou de boot al in juli aanmeren. Dat ging niet door omdat de kade niet stevig genoeg was, volgens Rijkswaterstaat. Afgelopen weken heeft Rijkswaterstaat onderzocht of er mogelijkheden waren om de kade te verstevigen. De resultaten van dat onderzoek zijn vandaag besproken door het college van burgemeester en wethouders. "Inmiddels zijn goede vorderingen gemaakt om een veilige aanmeerconstructie te kunnen realiseren voor de MS Silja Europa", schrijft het college. Het doel was aanvankelijk om per 1 september te beginnen met de opvang. Nu blijkt dat die datum niet kan worden gehaald. Wanneer de eerste asielzoekers er terechtkunnen, is nog onduidelijk. Op de einddatum van de crisisopvang heeft de late start geen invloed: het Centraal Orgaan opvang asielzoekers en de gemeente bleven de afgelopen tijd volhouden dat die vaststaat op 1 maart volgend jaar. Het cruiseschip ligt sinds 20 augustus in de haven van Tallinn, in Estland, klaar voor vertrek naar Nederland, bevestigde de Finse rederij die eigenaar is van het schip afgelopen week. "Met het meest recente ontwerp kan het schip veilig liggen tot windkracht 10 uit kritieke windhoeken", laat het college weten. "Als de wind krachtiger wordt en uit een kritieke windhoek komt, dan zijn maatregelen nodig om de veiligheid van het schip en de bewoners te waarborgen. Volgens het KNMI is de kans dat deze situatie zich voordoet in de periode september 2022 tot maart 2023 vier procent. Dit komt neer op eens per 25 jaar." Om de constructie mogelijk te maken, zijn er wel aanpassingen nodig aan de kade. Zo moeten er extra buispalen en bolders aangebracht worden. De werkzaamheden kunnen beginnen als alle "resterende vraagstukken zijn opgelost". De verwachting is dat dit volgende week het geval is. Het werk aan de kade zal enkele weken in beslag nemen. In Velsen-Noord is veel weerstand tegen de komst van het grote schip. Eind juni protesteerden enkele tientallen mensen ertegen. Op een inspraakavond kwamen meer dan 200 mensen af. Inwoners vinden dat hun dorp met 5300 mensen te klein is voor zo'n groot vluchtelingenschip. "Denk eens aan de gezondheidszorg. Eén huisarts heeft hier nu al 4100 patiënten, je mag blij wezen dat als je nu een afspraak maakt, je over veertien dagen mag komen", zei een inwoner tegen NH Nieuws. Het college laat nu weten dat de zorg voor de asielzoekers niet ten koste zal gaan van die voor de inwoners van Velsen-Noord. "Het COA sluit contracten af met huisartsen, apotheken, tandartsen etc. om de zorg voor de bewoners van het schip te regelen", schrijft het in een bericht. "Dit zijn aparte contracten en dat gaat dus niet ten koste van de zorgcapaciteit in Velsen-Noord." Ook regelt het COA een buslijn. De opvang van asielzoekers op grote cruiseschepen is een van de oplossingen voor de asielcrisis die begin deze zomer werden aangedragen door het COA en staatssecretaris Van der Burg voor Asiel en Migratie. Daarbij hadden ze niet alleen Velsen, maar ook Vlissingen op het oog. In Vlissingen zette het gemeentebestuur al snel een streep door het plan omdat er in de gemeenteraad fel verzet was tegen de grootschalige opvang op een schip. Wanneer het schip in gebruik kan worden genomen, is nog niet bekend. Hier is live te volgen waar het zich bevindt.||https://nos.nl/artikel/2441786-asielschip-met-1000-opvangplekken-kan-toch-aanmeren-in-velsen-noord
2022-08-23||Huisartsenzorg is zelf ziek: personeel kan niet op vakantie|| De werkdruk op de huisartsen neemt onverminderd toe. Mensen die zich niet meer als patiënt kunnen inschrijven en huisartsen die al voor hun pensioen stoppen zijn al bekende gevolgen. Daar komt nu bij dat sommige huisartsen vanwege personeelsgebrek deze zomer niet op vakantie kunnen. Volgens huisartsen een symptoom van een zorgsysteem dat ernstig vastloopt. Voor praktijkhoudende huisartsen is het al langer lastig om externe invallers te vinden, zeker in regio's waar per inwoner minder huisartsen zijn. Maar dat vakanties in het water vallen is relatief nieuw. Een riskante ontwikkeling bij een chronisch overwerkte beroepsgroep die een sleutelfunctie vervult in de zorg. Uit periodiek trendonderzoek van de Landelijke Huisartsen Vereniging (LHV) blijkt dat 5,4 procent van de huisartsen of hun medewerkers niet op vakantie kon gaan. 6 procent ging korter op vakantie. En 18 procent van de artsen en hun personeel paste hun vakantieplanning aan, terwijl ruim een derde van de praktijken externe huisartsen of assistenten inhuurde om vakanties überhaupt mogelijk te maken. Ook in grotere steden als Amsterdam is het nu moeilijk voor huisartsen om hun praktijk te verlaten voor een vakantie. Het gaat vooral om huisartsen die een solopraktijk hebben, blijkt uit een rondgang van de NOS. Zo kon de Amsterdamse huisarts Albertine Voncken wel weg, maar "echt lekker op vakantie gaan" was niet aan de orde: haar waarnemer was een dag ziek en ze moest vanaf haar vakantieadres aan de slag. "Collega's uit de wijk hebben na mijn telefonische beoordeling toch nog twee patiënten op hun praktijk gezien. Het gaf mij wel onrust om op vakantie aan het werk te zijn, en te weten dat mijn collega's er extra werk bij kregen naast hun eigen praktijk." Deze situatie is geen incident. In het periodieke LHV-onderzoek stelde 70 procent van de praktijken in augustus uitval te hebben door ziekte of quarantaine. Het gebruik om elkaars patiënten tijdelijk over te nemen is volgens de artsen niet meer te doen. Voncken: "We krijgen het dan zo druk dat we niet de zorg naar onze wens kunnen leveren. Vaak omdat ik spoedjes van mijn collega moest doen, waardoor mijn eigen patiënten weer langer wachten en vice versa." Artsen die als zzp'er werken zijn momenteel erg gewild en door de hoge vraag uitermate schaars. "Dus als je al op vakantie kunt, loop je vooraf lange tijd te stressen om het te regelen." Floor Seveke, huisarts in het Limburgse Valkenburg, kan deze zomer niet op vakantie. Voor een deel van de zomer kon ze niet genoeg waarnemers vinden en voor het andere deel onvoldoende vervangers voor haar assistentes. "Daarom verricht ik de taak van mijn assistentes, terwijl waarnemers mijn taak overnemen", zegt Seveke. "Ik wil dat mijn personeel wel de tijd krijgt om weer op te laden." De praktijk twee weken sluiten is uitgesloten. In juli ging haar collega met wie ze de praktijk deelde met pensioen. "Als ik dicht zou gaan moeten andere huisartsen in de regio klaar staan voor mijn 4200 patiënten. Dat gaat niet, omdat zij met dezelfde overbelasting te maken hebben." In 2020 stopten twee andere huisartsen in de regio van Seveke. "Ik wil benadrukken dat zij niet met pensioen gingen, maar voortijdig stopten. Ze waren klaar met deze manier van werken. En dat zie je steeds vaker gebeuren. De werklast voor overgebleven praktijkhouders wordt zo te zwaar. Dat je niet op vakantie kunt gaan is daarvan een symptoom." Huisarts Seveke geeft haar assistentes vakantie, maar werkt zelf door: "Werk kost energie en dat is ook helemaal niet erg, zolang je maar voldoende kunt herstellen. Dat is een cyclisch proces," zegt Wilmar Schaufeli. Als emeritus hoogleraar arbeids- en organisatiepsychologie is hij expert in de problematiek rondom burn-outs. Vakanties dragen bij aan dat herstel, al is het volgens Schaufeli wel tijdelijk. "Beter is dat herstelmomenten onderdeel zijn van het dagelijkse leven door regelmatig te sporten of met vrienden leuke dingen te doen. In een beroep als huisarts is dat lastig. Je wordt geacht in je vrije tijd aan bijscholing te doen. Voor een deel vast uitdagend, maar daarnaast zijn er veel administratieve taken die - zeker als ze vrije tijd kosten - allesbehalve goed zijn voor het herstel." Daarbij staat de professionele autonomie van huisartsen onder druk. Ze moeten vele handelingen verantwoorden bij zorgverzekeraars en geregeld soebatten om vergoedingen. Schaufeli: "Door zo'n dynamiek kan de werkdruk als veel zwaarder worden ervaren. Want zonder autonomie moet jij je aanpassen aan het werk in plaats van andersom, en dat kost veel energie." Minister Kuipers van Volksgezondheid onderhandelt deze week met zorgverzekeraars en belangenvertegenwoordigers uit de zorg om het zogenoemde Integraal Zorg Akkoord rond te krijgen. Daarin moeten concrete afspraken worden gemaakt om de werkdruk te verlagen, iets waar huisartsen als Seveke naar snakken. Maar vorige week lekte een concept uit waarin weinig concreets stond over het verlagen van werkdruk. Belangenorganisaties LHV en Vereniging Praktijkhoudende Huisartsen willen het akkoord zoals het er nu ligt dan ook niet steunen. Het gaat erom spannen, maar het is de vraag of er een oplossing voor de werkdruk aan de horizon gloort.||https://nos.nl/artikel/2441784-huisartsenzorg-is-zelf-ziek-personeel-kan-niet-op-vakantie
2022-08-23||Weer incidenten bij studentenverenigingen, TU Delft deelt waarschuwingen uit|| De TU Delft heeft twee studentenverenigingen een officiële waarschuwing gegeven. Aanleiding daarvoor zijn twee incidenten in het afgelopen jaar. Bij de vereniging Virgiel werd in mei een student in glasscherven op de grond gegooid en vervolgens werd al zijn kleding van zijn lichaam getrokken, schrijft Omroep West. Bij het Delfts Studenten Corps (DSC) werden vorig jaar nieuwe leden met kaarsvet overgoten en vlogen er haren in de brand. Het corps heeft naast de waarschuwing ook een straf gekregen, omdat ze in 2018 ook in de fout zijn gegaan. Volgens het bestuur van de universiteit is er daarna te weinig gedaan om "de cultuur van sociale onveiligheid" te veranderen. Daarom is de vereniging ook niet welkom bij de opening van het academische jaar en bij de verjaardag van de universiteit. Het incident met het kaarsvet vond een jaar geleden plaats. De TU Delft heeft er volgens de regionale omroep bewust voor gekozen om de sanctie nu pas bekend te maken, omdat het nu - vlak voor de opening van het nieuwe collegejaar - meer impact zou hebben. "Vandaar deze, zij het late, besluiten", aldus een woordvoerder. Voorzitter Lucas Honée van studentenvereniging Virgiel zegt geschrokken te zijn van het incident en achter de maatregelen te staan. "We hopen dat zoiets niet nog eens plaatsvindt en daar werken we ook aan. We zijn als bestuur tekort geschoten. Wij waren ook in het pand toen dit gebeurde. Dat we niet in de zaal waren, vind ik geen excuus." De officiële waarschuwingen komen aan de vooravond van de nieuwe ontgroeningsperiode. Deze week leren studenten tijdens de introductieweek Owee Delft en de studentenverenigingen kennen. In de komende weken sluiten ze dan aan bij een vereniging, waarna dus de ontgroeningsperiode volgt.||https://nos.nl/artikel/2441781-weer-incidenten-bij-studentenverenigingen-tu-delft-deelt-waarschuwingen-uit
2022-08-23||Burgemeester Groningen wil tijdelijke opvang in de buurt van Ter Apel|| Er moet een tijdelijke opvang voor asielzoekers komen in de buurt van het aanmeldcentrum in Ter Apel. Dat vindt burgemeester Schuiling van Groningen, die ook voorzitter is van de veiligheidsregio Groningen. Hij wil dat de asielzoekers die nu buiten bij het aanmeldcentrum wachten naar een opvangplek in de buurt worden gebracht, desnoods onder dwang. "Dit had eigenlijk weken geleden al moeten gebeuren." De situatie bij het aanmeldcentrum in Ter Apel is onhoudbaar geworden, zei Schuiling in het NPO Radio 1-programma Sven op 1. De burgemeester legt uit dat asielzoekers vaak blijven hangen bij het aanmeldcentrum omdat ze denken dat ze dan in ieder geval worden geholpen. "Asielzoekers die voor de poorten van Ter Apel overnachten, durven daar niet weg," zegt hij. "Als ze in de crisisnoodopvang overnachten zijn ze bang dat ze hun beurt in de spreekwoordelijke rij kwijtraken en hun procedure niet kunnen starten." Asielzoekers moeten zich fysiek melden in Ter Apel, onder meer omdat ze hun vingerafdruk moeten geven. Schuiling pleit daarom voor een zogeheten rotonde, een tijdelijke opvangplek in de buurt waar de wachtende asielzoekers kunnen verblijven, totdat ze aan de beurt zijn voor hun afspraak in Ter Apel, meldt RTV Noord. Asielzoekers die dan alsnog niet bij het aanmeldcentrum weg willen, zouden dan desnoods onder dwang meegenomen moeten worden en bij zo'n opvangplek in de buurt moeten worden ondergebracht, stelt hij. "De omstandigheden waaronder de mensen daar nu leven zijn zo ten hemel schreiend, dat moet je als beschaafd land niet willen." Verder moet het Centraal Orgaan opvang asielzoekers (COA) vertrouwen creëren onder de asielzoekers, vindt hij. De asielzoekers moeten ervan kunnen uitgaan dat ze geholpen worden, ook als ze ergens anders overnachten. "Als mensen het COA niet vertrouwen zorgt dat ook voor spanningen ter plekke." Schuiling laat zich niet uit over de concrete locatie voor deze opvangplek. Hij vindt dat die desnoods onder dwang door staatssecretaris Van der Burg van Justitie moet worden aangewezen. Hij hoopt en verwacht dat het kabinet vrijdag knopen doorhakt over de kwestie. Al dagen hebben honderden mensen vanwege de drukte buiten overnacht bij het aanmeldcentrum. Vannacht waren dat zo'n 400 mensen. Het was de tweede nacht op rij dat er zo veel mensen buiten sliepen. Het is al langer druk bij het centrale aanmeldcentrum, waardoor mensen vaak noodgedwongen buiten slapen of op stoelen in de wachtruimtes. Asielzoekerscentra zitten vol en door de oververhitte huizenmarkt komen statushouders lastig aan een woning. De doorstroming loopt daarom vast.||https://nos.nl/artikel/2441780-burgemeester-groningen-wil-tijdelijke-opvang-in-de-buurt-van-ter-apel
2022-08-23||Vanaf volgende maand minder treinen NS vanwege personeelstekort|| De NS gaat vanaf volgende maand met minder treinen rijden. De dienstregeling van 2023, die in december ingaat, wordt stapsgewijs aangepast. NS gaat daardoor 10 procent minder treinen inzetten dan in 2019. Volgens het vervoersbedrijf is dat nodig om beter te kunnen inspelen op het personeelstekort.  De NS zegt dat met de ingreep voorkomen moet worden dat reizigers kort van tevoren te maken krijgen met treinuitval. "We beseffen goed dat de aanpassingen wennen zullen zijn voor onze reizigers. Treinen kunnen drukker zijn dan gebruikelijk en met name in de daluren, de avond en in het weekend zullen reizigers vaker moeten overstappen dan ze nu gewend zijn." Volgens waarnemend president-directeur Bert Groenewegen van NS kan door het personeelstekort het huidige aanbod niet worden waargemaakt. "Dat zorgt voor uitval van treinen, teleurstellingen bij reizigers en een te hoge werkdruk voor onze collega's. We kijken naar manieren om onze collega's weer meer ruimte te geven om op een normale manier hun werk te kunnen doen. Daarvoor is een aanpassing van de dienstregeling noodzakelijk." Groenewegen zegt dat de oorspronkelijke dienstregeling voor 2023 nog gebaseerd was op een verwachte forse reizigersgroei uit 2019. "De wereld ziet er nu echt anders uit. Onze collega's doen het uiterste om de reiziger van dienst te zijn en we hebben veel van onze mensen gevraagd, eerst als gevolg van het werken tijdens de coronamaatregelen en de laatste maanden met een grote werkdruk als gevolg van het tekort aan personeel." Bij de publicatie van de jaarcijfers in februari maakte de NS al bekend flink te hebben geleden onder de coronacrisis. De vervoerder kreeg overheidssteun, waardoor het verlies wel beperkt kon worden gehouden. NS maakte ook dit jaar weer aanspraak op financiële steun van de overheid. In juni waarschuwden provinciebesturen dat als het kabinet te snel stopt met de financiële steun voor het openbaar vervoer, veel lijnen zouden moeten sluiten. Ze merkten op dat het ov nog steeds niet zo populair is als voor de coronacrisis en dat het nog tot 2026 duurt voordat alle reizigers zijn teruggekeerd. Personeel van NS legt morgen het werk neer in Noord-Nederland en de dagen erna in andere regio's. De NS-werknemers staken omdat de cao-onderhandelingen zijn stukgelopen. Vrijdag wees de NS een ultimatum van de bonden af. Die eisen onder meer een eenmalige uitkering van 600 euro bruto en een permanente maandelijkse loonsverhoging van 100 euro bruto. NS heeft vanmiddag ook de cijfers over de eerste helft van dit jaar gepubliceerd. Die laten een beperkt herstel zien. Het aantal reizigers in deze periode was nog altijd maar 82 procent van het aantal vóór corona. In heel 2021 bedroeg het aantal reizigers 52 procent van het aantal voor de corona-uitbraak. Vooral forenzen nemen nog steeds minder vaak de trein. Het aantal internationale reizigers is sinds april hoger dan in dezelfde maanden in 2019. De ontwikkelingen in de toekomst zijn nog onzeker nu het herstel afvlakt en er vaker thuis gewerkt wordt dan vóór corona, aldus NS. Zonder overheidssteun en andere bijzondere voorzieningen zou het verlies in de eerste helft van het jaar 225 miljoen euro zijn geweest. Vorig jaar was het verlies in dezelfde periode nog 611 miljoen euro. Mede dankzij de steun van de overheid is het bedrijfsresultaat uiteindelijk toch positief: 78 miljoen euro. Voor de toekomst waarschuwt NS voor kostenstijgingen door de inflatie, die hoger zal uitvallen dan verwacht. Op de langere termijn krijgt het bedrijf mogelijk ook te maken met hogere energieprijzen. Op dit moment ligt de prijs die NS voor energie betaalt vast tot en met 2024. Het kabinet stelde in juli voor volgend jaar maximaal 150 miljoen euro beschikbaar voor het opvangen van verliezen in het ov. De NS sprak van een goede stap. "Maar het is ook helder dat het niet genoeg zal zijn", zei een woordvoerder.||https://nos.nl/artikel/2441776-vanaf-volgende-maand-minder-treinen-ns-vanwege-personeelstekort
2022-08-23||Angst voor Russische aanvallen in Kiev op Onafhankelijkheidsdag|| Het Oekraïense ministerie van Defensie maant burgers om morgen, op de Oekraïense Onafhankelijkheidsdag, beducht te zijn op Russische raketaanvallen en "provocaties". Ook de Verenigde Staten waarschuwen voor op handen zijnde Russische aanvallen in Oekraïne. Volgens de Amerikanen zouden de Russen het vooral voorzien hebben op infrastructuur en overheidsgebouwen. Een adviseur van de Oekraïense president Zelensky zei vandaag tegen BBC Radio 4 dat veel inwoners van Kiev bang zijn voor Russisch geweld tijdens de Onafhankelijkheidsdag. Normaal gesproken gaan mensen de straat op voor een militaire parade. "Mensen willen zo min mogelijk tijd doorbrengen in het centrum van de stad, in de buurt van de regeringsgebouwen", aldus Aleks Rodnjansky. "Er is een risico dat Rusland precies dan wil toeslaan, om hun gebrek aan succes aan het front te compenseren." Sommige inwoners verlaten daarom de hoofdstad. De Amerikaanse ambassade in Kiev roept Amerikanen op om zo snel mogelijk uit het land te vertrekken. De toegenomen dreiging vanuit Rusland volgt op de aanslag op de Russische journaliste Darja Doegina. Die werd afgelopen zaterdag gedood toen de suv waarin zij reed explodeerde. Doegina is de dochter van Aleksandr Doegin, een bekende ultranationalistische ideoloog in Rusland. Doegina werd dinsdag begraven in Moskou. Honderden mensen waren bij de uitvaart aanwezig. Haar vader zei in een toespraak dat zijn dochter "gestorven is voor Rusland". De Russische geheime dienst FSB zegt dat de moord op de journaliste het werk van de geheime dienst van Oekraïne is, zonder daarvoor bewijs te leveren. Oekraïne ontkent. Een oppositiepoliticus uit Rusland stelt dat een onbekende Russische verzetsbeweging achter de bomaanslag zit, maar ook daarvoor is geen bewijs.||https://nos.nl/artikel/2441775-angst-voor-russische-aanvallen-in-kiev-op-onafhankelijkheidsdag
2022-08-23||Morgen in Noord-Nederland vrijwel geen NS-treinen door staking personeel|| NS verwacht dat door de staking van morgen van NS-personeel in Noord-Nederland vrijwel geen treinen rijden in de provincies Friesland, Groningen, Drenthe en ook niet in delen van Flevoland en Overijssel. "We adviseren onze reizigers van, naar en binnen deze regio alternatief vervoer te kiezen of hun reis uit te stellen", zegt NS. "Er kan geen alternatief busvervoer worden ingezet." De treinen van regiovervoerders Arriva en Keolis rijden wel. NS doet zijn best om in ieder geval een aantal treinen van en naar Groningen en Leeuwarden te laten reizen, maar weet niet of dit gaat lukken. Reizigers wordt geadviseerd om kort voor vertrek de NS-reisplanner te raadplegen. Het bedrijf verwacht in de rest van het land zo veel mogelijk de normale dienstregeling te kunnen rijden. Dat kan door treinen naar het noorden te laten stoppen op de stations Almere Oostvaarders, 't Harde en Olst. Ondanks deze voorzorgsmaatregel sluit NS niet uit dat ook elders in het land treinen vertraging oplopen of uitvallen. De NS-werknemers leggen het werk neer omdat de cao-onderhandelingen zijn stukgelopen. Vrijdag wees de NS een ultimatum van de bonden af. Die eisen onder meer een eenmalige uitkering van 600 euro bruto en een permanente maandelijkse loonsverhoging van 100 euro bruto. NS zegt begrip te hebben over zorgen bij het personeel over hun financiële situatie. "Tegelijkertijd hebben we als bedrijf te maken met krappe arbeidsmarkt, stijgende prijzen en achterblijvende reizigersaantallen." Er zouden voldoende aankopingspunten zijn om de onderhandelingen te hervatten. Het is nu nog niet duidelijk hoeveel NS-medewerkers gaan staken. De mensen die dat willen doen, moeten zich morgen op hun eigen standplaats melden voor aanvang van hun dienst. De vakbonden zeggen tegen de NOS te verwachten dat de actiebereidheid onder het personeel groot zal zijn. NS weet ook niet hoeveel mensen gaan staken. "Het blijft afwachten, maar de impact kan al snel groot zijn. Een trein heeft natuurlijk een machinist en conducteur nodig, maar er is ook personeel voor onderhoud en de treinen moeten naar de stations worden gebracht." In de regio waar morgen gestaakt wordt zijn twee streekvervoerders actief. Vanuit Leeuwarden en Groningen blijven er stoptreinen van Arriva rijden en in Twente doet Keolis dat. "Maar dat betekent dat het in die stoptreinen ook veel drukker zal worden omdat de intercity's uitvallen", zegt directeur Freek Bos van reizigersorganisatie Rover. Bos vindt de stakingen buitenproportioneel. "En dan is het morgen nog beperkt in vergelijking met vrijdag. Dan staakt het personeel van de regio Dordrecht-Rotterdam-Den Haag-Leiden en liggen grote delen van de Randstad dus plat." NS onderzoekt nog wat de gevolgen van die stakingsdag voor de reizigers zullen zijn.  De vakbonden hebben aangekondigd dat er landelijke stakingen volgen als de NS-top niet ingaat op hun eisen. Waarschijnlijk leggen NS-medewerkers in de eerste week van september dan opnieuw het werk neer.  ||https://nos.nl/artikel/2441765-morgen-in-noord-nederland-vrijwel-geen-ns-treinen-door-staking-personeel
2022-08-23||Recordaantal vluchtelingen steekt Het Kanaal naar Groot-Brittannië over|| Een recordaantal vluchtelingen is gisteren in bootjes Het Kanaal overgestoken, de zeestraat tussen Frankrijk en Groot-Brittannië. Het waren er 1295. Nog nooit kwamen er in een dag zoveel bootvluchtelingen in Groot-Brittannië aan land. Het vorige dagrecord was in november vorig jaar; toen staken 1185 vluchtelingen Het Kanaal over. Vertrekkend premier Johnson maakte in april bekend dat hij illegale vluchtelingen die in Groot-Brittannië aan land komen, op het vliegtuig naar Rwanda zet. Volgens hem wordt illegale mensensmokkel over Het Kanaal zo ontmoedigd. Met het Afrikaanse land, dat van de Britten geld voor de opvang krijgt, is een contract voor vijf jaar getekend. Een rechtbank in Londen gaf toestemming om vluchtelingen naar Rwanda uit te zetten, maar het Europees Hof voor de Rechten van de Mens verbood dat later. Volgende maand buigt het Britse hooggerechtshof zich nog over uitzetting van illegalen. Vorig jaar kwamen meer dan 28.500 bootvluchtelingen in Groot-Brittannië aan land, vaak in kleine en onveilige bootjes. De meesten kwamen uit Iran, gevolgd door Irak, Eritrea en Syrië.||https://nos.nl/artikel/2441760-recordaantal-vluchtelingen-steekt-het-kanaal-naar-groot-brittannie-over
2022-08-23||Nederlanders met brandbommen en vuurwapen opgepakt in Antwerpen|| In Antwerpen zijn vier Nederlandse mannen opgepakt. Ze hadden brandbommen en een vuurwapen in hun auto liggen. De auto van de mannen trok vanochtend rond 05.00 uur de aandacht van de politie, waarop ze aan de kant werden gezet. Twee verdachten zijn 20 jaar oud, de anderen 17 en 18. De politie zegt niet uit welke plaats(en) in Nederland ze komen. Onderzocht wordt of de vier Nederlanders van plan waren om ook een aanslag te plegen. Volgens de krant Het Laatste Nieuws werden de Nederlanders opgepakt in de buurt van een pand van de familie van kickbokser Ben Saddik. Deze zomer zijn al twee aanslagen gepleegd op het pand: er werd toen brand gesticht en er werd met een kalasjnikov op de winkel geschoten. Voor die aanslagen zijn twee mannen opgepakt. Saddik zei onlangs dat de aanslagen geen verband houden met hem of zijn familie. ||https://nos.nl/artikel/2441757-nederlanders-met-brandbommen-en-vuurwapen-opgepakt-in-antwerpen
2022-08-23||Muntje voor winkelwagentje Albert Heijn niet meer nodig|| Supermarktketen Albert Heijn stopt met het systeem waarbij klanten een muntje in een winkelwagentje moeten doen. Volgens de supermarkt is in coronatijd gebleken dat de muntjes eigenlijk niet nodig zijn. "We hebben de muntjes toen afgeschaft, ook om de snelheid van klanten in de winkel te vergroten. We zien sindsdien dat er niet meer of minder karretjes verdwijnen. Klanten zijn gelukkig netjes genoeg om de karretjes gewoon terug te brengen", zegt woordvoerder Anoesjka Aspeslagh in het NOS Radio 1 Journaal. Het systeem met de muntjes werd rond 1985 geïntroduceerd om het aantal rondzwervende winkelwagentjes te verminderen. Klanten namen de wagentjes nogal eens mee naar huis of gebruikten ze voor andere doeleinden; de relatief kostbare wagentjes werden dan niet teruggebracht naar de winkel. Lange tijd moest er muntgeld - een gulden en later 50 eurocent - in het wagentje om het te kunnen gebruiken. Omdat steeds minder mensen muntgeld op zak hebben, kan er tegenwoordig een plastic muntje in. Die muntjes worden door de supermarkt zelf gemaakt en verspreid. Stoppen met de muntjes scheelt volgens de supermarktketen duizenden kilo's plastic per jaar, zegt een woordvoerder tegen NU.nl. Volgens de supermarkt verdwijnt met het afschaffen van de muntjes ook de irritatiefactor: klanten hebben dikwijls geen muntje bij zich of moeten ernaar zoeken. Vestigingen van Albert Heijn kunnen zelf bepalen wanneer ze precies met de muntjes stoppen, volgens de woordvoerder zal dat "ergens in de komende weken" zijn. De gleuven op de winkelwagentjes worden in eerste instantie afgeplakt. "Uiteindelijk moeten we ze verwijderen, maar dat is een tweede stap." Andere supermarktketens passen het muntjessysteem soms al niet meer toe. Bij zowel Jumbo als PLUS wordt per vestiging bekeken of de winkelwagenmuntjes nodig zijn. Een woordvoerder van ALDI zegt dat het systeem bij die supermarkt wel blijft bestaan. "We zien momenteel geen aanleiding om het winkelwagensysteem te veranderen."||https://nos.nl/artikel/2441755-muntje-voor-winkelwagentje-albert-heijn-niet-meer-nodig
2022-08-23||Massale kokkelsterfte in de Waddenzee door warmte|| Vanwege het warme weer is sprake van massale kokkelsterfte in de Waddenzee. Dat kan slecht nieuws zijn voor vogels die afhankelijk zijn van de kokkels als voedselbron, zegt onderzoeker Roeland Bom van het Koninklijk Nederlands Instituut voor Onderzoek der Zee (NIOZ) tegen Omrop Fryslân. Uit verschillende delen van de Waddenzee komen meldingen binnen van dode kokkels, aldus onderzoekers van het NIOZ. Zij doen momenteel onderzoek naar droogvallende wadplaten. Bij Griend zijn heel grote aantallen dode, vooral jonge, kokkels gevonden. Onder Ameland lijkt de situatie iets beter, maar daar liggen weer veel dode, grotere en oudere kokkels. Ook uit de omgeving van Schiermonnikoog komen berichten dat het mis is. In 2018 en 2019 was ook al sprake van massale kokkelsterfte door het warme weer. "In 2018 zagen we het direct na de gigantische warmte die we toen hadden. Dat lijkt nu weer het geval", zegt Bom. De onderzoekers vermoeden dat laag tij precies op het warmste moment van de dag de oorzaak is van de grote sterfte. "We denken dat het duidelijk iets is wat we vaker gaan zien met de steeds warmere zomers", aldus Bom. De kokkelsterfte zal gevolgen hebben voor de voedselvoorziening van vogels, als de kanoet, de scholekster en de eidereend: Volgens Bom lijkt het voortbestaan van de kokkel geen gevaar te lopen door de sterfte. "De populatie zal wel tegen een stootje kunnen." Wel kan de sterfte gevolgen hebben voor de vogels die kokkels eten, zegt Bom. Kanoeten rekenen vooral op jonge kokkels als voedselbron voordat zij verder op trek gaan naar het zuiden. De oudere kokkels zijn belangrijk voor eidereenden en scholeksters. "Het gaat in principe niet goed met de scholekster, de eidereend en de kanoet. Het idee is dat dat ligt aan een gebrek aan voedsel. Het kan zijn dat dit direct gevolgen heeft voor de populaties van deze vogels", zegt Bom. Volgens Bom is dit nog wel iets wat goed onderzocht moet worden. "En dat is eigenlijk ook wat we nu doen. We zijn nu de voedselbestanden aan het opnemen. Tegelijkertijd wordt er intensief gekeken naar die vogels. Zo proberen we te achterhalen hoe ze reageren op de veranderende wereld." Er is wel wat alternatief voedsel beschikbaar, zoals het nonnetje. Het nadeel daarvan is volgens Omrop Fryslân dat het nonnetje een veel kleinere schelp heeft, waarbij de vogels veel meer energie moeten verbruiken om aan genoeg voedsel te komen.||https://nos.nl/artikel/2441751-massale-kokkelsterfte-in-de-waddenzee-door-warmte
2022-08-23||Apple wil meer iPhones produceren in India, 'China minder betrouwbaar'|| Apple is van plan meer iPhones te produceren in India, melden bronnen aan persbureau Bloomberg. Het gros van Apples smartphones wordt nu gemaakt door producent Foxconn in China, maar vanwege geopolitieke spanningen tussen Washington en Peking en de strenge coronalockdowns in China ziet Apple India als veiligere optie. Verwacht wordt dat de nieuwe iPhone 14 komende maand wordt gepresenteerd en in de verkoop gaat. De eerste geleverde toestellen zullen zoals vanouds uit China komen. Vanaf eind oktober of november willen Apple en Foxconn ook vanuit India kunnen leveren. Foxconn wil zijn fabriek in de zuidelijke stad Chennai daarvoor gebruiken. Apple begon in 2017 met het produceren van iPhones in India, al bleef het aantal toestellen ver achter bij de productie in China. Met de iPhone 14 moet dat gat bijna gedicht zijn. De grootste uitdaging daarbij is volgens Bloomberg geheimhouding. Apple probeert al jaren koste wat het kost te voorkomen dat details over nieuwe smartphones uitlekken. In de Chinese Foxconn-fabriek gelden daarom strenge geheimhoudingsregels. Om die ook in India in te stellen, lijkt een lastige opgave, schrijft het persbureau. Dat heeft onder meer te maken met de Indiase douane, die regelmatig pakketjes met geïmporteerde materialen openmaakt om te controleren of de invoerformulieren juist zijn ingevuld.||https://nos.nl/artikel/2441749-apple-wil-meer-iphones-produceren-in-india-china-minder-betrouwbaar
2022-08-23||Losgebroken stier in de Achterhoek loopt zelf terug naar stal|| Een stier die gisteren losbrak in het Achterhoekse dorp Westendorp is weer terecht. Het dier is vanochtend zelf terug naar zijn stal gelopen, meldt Omroep Gelderland. Volgens de regionale omroep ontsnapten er gisteren drie stieren uit een stal. Twee dieren werden al snel gepakt, maar de derde ging ervandoor. Omdat de stier gevaarlijk zou zijn, verspreidde de politie een Burgernetmelding om mensen voor de stier te waarschuwen. Er volgde een grote zoektocht, waarbij de politie onder meer een drone inzette om hem te vinden. In de loop van de dag werd de zoektocht gestopt. "Nu we niet weten waar het dier is, heeft het geen zin om lukraak met een drone te vliegen", zei een politiewoordvoerder daarover. De politie riep mensen op 112 te bellen als ze het dier zagen. Dat bleek dus niet nodig want vanochtend kwam de stier zelf aanwandelen bij zijn stal. Het is niet bekend hoe het dier eraan toe is.||https://nos.nl/artikel/2441748-losgebroken-stier-in-de-achterhoek-loopt-zelf-terug-naar-stal
2022-08-23||Kamer verwerpt moties, debat over stikstofdoelen afgesloten || De Tweede Kamer heeft een motie van onder meer GroenLinks verworpen waarin wordt uitgesproken dat het kabinet moet vasthouden aan de stikstofdoelstellingen voor 2030. Alle regeringspartijen stemden tegen. Ook een motie van BBB en PVV om de stikstofdoelen in 2030 juist "niet heilig te verklaren", haalde het niet, onder meer door de tegenstem van de coalitiefracties. Verder haalde ook de motie van wantrouwen van PVV en SP tegen het kabinet geen meerderheid. Behalve de indieners stemden Forum voor Democratie, Denk, JA21, de groep-Van Haga en BBB voor. Het debat werd rond 22.15 uur afgesloten. D66-fractievoorzitter Paternotte heeft nog eens benadrukt dat premier Rutte en minister Hoekstra het kabinetsbeleid onderschrijven en dat het beleid van minister Van der Wal door het hele kabinet wordt gedragen. Maar hij zei ook dat je "Tweede Kamerkundoloog" moet zijn om het nog te kunnen volgen. Zijn VVD-collega Hermans herhaalde dat afspraak afspraak is en dat er geen verzoek is gedaan om het coalitieakkoord aan te passen. Ze blijft de timing van de uitspraken van Hoekstra vreemd vinden. ChristenUnie-voorman Segers sprak van de weken van de waarheid. Volgens hem hebben de gesprekken onder leiding van Johan Remkes "ruimte nodig". GroenLinks-voorman Klaver vindt de gang van zaken een beschamende vertoning: "Een minister van Buitenlandse Zaken die met droge ogen beweert dat hij achter het kabinetsbeleid staat en tegelijkertijd achter het interview waarin hij zegt dat het kabinetsbeleid toch niet helemaal het juiste is." Klaver diende samen met PvdA, Partij voor de Dieren en Volt een motie in om vast te houden aan de afspraak om uiterlijk in 2030 de stikstofuitstoot omlaag te brengen. BBB-leider Van der Plas en Wilders vroegen het kabinet juist 2030 "niet meer heilig te verklaren". PVV-voorman Wilders kwam met een motie van wantrouwen tegen het kabinet. Die werd medeondertekend door SP-leider Marijnissen. Volgens Wilders veroorzaakt het "rampenkabinet" crisis na crisis, gaat het ruziënd over straat en wantrouwt het elkaar. De hoofdmoot van het debat zijn de uitspraken van Hoekstra over stikstof. Maar in het debat wordt ook veel gesproken over de koopkracht, die voor grote groepen onder druk staat. Leden van het kabinet hebben al een paar keer gezegd dat ze die zorgen delen en dat ze aan maatregelen werken voor volgend jaar. Daar praten ze deze week over bij de voorbereiding van de begroting die op Prinsjesdag wordt ingediend. Minister Van Gennip benadrukte in het debat dat het een substantieel pakket wordt. Uitgangspunten zijn volgens haar dat de kwetsbaren worden beschermd, dat de middengroepen worden ondersteund en dat werken loont. Van Gennip zei ook dat het kabinet met energiebedrijven praat over maatregelen om betalingsproblemen te voorkomen. Zowel Rutte als Van Gennip herhaalde dat het kabinet ook met open vizier kijkt naar maatregelen voor dit jaar. Maar omdat het volgens hen technisch ingewikkeld is, willen ze op dat punt geen verwachtingen wekken die ze niet kunnen waarmaken. Van Gennip zei wel te voelen dat de noodzaak groter is geworden. Minister en CDA-leider Hoekstra staat achter het interview van vrijdag waarin hij zei dat het halen van de stikstofdoelen in 2030 niet heilig is. Dat zei hij in de Tweede Kamer. Hij voegde eraan toe dat hij ook achter het regeerakoord staat. Net als premier Rutte erkende hij dat dat "schuurt". Volgens Hoekstra is 2030 in verreweg de meeste gevallen haalbaar, maar is hier en daar meer tijd nodig. Ook hij zei dat hij vertrouwen heeft in het "proces-Remkes", verwijzend naar de onderhandelaar die nu met alle partijen spreekt, en dat wil hij eerst afwachten. De minister begrijpt "de staatsrechtelijke gevoeligheid" van zijn uitspraken, nu hij zowel CDA-leider als lid van het kabinet is. Hij snapt ook de irritatie en het ongemak. Maar hij wilde zich hier toch als CDA-leider over uitspreken, "nu dit dossier zozeer de samenleving raakt, en onze achterban raakt". Oppositieleden zijn zeer kritisch over het optreden van Hoekstra. Fractievoorzitter Ouwehand van de Partij voor de Dieren zei dat "een vent naast minister Van der Wal zou gaan staan, zeker als je de partijleider wil zijn van een partij die in hoge mate verantwoordelijk is voor deze puinhoop." En PvdA-leider Kuiken vindt dat Hoekstra zijn ongenoegen in het kabinet aan de orde had moeten stellen in plaats van in de krant. Hoekstra zegt in het debat dat in sommige situaties 2030 niet haalbaar is:  Verschillende leden van de oppositie vragen zich af wat de uitspraken van Hoekstra betekenen voor de eenheid van het kabinetsbeleid, het principe dat alle bewindslieden hetzelfde uitdragen. Volgens GroenLinks-voorman Klaver is die er de komende drie weken niet, nu Rutte eerst wil wachten op het rapport van Remkes. De premier antwoordde dat staatsrecht niet in beton is gegoten, maar dat interviews zoals die met Hoekstra niet te vaak moeten gebeuren. Premier Rutte heeft nog eens benadrukt dat het coalitieakkoord "staat". Hij erkende wel dat de uitspraken van vicepremier Hoekstra dat het halen van de stikstofdoelen in 2030 niet heilig is met het akkoord schuren "en politiek spannend zijn". Het kabinet wil nu eerst wachten op de uitkomsten van de gesprekken onder leiding van Johan Remkes. Rutte wil niet speculeren over de uitkomsten. Net als vrijdag zei Rutte dat de uitspraken van Hoekstra staatsrechtelijk kunnen, maar wel "een beetje op de grens" zijn. Volgens hem moet een partijchef zoals Hoekstra in het kabinet enige ruimte krijgen. Rutte zei ook dat er voldoende vertrouwen is om met elkaar door te gaan. Premier Rutte gaat in op vragen van Farid Azarkan of het interview van Hoekstra schuurt met het kabinetsstandpunt:  Update 16.30 uur: Rutte: Kaag is weer thuis uit ziekenhuis Premier Rutte ging in op de afwezigheid van vicepremier Kaag, die het debat niet kan bijwonen omdat ze onwel was geworden en daarop naar het ziekenhuis was gegaan. Rutte heeft haar gesproken. "Ze is alweer thuis en voelt zich een stuk beter. Het lijkt erg mee te vallen gelukkig." Update 15.55 uur: Partij voor de Dieren: Hoekstra moet uitspraken terugnemen of aftreden Als het aan de Partij voor de Dieren ligt treedt minister Hoekstra af, als hij zijn uitspraken niet terugneemt en excuses aanbiedt. Fractievoorzitter Esther Ouwehand noemde het een "foeilelijk trucje" van de CDA-leider. Zijn partij blokkeert al decennia hervormingen in de agrarische sector. "Tientallen jaren zijn verspeeld, omdat het CDA weigerde te luisteren naar de wetenschap", zei Ouwehand. Volgens haar zijn de stikstofdoelen zoals die in het regeerakkoord zijn afgesproken al een compromis. "Ze moeten eigenlijk al in 2025 gehaald worden, en niet in 2030 of nog later." Minister Van der Wal, die verantwoordelijk is voor het stikstofbeleid, verdient volgens haar alle steun. "Je kunt een collega die op een van de meest gevoelige dossiers haar nek uitsteekt, die mensen op haar eigen erf te woord moet staan, toch niet laten vallen?" Partijleider Gert-Jan Segers van de ChristenUnie ziet vooral allerlei scheuren ontstaan in de samenleving. Tussen de stad en het platteland, tussen rijk en arm. "Die scheuren dreigen kloven te worden", zei hij. Hij riep iedereen op vooral in gesprek te blijven, zoals bij gespreksleider Remkes. "Wij zijn van oudsher niet van de polarisatie, maar van de polder. Laten we dat in hemelsnaam zo houden." Van Segers mag in die gesprekken ook de deadline voor de stikstofdoelen ter discussie staan. "Dat jaartal van 2030 lijkt nu een totempaal te worden. Daar zit niet de crux. Alle doelen staan overeind, totdat we iets anders afspreken. En dat is niet mijn inzet." Het debat is nu geschorst. Vanaf ongeveer 16.20 uur is het kabinet aan het woord om op de vragen van de Kamer antwoord te geven. Update 14.20: Paternotte (D66) wil duidelijkheid van kabinet over stikstofdoelen D66 houdt vast aan de stikstofdoelen. "Niet omdat dat een politieke wens is, maar omdat het noodzakelijk is voor de natuur", zei fractievoorzitter Jan Paternotte. Hij wil weten of het hele kabinet die mening deelt. "Kunnen mensen rekenen op een betrouwbaar bestuur, dat zich aan afspraken houdt?" Hij ging niet in op de vraag of zijn politiek leider Sigrid Kaag vrijdag in de ministerraad het vertrouwen heeft opgezegd in haar CDA-collega Hoekstra, zoals wordt gesuggereerd. "Ik ben nog nooit in de ministerraad geweest en mag zelfs niet weten wat daar precies gezegd is", antwoordde hij op vragen van de SP. "Wij zijn blij met de uitkomst van die ministerraad, dat het kabinet de stikstofdoelen nogmaals heeft bevestigd", zei Paternotte. Het debat is nu geschorst tot ongeveer 15.15 uur. Update 13.40 uur: VVD'er Hermans: coalitieafspraken staan nog recht overeind Volgens Sophie Hermans, de fractievoorzitter van de VVD, staan de afspraken uit het regeerakkoord over beperking van de stikstofuitstoot nog recht overeind. Dat antwoordde ze op vragen van de Partij voor de Dieren en JA21. "Als je moeite hebt met de gemaakte afspraken, dan kun je dat met elkaar bespreken. Dat zeg je dan niet in een interview in een krant. Ik was ook verbaasd", zei ze over het kranteninterview van CDA-leider en minister Hoekstra. "Maar we hebben die ochtend met elkaar gesproken. Toen is ook duidelijk de vraag gesteld of dit een verzoek was tot aanpassing van het regeerakkoord. Het antwoord was nee." Update 12.38 uur:  CDA-fractievoorzitter Pieter Heerma steunt de uitspraken van zijn partijleider Wopke Hoekstra over het stikstofbeleid. Heerma herhaalde in de Tweede Kamer dat de deadline voor het behalen van de doelen, 2030, voor zijn partij "niet heilig" is. De uitspraken van Hoekstra waren volgens Heerma "een noodzakelijk statement" om de impasse te doorbreken. "En daar is onze fractie niet meer vanaf te brengen", waarschuwde hij. In het regeerakkoord is afgesproken dat het doel om de stikstofuitstoot te halveren uiterlijk in 2030 gehaald moeten zijn. "Maar je kunt niet besturen met je vingers in je oren", zei Heerma, verwijzend naar de boeren die te hoop lopen tegen het beleid. Heerma denkt dat de doelen op veel plekken haalbaar zijn, maar dat er op sommige plekken meer tijd nodig is. "Dat schuurt met het regeerakkoord, maar het is onderdeel van de weg omhoog." Hij wees erop dat het regeerakkoord op andere punten ook al is aangepast. Zo gaat er al fors extra geld naar Defensie vanwege de oorlog in Oekraïne. PVV-leider Wilders daagde Heerma uit om de stekker uit het kabinet te trekken als de deadline voor de stikstofdoelen toch blijft staan. Heerma zei daarop dat hij de gesprekken onder leiding van Johan Remkes wil afwachten en daarna pas een oordeel zal vellen of het genoeg is. Update 12.27 uur: Kaag naar ziekenhuis na onwelwording Update 12.04 uur: Oppositie fel over kabinet in stikstofdebat: 'Totaal losgezongen' Oppositiepartijen in de Tweede Kamer zijn zeer ontevreden over het optreden van het kabinet de laatste weken. PVV en SP willen dat het kabinet zo snel mogelijk opstapt, GroenLinks riep in het stikstofdebat de ministers op te stoppen met onderling ruzie maken. Aanleiding voor het debat, waarvoor de Kamer is teruggekomen van zomerreces, zijn de uitlatingen van minister Hoekstra van Buitenlandse Zaken. Die zei afgelopen vrijdag in een interview met het AD dat de deadline voor de stikstofdoelen voor hem en zijn CDA niet heilig is. Daarmee leek hij afstand te nemen van het regeerakkoord, waarin staat dat de stikstofdoelen in 2030 gehaald moeten zijn. Volgens PVV-leider Geert Wilders, die het debat aanvroeg, vindt dat het kabinet "totaal losgezongen" is van de samenleving. "Er heerst armoede in Nederland, maar tegelijkertijd gaan er wel tientallen miljoenen extra naar Oekraïne." Hij noemde dat "door en door ziek beleid". Wilders verwees ook naar D66-minister Kaag, die na de uitspraken van Hoekstra gezegd zou hebben dat het vertrouwen weg is. "Je kunt geen land regeren als je elkaar niet vertrouwt", voegde hij het kabinet toe. Ook SP-leider Lilian Marijnissen wil dat Rutte IV zo snel mogelijk plaatsmaakt, vooral vanwege de toenemende armoede door de dalende koopkracht. "Tegelijkertijd behalen grote bedrijven hysterische winsten", zei ze. Marijnissen wil via een 'sociaal noodplan' een prijsplafond instellen en de bedrijven extra belasten. GroenLinks steunt juist het kabinet als het gaat om de afgesproken stikstofdoelen. Fractievoorzitter Jesse Klaver wil vooral weten wat de uitspraken van Hoekstra precies betekenen. "Was het gratis bier om de boerenachterban van het CDA tevreden te houden, of wil hij het regeerakkoord echt aanpassen? Dat moet vandaag duidelijk worden." Caroline van der Plas van BBB had juist waardering voor Hoekstra. "Een groot compliment. Hij toonde eindelijk ballen." Ze zal een motie indienen om de deadline van 2030 te schrappen, en rekent erop dat het CDA die nu zal steunen. CDA-fractievoorzitter Pieter Heerma noemde de uitlatingen van zijn partijleider "een noodzakelijk statement". Hij herhaalde dat 2030 voor hem niet heilig is voor het halen van de stikstofdoelen. Wilders wilde weten of het CDA de stekker uit het kabinet haalt als de deadline toch blijft staan. Heerma wil de gesprekken onder leiding van Johan Remkes afwachten en daarna pas een oordeel vellen of het genoeg is. De Kamer had ook graag minister Kaag van Financiën bij het debat willen hebben, maar die heeft zich ziek afgemeld. "Dit haalt een beetje de sjeu uit het debat", reageerde Wilders, die het debat liever wilde uitstellen totdat de D66-leider er wel bij kan zijn. Marijnissen van de SP noemde het "op z'n zachtst gezegd onhandig" dat Kaag afwezig is bij het belangrijke debat. Haar collega Attje Kuiken van de PvdA vond het "ongemakkelijk", maar een meerderheid besloot het debat toch te houden, dan maar zonder Kaag.||https://nos.nl/artikel/2441746-kamer-verwerpt-moties-debat-over-stikstofdoelen-afgesloten
2022-08-23||Lagere opkomst voor prik tegen virus dat baarmoederhalskanker veroorzaakt|| Minder dan de helft van de kinderen die dit voorjaar een vaccinatie konden krijgen tegen HPV, heeft de prik gehaald. HPV, het humaan papillomavirus, is het virus dat onder meer baarmoederhalskanker en peniskanker kan veroorzaken. Ongeveer 800.000 tieners waren uitgenodigd voor een prik. Voor het eerst konden ook meisjes die dit jaar 10 jaar worden en jongens een vaccinatie krijgen. Eerder kregen alleen meisjes van 13 een prik. Volgens het RIVM was de opkomst het laagst onder jongens die in 2004 zijn geboren (33,8 procent) en het hoogst bij meisjes uit 2012 (49,2 procent). Het beeld kan iets vertekend zijn doordat tien procent van alle vaccinaties anoniem wordt geregistreerd. Kinderen die zich niet hebben laten inenten, krijgen de komende weken een oproep om dat alsnog te doen. De afgelopen jaren was rond deze tijd van het jaar ongeveer 60 procent van de uitgenodigden gevaccineerd tegen HPV. Dat de opkomst nu lager is, kan volgens het RIVM komen doordat voor het eerst jongens zijn uitgenodigd. "Sommige jongeren en hun ouders hebben dan meer tijd nodig om een vaccinatiekeuze te maken. Bovendien viel de uitnodiging voor de HPV-vaccinatie bijna tegelijk in de bus met de uitnodiging voor een coronavaccinatie", zegt vaccinatiechef Jeanne-Marie Hament van het RIVM. Elk jaar krijgen ruim 1100 vrouwen en bijna 400 mannen kanker door HPV. NOS op 3 legt in deze video uit wat het HPV-virus precies is, en waarom ook jongens werden opgeroepen om zich te laten vaccineren:||https://nos.nl/artikel/2441742-lagere-opkomst-voor-prik-tegen-virus-dat-baarmoederhalskanker-veroorzaakt
2022-08-23||James Webb-telescoop maakt 'ongelofelijke' beelden van Jupiter|| De James Webb-ruimtetelescoop heeft haarscherpe nieuwe beelden van de planeet Jupiter gemaakt. De foto's zijn in juli gemaakt en nu gedeeld door wetenschappers van het Amerikaanse ruimtevaartinstituut NASA. Te zien zijn onder meer de poollichten, de manen en de ringen van de grootste planeet van ons zonnestelsel. Duidelijk zichtbaar is ook de grote rode vlek, een enorme aanhoudende storm die in de 17de eeuw voor het eerst werd waargenomen. Die is twee tot drie keer zo groot als de Aarde. De vlek is in deze foto wit, omdat hij veel zonlicht weerkaatst. De foto's van Jupiter zijn bewerkt, zodat de belangrijkste kenmerken meer opvallen. Zo hebben de poollichten een rode gloed gekregen. Nevel bij de noord- en zuidpool worden gekenmerkt door de gele en groene tinten. Een derde filter, in het blauw, versterkt het licht dat wordt weerkaatst door een grote wolk. De wittere plekken op de planeet zijn waarschijnlijk hooggelegen wolken. "We hadden niet verwacht dat de foto's zo goed zouden zijn. Het is echt ongelofelijk", zegt astronoom Imke de Pater. De Nederlandse Jupiter-onderzoeker is verbonden aan de Universiteit van Californië in Berkeley. "Het is echt opmerkelijk dat we in één foto behalve de details van Jupiter, ook zijn ringen, kleine satellieten en zelfs sterrenstelsels kunnen zien." Op de uitgezoomde tweede foto zijn de ringen van Jupiter te zien, die vele male doffer zijn dan de planeet zelf. Op het uiteinde van de linker ring is een klein puntje te zien: dat is de maan Adrastea. Nog iets verder naar links is een helderder puntje: de maan Amalthea. Lichtblauw gekleurd zijn de poollichten op de noord- en zuidpool. De James Webb-telescoop werd eind vorig jaar gelanceerd en observeert de kosmos sinds deze zomer met infraroodsensoren. Wetenschappers hopen met de nieuwe telescoop de eerste sterrenstelsels te kunnen ontdekken om zo meer te weten te komen over de oerknal, het ontstaan van het heelal. De Webb-telescoop kostte bijna 10 miljard euro en is de opvolger van de Hubble-telescoop. Zo werkt de James Webb-ruimtetelescoop:||https://nos.nl/artikel/2441739-james-webb-telescoop-maakt-ongelofelijke-beelden-van-jupiter
2022-08-23||Trump wil onafhankelijke controleur documenten laten bekijken, daarna FBI|| De Amerikaanse oud-president Trump wil dat een onafhankelijke controleur naar de documenten gaat kijken die onlangs bij hem thuis in Florida in beslag zijn genomen en dat daarna pas de FBI zich erover mag buigen. Trump stapt daarvoor naar de federale rechter. Zijn advocaten zeggen dat het een voorrecht van een president is om bepaalde informatie geheim te houden. Wetshandhaving mag niet worden gebruikt voor "politieke doeleinden" en de doorzoeking in de villa Mar-a-Lago in Palm Beach was "ongekend en onnodig", zeggen de advocaten. De FBI nam ongeveer twintig dozen, ringmappen met foto's en een handgeschreven briefje uit de villa mee. Ook het document waarmee Trump de straf van zijn vriend en adviseur Roger Stone heeft kwijtgescholden, zou zijn meegenomen. Verder zou "informatie over de president van Frankrijk" in beslag zijn genomen. Trump eist dat een onafhankelijke functionaris nu eerst naar de documenten gaat kijken voordat de FBI ermee aan de slag mag. Hij maakt niet duidelijk door wie die functionaris zou moeten worden aangesteld. Zolang de rechter zich over de zaak buigt, moet de FBI het onderzoek naar de documenten stilleggen, vindt Trump. De oud-president wordt verdacht van overtreding van de Spionagewet en er wordt gekeken of hij een overheidsonderzoek heeft gedwarsboomd. In totaal zijn dit jaar zo'n 300 documenten in beslag genomen bij Trump. De vondst van de eerste 150 stukken, begin dit jaar, was een belangrijke aanleiding voor de inval in zijn villa, schrijft The New York Times. Naar nu blijkt, zaten die 150 geheime documenten in enkele dozen die Trump had moeten afgeven toen hij uit het Witte Huis vertrok. Oud-medewerkers van Trump overhandigden in juni nog een aantal documenten aan het ministerie van Justitie. De rest van de 300 documenten werd eerder deze maand in beslag genomen bij de doorzoeking in Trumps huis in Florida. Beelden van die inval:||https://nos.nl/artikel/2441732-trump-wil-onafhankelijke-controleur-documenten-laten-bekijken-daarna-fbi
2022-08-23||Voetballen of vechten: het Oekraïense FC Roech is er klaar voor|| Met een vertwijfelde blik kijkt Leonid Koetsjoek vanaf de zijlijn naar zijn spelers op het trainingsveld. Die twijfels zijn niet zo verwonderlijk. De voorbereidingen op het nieuwe voetbalseizoen verliepen verre van ideaal voor FC Roech. "Ik maakte me voortdurend zorgen over onze spelers", zegt de coach van de voetbalclub uit de West-Oekraïense stad Lviv. "We moesten vaak de schuilkelders in vluchten. Ik heb de raketten zelf over mijn hoofd zien vliegen." Alle buitenlandse spelers stuurden ze meteen het land uit toen de Russen aanvielen. Met een diepe zucht slaat coach Koetsjoek een kruis. "Godzijdank wordt de competitie weer opgestart. Voetbal is ons leven." Met de Russische invasie kwam er in februari een abrupt einde aan het Oekraïense profvoetbal. Tal van stadions en trainingscomplexen raakten zwaar beschadigd door Russische raketten. Voetbalclub FC Marioepol besloot zichzelf op te heffen, nadat de Russische strijdkrachten grote delen van de stad hadden vernietigd. Deze zomer besloot de Oekraïense voetbalbond in samenspraak met de regering in Kiev dat de competitie op 23 augustus weer kon beginnen. De openingswedstrijd van het seizoen is vanmiddag om 12.00 uur als topclub Sjachtar Donetsk het opneemt tegen Metalist 1925 uit Charkov. Alleen al aan deze wedstrijd kun je zien dat het geen normale voetbalcompetitie gaat worden. Sjachtar speelt al sinds 2014 niet in thuisbasis Donetsk door de jarenlange gevechten in het oosten van het land. Metalist 1925 kan onmogelijk thuis spelen, omdat Charkov al sinds het begin van de invasie onder vuur ligt. De stad was ook de aflopen dagen weer het doelwit van intense Russische beschietingen. De openingswedstrijd vindt dan ook plaats in het Olympisch Stadion in Kiev. Sjachtar Donetsk geldt sinds de eeuwwisseling als de grootmacht van het Oekraïense voetbal met meerdere landtitels en regelmatige optredens in de Champions League. In 2009 won de club de finale van de UEFA Cup. Het is maar de vraag of Sjachtar met een fatsoenlijk team op het veld kan komen vandaag. De club heeft altijd sterk geleund op Braziliaans talent en had vorig seizoen nog twaalf Brazilianen op de loonlijst staan, onder wie oud-Ajacied David Neres. Maar de FIFA besloot in juni dat alle buitenlandse spelers in Oekraïne het land transfervrij mochten verlaten. Wat volgde, was een leegloop bij de Oekraïense profclubs. Van de veertien buitenlandse spelers die bij Sjachtar Donetsk in dienst waren, zijn er maar drie teruggekeerd: de Kroaat Djurasek, de Braziliaan Taylor en Traoré uit Burkina Faso. De teams zullen deze competitie zo veel mogelijk spelen in stadions in het westen van het land, waar het relatief veilig is. Oekraïne heeft extra veiligheidsmaatregelen genomen tijdens de wedstrijden. Zo zijn alle stadions uitgerust met luchtalarmsirenes. Toeschouwers worden niet toegelaten in de stadions. De enigen die te zien zijn op de tribunes, zijn militairen. Dit seizoen zal voor veel clubs verre van gemakkelijk worden, maar ze willen hoe dan ook een duidelijk signaal afgeven. Met de herstart van de competitie laten de Oekraïners zien dat ze onverzettelijk zijn en dat ze zich niet klein laten krijgen door de Russen. Voor Hryhori Kozlovsky, de eigenaar van FC Roech uit Lviv, is de herstart van het voetbal een dikke middelvinger naar Poetin. "Daarom moeten we juist doorgaan met het voetballen. Het gaat om meer dan alleen voetbal." Hij beseft dat dit met risico's gepaard gaat. "Dat lelijke land dat zich Rusland noemt, zal onze competitie willen verpesten. Reken er maar op dat ze ons gaan bombarderen op de eerste competitiedagen." Maar hij laat zich niet bang maken. Wijzend naar de spelers van FC Roech die achter hem staan: "Deze jongens zijn vandaag gekomen om te trainen. Maar als het moet pakken ze zo de wapens om op te vechten met dat Russische tuig." Voetballen of vechten. FC Roech is er klaar voor.||https://nos.nl/artikel/2441729-voetballen-of-vechten-het-oekraiense-fc-roech-is-er-klaar-voor
2022-08-23||Hoe eensgezind is het kabinet? Extra ingelast Kamerdebat na uitspraken Hoekstra || Hebben we nog een eensgezind kabinet dat kan werken aan oplossingen voor de grote problemen met stikstof, asiel en koopkracht? Oppositie- en ook coalitiepartijen willen duidelijkheid, omdat vicepremier en CDA-leider Hoekstra vrijdag in een landelijke ochtendkrant onverwacht afstand nam van de door het kabinet gestelde stikstofdoelen. Nadat het kabinet maandenlang had bezworen dat het van de rechter moet en dat wegen-en woningbouw anders stilvallen, zei Hoekstra in het AD dat het doel om de stikstofuitstoot in 2030 met 50 procent terug te brengen voor zijn partij niet meer heilig is. Het interview sloeg bij de andere regeringspartijen in als een bom en leidde tot ruzie binnen het kabinet. De uitspraken waarmee de CDA-leider zijn collega's overviel, hebben de eensgezindheid en sfeer in de coalitie geen goed gedaan, zeggen ingewijden. De Kamer heeft de bewindslieden Rutte, Kaag, Hoekstra en Van Gennip bij het debat gevraagd. Aanvrager van het debat en grootste oppositiepartij PVV laat - niet voor de eerste keer - weten geen vertrouwen in het kabinet te hebben en heeft weer een motie van wantrouwen aangekondigd. Of die een meerderheid krijgt is zeer de vraag, maar ook andere partijen hebben veel vragen en kritiek. Zo zullen coalitiepartijen onder meer vragen hebben over de timing van de CDA-leider. Eerst het stikstofbeleid als vicepremier onderschrijven en dan via de media je bedenkingen ventileren terwijl gespreksleider Remkes nog met een ingewikkeld proces bezig is? Verder zullen zowel oppositie- als coalitiepartijen willen weten wat de uitspraken van Hoekstra betekenen voor het stikstofbeleid. Rutte, Kaag en Van der Wal zeiden vrijdag dat de doelen in 2030 gewoon kabinetsbeleid zijn die blijven staan. Ook de fractie van D66 wil dat er niet getornd wordt aan het stikstofbeleid, maar bij de achterban van VVD, CDA en ChristenUnie is onrust over de gevolgen voor boeren. In een eerder debat was er al veel kritiek op de manier waarop het kabinet het plan presenteerde, maar schaarde een Kamermeerderheid zich wel achter de doelen. Wat is stikstof en waarom is het een probleem? Dertig lokale CDA-afdelingen in Brabant en Limburg schreven gisteren in een persbericht de uitspraken van Hoekstra als steun in de rug te zien en te hopen dat de partij vandaag in het debat voet bij stuk houdt en een volgende stap zet. Om scherp te krijgen of partijen nu vasthouden aan de doelen, komt GroenLinks met een motie die de regeringspartijen dwingt kleur te bekennen. Dan zal moeten blijken of partijen eraan vasthouden of ook openstaan voor het verschuiven van die doelen naar bijvoorbeeld 2035. Minister Van der Wal heeft al meermalen gezegd dat er geen tijd te verliezen is en dat aan 2030 moet worden vastgehouden. Ook de interne onrust binnen de VVD over het asielbeleid en zorgen van partijen over de koopkracht zullen in het debat aan de orde komen. De vraag hoe stevig de coalitie nog is, zal aan het begin van het debat gesteld worden en waarschijnlijk aan het eind van het debat opnieuw. Het verloop van het debat zal in elk geval voor een deel antwoord op die vraag geven.||https://nos.nl/artikel/2441728-hoe-eensgezind-is-het-kabinet-extra-ingelast-kamerdebat-na-uitspraken-hoekstra
2022-08-23||Wekdienst 23/8: Van der Burg naar Tubbergen • Kamer debatteert over uitspraken Hoekstra|| Goedemorgen! Staatssecretaris Van der Burg brengt een bezoek aan Tubbergen en de Tweede Kamer keert terug van het zomerreces voor een debat over de uitspraken van minister Hoekstra over de stikstofdoelstellingen.  Eerst het weer: wolken en zon wisselen elkaar vandaag af. Er waait vanmiddag een matige wind uit zuidelijke richting en het wordt 25 graden direct aan zee tot 29 graden in het oosten. Morgen en donderdag wordt het nog iets warmer, vrijdag volgt een lokale bui. Ga je de weg op? Hier vind je het overzicht van de files en werkzaamheden. Bekijk hier de dienstregeling voor het spoor. Het aantal mensen met kanker dat de eerste 5 jaar na de diagnose nog leeft, is gestegen. Dat geldt ook voor het aantal mensen dat de eerste tien jaar in leven blijft, blijkt uit cijfers van de Nederlandse Kankerregistratie, die beheerd wordt door het Integraal Kankercentrum Nederland (IKNL) In de cijfers staat hoe de overlevingskans van kankerpatiënten steeg in de periode van 2011 tot en met 2020 ten opzichte van de tien jaar daarvoor. Tussen 2011 en 2020 bleef 66 procent van de mensen minimaal 5 jaar in leven nadat er kanker was vastgesteld. In de tien jaar daarvoor was dat percentage nog 58. Het zal de natuurliefhebbers al zijn opgevallen: de grond ligt op sommige plekken al vol met eikels en beukennootjes, terwijl het pas augustus is. "Dit is uitzonderlijk vroeg", zegt boomonderzoeker Paul Copini van Wageningen Universiteit. "Misschien gaat dit het nieuwe normaal worden", legt hij uit in dit artikel. Fijne dag!||https://nos.nl/artikel/2441727-wekdienst-23-8-van-der-burg-naar-tubbergen-kamer-debatteert-over-uitspraken-hoekstra
2022-08-23||Opnieuw journalist vermoord in Mexico|| In Mexico is opnieuw een journalist vermoord. De lokaal bekende en ervaren journalist Fredid Román werd in het zuiden van het land, in de stad Chilpancingo, in zijn auto doodgeschoten door gewapende mannen op een scooter. Román is de vijftiende journalist die dit jaar is vermoord in Mexico, meldt Article 19. Volgens de organisatie die strijdt voor vrijheid van meningsuiting is het geweld tegen journalisten aanzienlijk toegenomen onder president Obrador, die sinds 2018 aan de macht is in Mexico. Enkel deze maand werden er al drie journalisten vermoord in het land. Het is echter onduidelijk of de moord te maken heeft met het feit dat Román journalist is, zegt journalist Jan-Albert Hootsen, ook vertegenwoordiger van het Comité voor Bescherming van Journalisten. "Het zou ook om een wraakactie kunnen gaan, zijn zoon werd twee maanden geleden vermoord en zijn andere zoon zou wraak willen nemen. Het is volkomen onduidelijk nog", vertelt hij in het NOS Radio 1 Journaal. Er wordt veel gespeculeerd in het land, gaat Hootsen verder. "Want er komt zo veel geweld voor. Het zijn niet alleen journalisten, ook mensenrechtenactivisten, studenten, vakbondsleden, gewone burgers, ga maar door. In Mexico is al een aantal jaren een ongekende moordgolf aan de gang, waardoor geweld normaal aan het worden is." Ferdid Román werkte ruim vier decennia in de journalistiek. Hij richtte onder meer zijn eigen krant op maakte en runde een online nieuwsplatform. Daar zoomde hij in op het bestuur van de staat Guerrero, die wordt geteisterd door drugsgeweld. Ook was hij columnist voor een lokale krant. Volgens Mexicaanse media schreef hij zijn laatste column over de zaak rond de verdwijning van 43 vermiste studenten in 2014 en de betrokkenheid van lokale politici daarbij.||https://nos.nl/artikel/2441726-opnieuw-journalist-vermoord-in-mexico
2022-08-23||Aanklager in Argentinië eist twaalf jaar cel tegen oud-president Kirchner|| De openbaar aanklager in Argentinië heeft een celstraf van twaalf jaar geëist tegen de Argentijnse oud-president en huidige vicepresident Cristina Kirchner. Ook wil de aanklager dat Kirchner nooit meer een publiek ambt bekleedt. De 69-jarige Kirchner wordt verdacht van fraude bij tal van aanbestedingen in de twee termijnen toen ze president was, tussen 2007 en 2015. In de zaak staan publieke aanbestedingen centraal in het zuidelijke gebied Patagonië die werden gegund aan bedrijven van zakenman Lazaro Baez. Daarbij zou sprake zijn geweest van fraude. Achteraf bleek dat de Argentijnse overheid te veel had betaald voor de projecten of ze werden niet afgerond. Experts vermoeden dat er geld van de aanbestedingen terugvloeide naar de familie van Kirchner, schrijft persbureau Reuters. Kirchner ontkent de beschuldigingen met klem. Op Twitter schrijft ze dat ze "niet voor een rechtbank van de grondwet" staat, maar voor een "vuurpeloton" dat wordt aangevoerd door de media.  De tweet van Kirchner: Ze heeft naar eigen zeggen geen eerlijke kans gekregen om zichzelf te verdedigen. Ook de huidige president van Argentinië, Alberto Fernández, veroordeelt de eis van de aanklager. "Geen van de daden die aan de voormalige president worden toegeschreven zijn bewezen", schrijft Fernández in een steunbetuiging aan Kirchner, die naast zijn vicepresident zijn partijgenoot is. Volgens Argentijnse media duurt het nog maanden voordat de rechter een oordeel velt in de zaak. Daarna kan Kirchner nog in hoger beroep gaan tegen de uitspraak, waardoor de zaak nog jaren zou kunnen voortduren. Bij een veroordeling zal Kirchner overigens niet direct de gevangenis in gaan; ze is naast vicepresident ook lid van de Argentijnse senaat en geniet daardoor parlementaire onschendbaarheid.||https://nos.nl/artikel/2441725-aanklager-in-argentinie-eist-twaalf-jaar-cel-tegen-oud-president-kirchner
2022-08-23||Overlevingskansen bij kanker stijgen verder, maar niet bij alle soorten|| Het aantal mensen met kanker dat de eerste 5 jaar na de diagnose nog leeft, is gestegen. Dat geldt ook voor het aantal mensen dat de eerste tien jaar in leven blijft, blijkt uit cijfers van de Nederlandse Kankerregistratie, die beheerd wordt door het Integraal Kankercentrum Nederland (IKNL). In de cijfers staat hoe de overlevingskans van kankerpatiënten steeg in de periode van 2011 tot en met 2020 ten opzichte van de tien jaar daarvoor. Tussen 2011 en 2020 bleef 66 procent van de mensen minimaal vijf jaar in leven nadat er kanker was vastgesteld. In de tien jaar daarvoor was dat percentage nog 58. Het aantal mensen dat tien jaar na de diagnose kanker nog leeft, is gestegen van 51 naar 59 procent. Volgens IKNL is de gestegen kans om langer te leven met kanker te danken aan betere diagnoses en behandelingen. Het grotere percentage overlevenden komt voor een deel door een gestegen aantal diagnoses van kankervormen die makkelijker te behandelen zijn. Bij vormen van kanker die een slechte prognose hebben, is minder vooruitgang geboekt. De overlevingskansen daar blijven "zeer laag" volgens het IKNL. Voorbeelden van kankervormen met een slechte prognose zijn slokdarmkanker en longkanker. Bij deze kankersoorten leeft minder dan 30 procent van de patiënten langer dan vijf jaar na de diagnose. Bij alvleesklierkanker is vijf jaar na de diagnose slechts 5 procent van de patiënten nog in leven. Borst-, prostaat- en huidkanker zijn juist vormen waarbij de overlevingskans in de eerste vijf jaar hoog is. Zeker 75 procent van de patiënten blijft die periode in leven. Dat geldt ook voor mensen met bepaalde vormen van lymfeklierkanker. Patiënten met uitzaaiingen van een tumor waarvan de exacte plek in het lichaam niet bekend is hebben slechts 5 procent kans om de eerste vijf jaar te overleven. Bij de behandeling van zo'n tumor is de afgelopen decennia ook weinig vooruitgang geboekt. Dat geldt ook voor blaas- en maagkanker. Het aantal mensen dat vijf jaar in leven bleef na de diagnose is bij deze kankersoorten in de laatste dertig jaar nauwelijks gestegen.||https://nos.nl/artikel/2441724-overlevingskansen-bij-kanker-stijgen-verder-maar-niet-bij-alle-soorten
