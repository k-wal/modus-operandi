2022-08-09||Komend jaar veiling FM-frequenties voor commerciële radiozenders|| De FM-frequenties voor commerciële radiozenders worden komend jaar opnieuw verdeeld in een veiling. Dat heeft minister Adriaansens (Economische Zaken) besloten, nadat de rechter vorige maand had bepaald dat de huidige verdeling van FM-frequenties niet voor nog eens drie jaar verlengd mag worden. Door de veiling moeten commerciële zenders als Qmusic, Veronica en Radio 538 een bod uitbrengen om een nieuwe plek op de FM te krijgen. Voor de landelijke NPO-zenders verandert er niets. Het kabinet en de Tweede Kamer hadden vorig jaar besloten om de FM-frequenties de komende jaren ongewijzigd te laten. Dat gebeurde omdat commerciële zenders door de coronacrisis minder advertentie-inkomsten hadden en daarom meer tijd moesten krijgen om hun financiën op orde te krijgen. Radiozender KINK, die nu niet op de FM zit, vond dat nieuwkomers daardoor geen eerlijke kans kregen en stapte naar de rechter. Die zette een streep door de verlenging van de frequentieverdeling en bepaalde dat de FM-zenders uiterlijk op 1 september volgend jaar opnieuw verdeeld moesten zijn. Minister Adriaansens schrijft nu aan de Tweede Kamer dat de FM-frequenties inderdaad opnieuw verdeeld worden en dat dat via een veiling gebeurt. Ze gaat dit najaar bekendmaken hoe deze veiling eruit gaat zien. Tot 1 september volgend jaar verandert er nog niets. Volgens Adriaansens zijn de advertentie-inkomsten van de commerciële zenders inmiddels flink aangetrokken. Uit onderzoek blijkt dat deze vorig jaar alweer op het niveau lagen van voor de coronacrisis en de verwachting is dat die lijn doorzet.||https://nos.nl/artikel/2439954-komend-jaar-veiling-fm-frequenties-voor-commerciele-radiozenders
2022-08-09||'Besluit Amalia om nu niet bij corps te gaan, gaat in tegen traditie'|| Kroonprinses Amalia heeft besloten om dit collegejaar geen lid te worden van het Amsterdamse studentencorps A.S.C./A.V.S.V. Daarmee breekt ze met een langlopende traditie. Haar vader Willem-Alexander, oma Beatrix en overgrootmoeder Juliana waren allemaal lid van een studentenvereniging, net als veel andere Oranjes. Koninklijk Huis-verslaggever Jozephine Trehy vindt het besluit opvallend. Zij haalt het boek aan dat cabaretier Claudia de Breij vorig jaar over Amalia schreef. Daarin zei de kroonprinses dat ze veel zin had om lid te worden van een studentenvereniging. Dat ze voorlopig afziet van een lidmaatschap is volgens staatsrechtkenner Peter Rehwinkel "heel bijzonder". Volgens Rehwinkel zet de kroonprinses een stap die haar vader, de koning, eigenlijk had willen zetten. Rehwinkel: "Haar vader wilde niet studeren in Leiden en ook geen lid worden van een studentenvereniging. Uiteindelijk heeft hij beide wel gedaan. De kroonprinses gaat studeren in Amsterdam en niet bij een studentenvereniging. Ze doet dus eigenlijk wat haar vader zich had voorgenomen." Ook met haar besluit om in Amsterdam te studeren wijkt Amalia af van wat gebruikelijk is voor troonopvolgers. Meestal studeren ze aan de Universiteit Leiden: de Oranjes zijn er al sinds 1575 aan verbonden. In dat jaar werd de universiteit gesticht. En ook prinses Beatrix was lid van de Vereniging van Vrouwelijke Studenten. Hieronder foto's van die tijd: Beatrix studeerde rechten en sociologie aan de Universiteit Leiden. Dat vakkenpakket breidde ze uit met onder meer staatsrecht en economie. Ze behaalde de titel doctorandus, nadat ze met een 8,5 was geslaagd voor haar doctoraalexamen. Toen Willem-Alexander studeerde, woonde hij in een studentenhuis aan het Rapenburg met drie huisgenoten. Hij studeerde in zes jaar af. De discipline die studeren met zich meebrengt vond Willem-Alexander lastig, gaf hij toe: "Als je er drie keer niet bent, heb je al een 1 voor aanwezigheid en dat cijfer bepaalt je eindcijfer voor 20 of 25 procent." De scriptie van de toenmalige kroonprins, waar hij een 8 voor haalde, ging over de Nederlandse reactie op het standpunt van de Franse generaal De Gaulle over de NAVO. Volgens zijn begeleider, de historicus Henk Wesseling, was Willem-Alexander "wel intelligent, maar geen intellectueel". Foto's van die tijd: Amalia's voorgangers sloten zich wel bij een vereniging aan. Zo was koning Willem-Alexander lid van de Leidse Studenten Vereniging Minerva. Prinses Juliana was lid van de Vereniging van Vrouwelijke Studenten, dat later onderdeel van Minerva werd. Het Amsterdamse studentencorps, waar Amalia lid van wilde worden, raakte recentelijk in opspraak door seksistische uitspraken van leden op een besloten feest. Beelden daarvan lekten uit. Dat Amalia nu afziet van lidmaatschap, laat volgens Rehwinkel zien dat haar "maatschappelijke antenne" goed werkt. Toch kwam de beslissing om niet toe te treden vermoedelijk niet alleen van Amalia, stelt Rehwinkel. Haar ouders waren er volgens hem bij betrokken. "Die rel is van een paar weken geleden. Vrouwen werden tijdens een feestje hoeren en sperma-emmers genoemd. Dat is een omgeving waar een toekomstige koningin van Nederland zich momenteel niet moet willen begeven." Een verkeerde keuze zou op dit moment tot imagoschade kunnen leiden, waar Amalia lang last van kan hebben. Haar vader maakte dat ook mee, stelt Rehwinkel. De studententijd van Willem-Alexander verliep allesbehalve geruisloos. Willem-Alexanders liefdesleven en drinkgedrag werden breed uitgemeten in de roddelbladen. Verder kreeg hij de bijnaam 'Prins Pils', tot zijn eigen ongenoegen. Ook werd er openlijk betwijfeld of hij wel geschikt zou zijn om later koning te worden. Rehwinkel sluit overigens niet uit dat Amalia in de toekomst alsnog toe zal treden tot het corps. Ook Jozephine Trehy denkt dat Amalia later lid zou kunnen worden van de vereniging. "Het enige wat de Rijksvoorlichtingsdienst zegt, is dat de prinses nú geen lid wordt. Dat zou kunnen betekenen dat ze bijvoorbeeld volgend jaar of het jaar erna wel lid wordt, maar voor nu is dat niet duidelijk."||https://nos.nl/artikel/2439952-besluit-amalia-om-nu-niet-bij-corps-te-gaan-gaat-in-tegen-traditie
2022-08-09||Verdachte aangehouden voor moord op vier moslimmannen in VS|| De politie in de Amerikaanse stad Albuquerque heeft een verdachte aangehouden in verband met een reeks moorden op moslimmannen in New Mexico. De man van 51 uit Afghanistan is aangeklaagd voor twee moorden en wordt gezien als verdachte in twee andere. De politie van de staat maakte via Twitter bekend dat het gaat om de bestuurder van een voertuig dat vermoedelijk bij de moorden werd gebruikt. Hij werd in die auto aangehouden. Bij een huiszoeking vond de politie daarna meerdere vuurwapens. Over het motief voor de moorden wilde de politie nog niet veel kwijt, omdat daar nog onderzoek naar wordt gedaan. Eerder zei de politie dat het nog te vroeg is om van een hate crime te spreken. Een plaatselijke religieuze leider zei van agenten te hebben gehoord dat de soennitische verdachte boos was dat zijn dochter met een sjiiet was getrouwd. De politiewoordvoerder wilde dat niet bevestigen.  De verdachte kwam volgens de politie ergens in de afgelopen paar jaar naar de VS. Hij was al bij de politie bekend vanwege andere vergrijpen, zoals huiselijk geweld. Afgelopen week werden er drie Pakistaans-Amerikaanse mannen vermoord in New Mexico. De slachtoffers waren 25, 27 en 41 jaar oud en kwamen uit Pakistan. Doordat op de plaatsen delict soortgelijke kogelhulzen werden gevonden, ontdekten agenten dat de zaken met elkaar verband hielden. Ook bleek er een relatie met een vierde moord afgelopen november. Toen werd een 62-jarige moslim uit Afghanistan gedood. De zaken brachten veel teweeg in de moslimgemeenschap in New Mexico, sommige inwoners ontvluchtten de staat of bewapenden zich na het geweld. President Biden twitterde echter dat "er in de VS geen plaats is voor deze hatelijke aanvallen". Hij zei boos en verdrietig te zijn over de moorden.||https://nos.nl/artikel/2439951-verdachte-aangehouden-voor-moord-op-vier-moslimmannen-in-vs
2022-08-09||Familie wil comateuze voetballer Van Iperen uit Moldavië halen|| De familie van de Nederlandse profvoetballer Donny van Iperen slaagt er tot nu toe niet in hem naar Nederland te halen. De oud-speler van Telstar en Go Ahead Eagles, die tegenwoordig voor de Moldavische club FC Zimbru speelt, raakte zaterdag zwaar gewond bij een botsing met de doelman van de tegenstander. Van Iperen raakte op het veld buiten bewustzijn, kreeg minutenlang een behandeling op het veld en werd daarna met spoed overgebracht naar het ziekenhuis in Chisinau. Daar vocht de 27-jarige verdediger volgens teamartsen even voor zijn leven tot hij later op de avond weer buiten levensgevaar verkeerde. Twee dagen later was er toch weer slecht nieuws. "Artsen vertelden zondag dat zijn gezondheid verbeteringen vertoonde", vertelt FC Zimbru-directeur Sergiu Topor van FC Zimbru in een verklaring op sociale media. "Dat gaf ons hoop, maar helaas is de situatie sindsdien niet verbeterd. De toestand van Donny is nog steeds slecht." Familieleden van Van Iperen zijn naar Moldavië gereisd. Tegen NH Nieuws zegt Van Iperens broer Joey dat ze hem naar ons land willen halen. "We zijn blij met de mensen in dit ziekenhuis in Moldavië, maar het niveau van de zorg in Nederland is hoger."  Hoewel er al een zorgvliegtuig was geregeld, heeft de familie nog geen ziekenhuis gevonden waar hij kan worden opgenomen. Hoewel FC Zimbru gezegd heeft ook de kosten van een behandeling in Nederland te willen dekken, is het probleem dat Van Iperen zich als burger in Moldavië heeft ingeschreven en geen Nederlandse zorgverzekering heeft.  "We hebben veel ziekenhuizen gebeld, maar die konden niets voor ons doen", vertelt Joey. "Niemand daar weet waar we heen kunnen." Contact met de Nederlandse autoriteiten mocht tot nu toe niet baten. De familie hoopt dat spelersvakbond VVCS en de internationale vakbond FIFpro soelaas kunnen bieden. "Ik wil gewoon het beste voor mijn broertje." Joey bedankt verder iedereen die met zijn broer meeleeft. "We hopen dat dit Donny kracht geeft om weer wakker te worden", zegt hij. "Donny is een vechter." FC Zimbru maakte bekend dat het de opbrengst van de kaartverkoop van de wedstrijd van komende zaterdag ter beschikking stelt voor het herstel van hun speler. Van Iperen speelde in de jeugdopleiding van AZ en SC Cambuur. Als prof speelde hij 78 wedstrijden voor Telstar en zeven wedstrijden voor Go Ahead Eagles. Na twee jaar bij het Griekse AE Karaiskakis verkaste hij dit seizoen naar Moldavië,||https://nos.nl/artikel/2439949-familie-wil-comateuze-voetballer-van-iperen-uit-moldavie-halen
2022-08-09||Droogte houdt aan: hoe droog is het en wat merk je daarvan?|| Het is al lange tijd warm en droog in Nederland. Vandaag werd bekend dat de wateraanvoer in de Nederlandse rivieren weer verder is gedaald. De aanvoer van de Rijn bij Lobith is afgenomen tot 780 kubieke meter per seconde en zal nog verder dalen naar 750 kuub, wat volgens Rijkswaterstaat "uitzonderlijk laag" is voor de zomerperiode. Waar is het neerslagtekort het grootst en is er nog wel genoeg drinkwater? Vijf vragen en antwoorden over de droogte. In de zomer heeft Nederland vaker te maken met droge periodes, doordat er dan meer water verdampt dan dat er neerslag valt. Maar momenteel staat 2022 volgens het KNMI wel in de top-5 van droogste jaren sinds het begin van de metingen in 1901. Het weerinstituut baseert zich op het zogeheten neerslagtekort: het verschil tussen verdamping en neerslag. Ook de lagere hoeveelheid aangevoerd water in de Rijn en Maas speelt mee. Het neerslagtekort schommelt deze maand tot nu toe gemiddeld tussen ongeveer 220 en 245 millimeter, terwijl zo'n 120 millimeter normaal is voor begin augustus. Alleen in 2018 en 1976 was het tekort in deze maand nog hoger, is te zien in deze grafiek: Ook de komende periode wordt geen regen verwacht en de huidige droogte houdt voorlopig dus nog wel even aan. Deze week staan ons opnieuw hoge temperaturen te wachten: in grote delen van het land kan het meer dan 30 graden worden. In Zeeland, Zuid-Limburg en Oost-Gelderland is het neerslagtekort op dit moment het grootst. Vooral het westen van Zeeland moet het ontgelden: daar is het neerslagtekort opgelopen tot meer dan 300 millimeter. Volgens waterschap Scheldestromen is het aan de Zeeuwse kust momenteel droger dan in recordjaar 1976. Zeeland is nu de droogste provincie van Nederland. Het waterschap en de boeren maken gebruik van nieuwe manieren om de droogte het hoofd te bieden:  Het Zeeuwse waterschap gebruikt sinds vorige week gezuiverd rioolwater om de sloten in de provincie aan te vullen. Daarmee probeert het waterschap schade door de droogte zo veel mogelijk te voorkomen, zoals inklinking van de veenlagen in de bodem. Normaal wordt het gezuiverde rioolwater afgevoerd naar zee, maar nu verspreidt het zich dus langzaam over de omgeving. Sinds vorige week geldt in Nederland een feitelijk watertekort: de vraag naar water is groter dan wat er binnenkomt in de vorm van regen of via de rivieren. Tot nu toe merken vooral mensen in de scheepvaart en landbouw dat er een tekort is. In sommige gebieden geldt bijvoorbeeld een sproeiverbod en sommige sluizen worden minder vaak gebruikt. Verder roept de overheid iedereen op om zuinig te zijn met kraanwater. Minister Harbers van Infrastructuur en Waterstaat vroeg burgers vorige week om goed na te denken of het echt nodig is om hun auto te wassen of hun opblaaszwembadje helemaal te vullen. Een week geleden benadrukten waterbedrijven, die een wettelijke leveringsplicht hebben, dat de drinkwatervoorziening vooralsnog niet in gevaar komt door de droogte. Die situatie is ongewijzigd, zegt een woordvoerder van Vitens, het grootste drinkwaterbedrijf van Nederland. Ook Brabant Water ziet geen verschil met vorige week. Wel blijft Vitens, dat water levert in onder andere Friesland, Gelderland, Overijssel, Utrecht en Flevoland, mensen oproepen om extra spaarzaam te zijn met water. "We zien dat die bewustwordingscampagne aanslaat", zegt een woordvoerder. "Het leeft echt onder de mensen." Ook andere waterbedrijven blijven klanten aansporen om hun watergebruik te spreiden en zuiniger met water om te gaan. "Maar er is geen reden tot zorg", zegt een woordvoerder van Brabant Water. Een lagere waterdruk, minder water of een dunner straaltje uit de kraan: dat soort zaken is vooralsnog niet aan de orde. Langs rivieren en in de natuur zijn de gevolgen van de droogte goed te zien. Zo zijn delen van rivieren, beken en poelen drooggevallen en kunnen bomen op hogere zandgronden niet meer met hun wortels bij het grondwater. Gevreesd wordt dat de aanhoudende droogte onomkeerbare gevolgen heeft voor de natuur in Nederland, bijvoorbeeld in de vorm van verzilting in de kustgebieden of bodemdaling in veen- en kleigebieden. Verder waarschuwen waterbeheerders voor blauwalgen in natuurwater, bacteriën die welig tieren bij een combinatie van hoge temperaturen, veel zonlicht en een laag waterpeil. Bioloog Arnold van Vliet en boswachter Joris Hellevoort vertellen dat de droogte op grote schaal sterfte veroorzaakt in onder meer heide en bosgebieden: Tot slot verhoogt de aanhoudende droogte het risico op natuurbranden. Inmiddels geldt voor heel Nederland het natuurbrandrisico fase 2, wat betekent dat hulpdiensten, terreineigenaren en natuurbeheerders extra alert zijn op brand.||https://nos.nl/artikel/2439946-droogte-houdt-aan-hoe-droog-is-het-en-wat-merk-je-daarvan
2022-08-09||Rijk wil zelf bestemming voor azc kunnen aanwijzen als gemeenten dat weigeren|| Als gemeenten blijven weigeren een pand als asielzoekerscentrum aan te merken, wil het kabinet dat kunnen doen. Dat schrijven staatssecretaris Eric van der Burg (Asiel) en minister Hugo de Jonge (Volkshuisvesting en Ruimtelijke Ordening) aan de Tweede Kamer. Het gaat om locaties die al eigendom zijn van de Rijksoverheid. Het kabinet wil de maatregel in eerste instantie gebruiken voor twee nieuwe opvanglocaties die samen duizend opvangplekken hebben. Het is niet duidelijk waar deze moeten komen. Als een locatie geschikt is voor een asielzoekerscentrum maar niet de juiste bestemming heeft, moet de gemeente dat nu nog zelf aanpassen. Maar dat gebeurt volgens het kabinet te weinig. Het kabinet wil daarom dat het Rijk voortaan zo'n vergunning kan regelen. Het Centraal Orgaan opvang asielzoekers (COA) kan het gebouw dan kopen en geschikt kan maken voor de opvang van asielzoekers. De bewindslieden zeggen dat het kabinet en COA nu afhankelijk zijn van de "bereidwilligheid van gemeenten", als het gaat om het openen van nieuwe opvanglocaties voor asielzoekers. Als gemeenten weigeren de bestemming aan te passen, kan het kabinet nu niets doen, schrijven Van der Burg en De Jonge. Tegelijkertijd concluderen zij dat er sprake is van een "stevige crisis" in de asielopvang en dat er iets moet gebeuren om te voorkomen dat nog meer asielzoekers de komende tijd bij aanmeldcentrum Ter Apel buiten moeten slapen. In de hoop sneller aan de beurt te komen kiezen sommige asielzoekers ervoor om buiten het centrum in Ter Apel te blijven slapen: Daarnaast moet in het wetvoorstel worden verankerd dat gemeenten een "wettelijke opvangtaak" krijgen. "Ook wanneer lokaal bestuurlijk draagvlak ontbreekt", schrijven Van der Burg en De Jonge. Volgens de bewindslieden zijn er momenteel dus twee locaties in beeld waar samen zo'n duizend asielzoekers opgevangen kunnen worden. Daarover wordt al overlegd met de desbetreffende gemeenten, maar dat gaat volgens het kabinet niet snel genoeg. "Het kabinet is echter van mening dat, gezien de tijdsdruk en de hoogst precaire situatie, van uitstel of afstel ditmaal geen sprake kan zijn", schrijven Van der Burg en De Jonge. Het kabinet kijkt daarnaast ook naar andere panden van het Rijk die mogelijk in aanmerking komen. Ook zijn twee cruisesschepen aangekocht waarop ongeveer duizend asielzoekers opgevangen kunnen worden. In september moet het eerste schip in gebruik worden genomen. Een woordvoerder van staatssecretaris Van der Burg benadrukt dat deze stap losstaat van nieuwe wetgeving die is aangekondigd, waardoor het kabinet gemeenten kan dwingen om opvanglocaties te openen. Ook gaat het om een beperkt aantal locaties, zegt de woordvoerder. Waarom het totale chaos is in Ter Apel: ||https://nos.nl/collectie/13898/artikel/2439945-rijk-wil-zelf-bestemming-voor-azc-kunnen-aanwijzen-als-gemeenten-dat-weigeren
2022-08-09||Geen sprake van misdrijf bij dode vrouw onder viaduct Haaksbergen|| Er was geen sprake van een misdrijf bij het incident onder een viaduct op de N18 bij Haaksbergen, waarbij vorige week een 62-jarige vrouw omkwam en een 36-jarige vrouw gewond raakte. Volgens het Openbaar Ministerie gaat het om zelfdoding en een poging tot zelfdoding. De twee vrouwen werden in de nacht van zondag 31 juli op maandag 1 augustus gevonden onder een viaduct. Het zou gaan om een moeder en dochter die samen uit het leven wilden stappen, meldt RTV Oost. De moeder overleefde het niet, de dochter werd zwaargewond naar het ziekenhuis gebracht. Het Openbaar Ministerie laat weten dat het strafrechtelijk onderzoek is afgerond. De 36-jarige dochter die na het incident werd aangehouden, is ook geen verdachte meer.||https://nos.nl/artikel/2439943-geen-sprake-van-misdrijf-bij-dode-vrouw-onder-viaduct-haaksbergen
2022-08-09||Kosovo staat heel augustus in het teken van trouwen|| Gestaag groeit de eindeloze stoet auto's voor de Kroatisch-Servische grenspost. De wachttijd is inmiddels twee uur en de hitte is ondraaglijk. Bijna alle auto's hebben Zwitserse, Duitse, Oostenrijkse, Belgische of Nederlandse nummerplaten. Om de tijd te doden wandelen vrouwen en kinderen in de berm mee met de trage karavaan. De voertaal is Albanees en er wordt gelachen en samen gedronken uit flessen met lauw water. "We moeten nog twee landen doorkruisen: Servië en Noord-Macedonië", verzucht de Zwitserse chauffeur naast me door zijn geopende raampje. "Maar dan zijn we weer thuis bij de familie in Kosovo!" Dit is het wonderlijke tafereel dat zich ieder jaar in de eerste week van augustus afspeelt op de snelwegen van de Balkan. Tienduizenden Kosovo-Albanezen, wonend en werkend in West-Europa, reizen dan af naar hun vaderland waar de hele maand augustus in het teken staat van bruiloften: die van henzelf, of die van familieleden. Voor het kleine Balkanland Kosovo, waar ruim twintig jaar geleden nog een oorlog woedde, is het bruiloftsseizoen behalve een flinke inkomstenbron ook een grote reünie van gebroken families. Want de Kosovaren in Kosovo zélf kunnen geen kant op: die mogen zonder visum namelijk niet vrij reizen naar Europa. "Eerste stop, zodra we in Kosovo zijn, is een modezaak in Ferizaj", zegt een Nederlandse die met haar Kosovaarse man op weg is. "We hebben vijf bruiloften van familieleden van mijn man voor de boeg. Ik moet nog shoppen, want je wordt geacht er spectaculair uit te zien." Eenmaal in Kosovo doemen in de berm protserige gebouwen op. Het zijn de trouwzalen van bruiloftsketen Eleganti, een soort wedding drive thru's waar jonge bruidsparen met gehuurde vip-limousines worden afgeleverd. En overal op straat klinkt de tetterende shota, de muziek die de bruiloftsdans begeleidt. Hoofdstad Pristina verandert in augustus in een heksenketel en de inwoners nemen het voor lief, want het bruiloftsseizoen garandeert voor veel horecaondernemers een omzet waar ze een jaar van kunnen leven. In zijn werkkamer in Pristina moet Kosovo's premier Albin Kurti even nadenken. Naar hoeveel bruiloften moet hij deze maand? "Het zijn er veel, ik ben de tel kwijt, ik kan er maar een paar bezoeken, want ik heb het druk." Natuurlijk is hij blij met de inkomsten die het bezoek van de diaspora (de Kosovaren die leven buiten Kosovo) oplevert. Maar, zegt Kurti, het is tegelijk een "schandaal" hoe Europa van zijn land een soort getto heeft gemaakt. Nog altijd erkennen vijf landen in de Europese Unie Kosovo niet als soeverein land en nog altijd mogen Kosovaren niet zonder visum reizen naar de EU. De deur voor Kosovo, dat op termijn wil toetreden tot de EU, blijft op slot. "Het is oneerlijk", zegt Kurti. "We voldoen inmiddels aan alle criteria om die visumplicht op te heffen. Het wordt hoog tijd dat de buitenwereld respect toont voor de goede dingen die we in Kosovo hebben bereikt, zoals het verbeteren van de rechtsstaat en onze strijd tegen corruptie." Intussen maken de Kosovaren in dat 'getto', zoals Kurti het omschrijft, er maar het beste van. Zoals 'bruiloftsmakelaar' Shemsije Dërmaku. Met haar bureau Grand Décor staat ze in Kosovo bekend als organisator van de extravagantste bruiloften. Een zo'n bruiloft is die van een Zwitsers-Kosovaars stel, waarbij kosten noch moeite worden gespaard: "Ik verzorg alles, van de locatie en de bloemen tot en met de kleding en de muziek." Haar beste klanten zijn de Zwitserse Kosovaren. "Die zijn het rijkst." Die avond heeft Dërmaku de regie over het feest van Elton en Majlinda die vanuit Zwitserland naar Kosovo zijn gereisd om hun huwelijk te vieren met hun Kosovaarse familieleden. Trouwpaleis Golden Imperial, hun locatie, zit stampvol als na het eerste gerecht de shota-band binnenkomt. De muzikanten produceren een orkaan van trommelgeluid en tot middernacht is er niemand meer die zichzelf verstaanbaar kan maken. Dërmaku kijkt tevreden toe. "Praten komt later wel weer. Op een Kosovaarse bruiloft moet je dansen tot je erbij neervalt."||https://nos.nl/artikel/2439940-kosovo-staat-heel-augustus-in-het-teken-van-trouwen
2022-08-09||Twee doden in Zoetermeer en slachtoffer ongeluk Lekkerkerk waren gezin|| De twee doden die zaterdag in een huis in Zoetermeer zijn gevonden, vormden een gezin met een man die dezelfde dag om het leven kwam bij een aanrijding in Lekkerkerk. Dat meldt de politie. Het gaat om een 34-jarige man en een 70-jarige vrouw, die de zoon en echtgenote waren van de man in Lekkerkerk. De 72-jarige man kwam om het leven bij een frontale aanrijding op de N210. Naar aanleiding van het ongeluk ging de politie bij zijn huis in Zoetermeer langs. Daar werden de lichamen van zijn echtgenote en zoon gevonden, meldt Omroep West. Wat er in de woning is gebeurd, is nog niet duidelijk. De politie doet verder onderzoek. "Waarschijnlijk ligt er een incident binnen de relationele sfeer ten grondslag aan het incident waarbij deze twee slachtoffers zijn te betreuren", meldde de politie eerder al.||https://nos.nl/artikel/2439937-twee-doden-in-zoetermeer-en-slachtoffer-ongeluk-lekkerkerk-waren-gezin
2022-08-09||Nederlandse verdachte (25) verdrinking Gent blijft langer vast|| Een 25-jarige man uit Goes die verdacht wordt van betrokkenheid bij de verdrinking van een man in Gent blijft een maand langer vastzitten wegens zogeheten schuldig verzuim. Dat heeft de raadkamer in Gent vandaag beslist. Van schuldig verzuim is in het Belgische strafrecht sprake wanneer iemand geen hulp verleent aan een persoon die in groot gevaar verkeert. Op zondag 17 juli werd het 53-jarige slachtoffer tijdens de Gentse Feesten in het water gegooid. De man kon niet zwemmen en verdronk. Een dag later werd een 23-jarige man uit Goes in Nederland aangehouden voor betrokkenheid bij zijn dood. De volgende dag meldde de 25-jarige man zich bij de Nederlandse politie en hij werd overgeleverd aan België, waar hij een verklaring aflegde. Ook hij werd verdacht van betrokkenheid bij de dood van de Belgische man. Beide mannen werden in eerste instantie verdacht van het jonassen en in de stadsvaart gooien van de 53-jarige man. De Belgische onderzoeksrechter besliste eerder al dat de 25-jarige Nederlander niet meer werd verdacht van doodslag, maar van schuldig verzuim. Uit camerabeelden zou namelijk blijken dat de 25-jarige man de Belg niet over de reling gooide, meldt Omroep Zeeland. Zijn advocaat had vandaag voor vrijspraak gepleit, maar de Belgische rechter gaat daar dus niet in mee. Voor schuldig verzuim kun je in België maximaal twee jaar gevangenisstraf krijgen. De tweede verdachte, de 23-jarige Nederlander, wordt nog wel verdacht van doodslag. Hij zit nog vast in Nederland en wil niet overgeleverd worden aan België.||https://nos.nl/artikel/2439936-nederlandse-verdachte-25-verdrinking-gent-blijft-langer-vast
2022-08-09||Amerikaanse actrice Anne Heche ligt in coma na auto-ongeluk|| De Amerikaanse actrice Anne Heche ligt met ernstige brandwonden in een coma in het ziekenhuis, nadat ze vrijdag met haar auto een huis in Los Angeles binnenreed. Eerder werd bericht dat ze in een stabiele toestand verkeerde, maar Heche's woordvoerder zegt tegen de Los Angeles Times dat haar toestand kritiek is. De actrice werd na het ongeluk door de brandweer uit haar auto gesleept. Volgens de woordvoerder verloor ze niet lang daarna het bewustzijn. Sindsdien ligt ze in coma. Ook heeft de actrice ernstig longletsel opgelopen, waardoor ze beademing nodig heeft. Anne Heche werd in de jaren 80 bekend door haar rol in de soapserie Another World. Later speelde ze ook in films als Six Days Seven Nights, Donnie Brasco en Volcano. Ook als voormalig partner van talkshowpresentatrice Ellen DeGeneres kreeg de actrice veel media-aandacht. Op bewakingsbeelden, gepubliceerd door de Amerikaanse entertainmentsite TMZ, is te zien hoe Heche voor de crash te hard door de straten van een buitenwijk in Los Angeles rijdt. Niet lang daarna reed ze het huis binnen. Haar auto vatte vlam en al snel stond het hele huis in lichterlaaie. Het heeft 59 brandweerlieden een uur gekost om het vuur te blussen. De bewoonster heeft de brand overleefd. Een deel van het huis is volledig afgebrand: De Amerikaanse politie doet momenteel onderzoek naar de gebeurtenissen. Zolang dat duurt, willen ze geen reactie geven op geruchten over het ongeluk.||https://nos.nl/artikel/2439930-amerikaanse-actrice-anne-heche-ligt-in-coma-na-auto-ongeluk
2022-08-09||Explosies op militair vliegveld van Russen op de Krim|| Op een militair vliegveld op het door Rusland geannexeerde schiereiland de Krim zijn vanmiddag meerdere explosies geweest. Daarbij viel een dode en raakten vijf mensen gewond, meldden de lokale Russische autoriteiten. Onder de gewonden is ook een kind. De hulpdiensten rukten massaal uit, aldus de Russische gouverneur van de regio. Het gebied rondom het vliegveld werd binnen een straal van vijf kilometer afgezet. Het militaire vliegveld ligt in Novofedorivka, vlak bij de Zwarte Zee. Een ooggetuige verklaarde tegen persbureau Reuters dat rond 15.30 uur (lokale tijd) zeker twaalf explosies te horen waren. Een half uur later volgde nog een hardere ontploffing. In de nabijgelegen stad Saki gingen de sirenes af. Meerdere ooggetuigen filmden de explosies: Volgens het Russische ministerie van Defensie vonden de ontploffingen plaats in depots. Het ministerie stelt dat er vliegtuigmunitie afging en stelt nadrukkelijk dat het niet ging om een aanval. Maar een hooggeplaatste anonieme bron binnen het Oekraïense leger zegt dat de Oekraïense strijdkrachten achter de aanval zitten. "Dit was een luchtmachtbasis vanwaar vliegtuigen regelmatig opstegen om aanvallen op onze troepen uit te voeren in het zuiden", zegt de bron tegen The New York Times. De ingewijde zegt dat een wapen van Oekraïense makelij werd gebruikt. Op Oekraïense sociale media wordt ook volop gespeculeerd dat het gaat om een Oekraïense aanval met langeafstandsraketten. Het Oekraïense ministerie van Defensie liet vanavond een verklaring uitgaan. Het departement zei dat de oorzaak van de brand niet vastgesteld kon worden en haalde op sarcastische wijze aan wat een rookverbod precies inhoudt. Het Oekraïense schiereiland werd in 2014 door Rusland geannexeerd. Sinds het uitbreken van de oorlog in februari zijn er nog geen aanvallen op de Krim geweest. Als Oekraïne Russische troepen op de Krim zou hebben aangevallen, zou dat opnieuw een escalatie betekenen. Moskou dreigde eerder dat een Oekraïense aanval op de Krim tot een "hevige vergelding" zou leiden.||https://nos.nl/artikel/2439929-explosies-op-militair-vliegveld-van-russen-op-de-krim
2022-08-09||Grote duinbrand bij Brouwersdam onder controle|| In de buurt van de Brouwersdam bij Ouddorp heeft een grote duinbrand gewoed. Het vuur is inmiddels onder controle. De brandweer is momenteel bezig om de laatste brandende resten te blussen en verwacht hier nog de hele nacht mee bezig te zijn. De brand brak rond 16.00 uur uit. Er raakte niemand gewond. Hoe de brand is ontstaan is niet bekend. "De brand is in een natuurgebied. Het is nu gortdroog, dus de kans dat er dan brand uitbreekt is groot", zei een woordvoerder van de brandweer eerder vandaag. Volgens de veiligheidsregio zijn er geen aanwijzingen voor brandstichting. Er zijn geen gewonden gevallen. Dronebeelden van de brand:  Vanwege de brand werd een deel van een nabijgelegen vakantiepark korte tijd ontruimd. Ongeveer 300 mensen werden geëvacueerd. Zij werden opgevangen in het centrale gedeelte van het vakantiepark. Omdat de vakantiewoningen niet langer gevaar lopen, mochten de geëvacueerden weer terug, aldus de brandweer. Vanwege de brand was de N57 tussen Port Zélande en Ouddorp enige tijd dicht, meldt de ANWB. De weg is inmiddels weer vrijgegeven. Een blushelikopter van defensie heeft geholpen bij het blussen van de brand. De inzet van de helikopter was succesvol, aldus de veiligheidsregio. Daarna werd het blussen van de brand voortgezet door brandweereenheden uit Twente die gespecialiseerd zijn in het bestrijden van natuurbranden. Volgens de brandweer was het ook lastig om aan bluswater te komen. Bij de bestrijding van de brand speelde ook de stevige wind de brandweer parten. Het vuur werd daardoor snel aangewakkerd en verspreidde zich in de richting van Museum R.T.M., waar oude tramwagons te zien zijn, meldt de regionale omroep Rijnmond. De brandweer spoot een tijdlang water vanaf een loods van R.T.M. om te voorkomen dat het vuur het museum zou bereiken. Dat lukte.||https://nos.nl/artikel/2439926-grote-duinbrand-bij-brouwersdam-onder-controle
2022-08-09||Rusland heeft dringend militairen nodig, 'vrijwillige mobilisatie' in volle gang|| "Word een levende legende!" Met die slogan is de paramilitaire Russische Wagner Group op zoek naar jonge mannen die willen vechten in Oekraïne. Ook het Russische leger zoekt via propaganda en overal opduikende wervingskantoren naar nieuwe militairen. Want zolang een algehele mobilisatie in Rusland uitblijft, zullen de strijdkrachten via "vrijwillige mobilisatie" op zoek moeten naar nieuwe manschappen. Het Russische leger is geen populaire werkgever, vertelt Wabke Waaijer, als slavist verbonden aan kennisplatform Raam op Rusland: "Veel jongens die in dienst moeten proberen daaraan te ontkomen. Dat heeft te maken met de gezagsverhoudingen in het Russische leger. Zo zijn er harde ontgroeningen en worden soldaten nog weleens gepest door hun meerderen. Daar is de laatste jaren wel wat in verbeterd, net als in omstandigheden en voeding. Maar populair is het leger nog altijd niet." Omdat voor de oorlog in Oekraïne nieuwe soldaten nodig zijn, richt nu zowel het Russische leger als de Wagner Group zich vooral op arme mannen uit afgelegen gebieden als de Oeral en Boerjatië. Van de 'speciale militaire operatie', zoals de oorlog tegen Oekraïne in Rusland moet worden genoemd, weten ze vaak niet meer dan wat de staatstelevisie hen daarvan laat zien. Dat zijn propagandabeelden vol heldhaftige militairen, waar sommige mannen graag bij zouden horen. Wie zich aansluit bij het Russische leger of de Wagner Group krijgt daar bovendien een goed salaris voor. Een halfjaar dienen in het leger, of een dienstverband bij de Wagner Group, kan omgerekend wel 5000 euro per maand opleveren. Daar komen dan nog zaken bij als een bonus voor elke dag vechten en een goede uitkering voor nabestaanden als een militair om het leven komt. Dit is al snel aantrekkelijk voor wie normaal gesproken 500 à 1000 euro per maand verdient. Volgens de onafhankelijke krant The Moscow Times hoopt Rusland met deze combinatie van propaganda, een korte training en een goed salaris tot wel 34.000 nieuwe militairen aan te trekken. Inmiddels zouden er al veertig van dit soort "vrijwillige eenheden" zijn, afkomstig uit het hele land. Of dat militair wat gaat opleveren is volgens Han Bouwmeester, kolonel en universitair hoofddocent aan de Nederlandse Defensie Academie, nog maar de vraag: "Deze jongens worden zonder veel kennis naar het front gestuurd. Ze zullen weten hoe ze moeten schieten en hoe je een patrouille loopt. Maar uitgebreide training ontbreekt. Vergelijk het met rijles: op het moment dat je je theorie-examen gehaald hebt ben je nog geen ervaren chauffeur." In het Russische leger geldt dat kwantiteit óók een kwaliteit is. "Wie veel manschappen heeft kan daar de tegenstander mee imponeren. Maar als een deel van die manschappen door een gebrek aan opleiding geen goede militairen zijn, heb je er in de strijd niets aan." Daarnaast wijst Bouwmeester nog op iets anders: het persoonlijke risico voor de mannen die naar het front gaan: "Ze zijn totaal niet voorbereid op de verschrikkingen van oorlog en kennen alleen de heldenverhalen uit de staatspropaganda. Maar wat doen de constante druk en dreiging van oorlog met ze? In het Russische leger is voor mentale problemen die militairen oplopen op het slagveld geen aandacht. Terwijl er een kans bestaat dat juist deze slecht opgeleide jongens op een dag met psychische klachten terugkeren naar huis."||https://nos.nl/artikel/2439925-rusland-heeft-dringend-militairen-nodig-vrijwillige-mobilisatie-in-volle-gang
2022-08-09||Waterstanden dalen verder, vooral scheepvaart, landbouw en natuur de dupe|| De wateraanvoer in de Nederlandse rivieren is verder gedaald. De aanvoer van de Rijn bij Lobith is afgenomen tot 780 kubieke meter per seconde en zal nog verder dalen naar 750 kuub, wat volgens Rijkswaterstaat "uitzonderlijk laag" is voor de zomerperiode. Ook de aanvoer via de Maas is afgelopen week gedaald en zal nog verder afnemen. Dat staat in de meest recente versie van de Droogtemonitor van Rijkswaterstaat. Tegelijkertijd is het neerslagtekort opgelopen doordat er meer water verdampt dan er neerslag valt. Het niveau van 2018 - toen Nederland een extreem droge zomer kende - is nog niet bereikt. Maar als regen uitblijft en de warmte doorzet, wordt dat niveau gehaald. In steeds meer gebieden is het inmiddels lastig om aan de vraag naar water te voldoen. Met name de scheepvaart, landbouw en natuur lijden onder het watertekort. Zo ondervindt de scheepvaart bijvoorbeeld hinder door langere wachttijden bij sluizen. Daarnaast kunnen schepen minder vervoeren.  Ook de natuur voelt de effecten van de droogte en terreinbeheerders maken zich dan ook zorgen over de komende weken. Een aantal bossen staat er al slecht voor en heidevelden verdorren snel. Op veel plekken zijn beken, vennen en poelen bovendien drooggevallen, wat weer negatieve gevolgen heeft voor waterdieren, zoals vissen en salamanders. Bioloog Arnold van Vliet en boswachter Joris Hellevoort zijn bang voor onherstelbare schade aan de natuur: De waterschappen en Rijkswaterstaat hebben op veel plaatsen extra maatregelen genomen om water vast te houden. Zo zijn er op meerdere plekken pompinstallaties geplaatst om water aan te voeren. Die pompinstallaties moeten ook problemen met de waterkwaliteit voorkomen. Door de warmte neemt de kwaliteit van het water op veel plekken af, met als gevolg blauwalg in het water of vissterfte. Met name in het oosten en zuiden zijn de grondwaterstanden erg laag. De drinkwatervoorziening komt vooralsnog niet in de problemen. Desondanks blijven drinkwaterbedrijven gebruikers oproepen om zuinig om te gaan met water en de auto bijvoorbeeld niet te wassen. In Zeeland laat waterschap Scheldestromen gezuiverd rioolwater de sloten inlopen, om te voorkomen dat de bodem daalt door de droogte:  Dat het waterpeil van de Rijn naar een uitzonderlijk laag niveau zou dalen, werd begin deze maand overigens al voorzien. Verwacht werd dat de aanvoer van de rivier bij Lobith, waar de Rijn Nederland binnenstroomt, onder de 800 kubieke meter per seconde zou zakken. Zo'n stand kwam de afgelopen 100 jaar maar twee keer eerder voor. Sinds vorige week woensdag kampt Nederland officieel met een feitelijk watertekort. Morgen komt het Managementteam Watertekorten samen om te bespreken of er nieuwe maatregelen nodig zijn.||https://nos.nl/artikel/2439921-waterstanden-dalen-verder-vooral-scheepvaart-landbouw-en-natuur-de-dupe
2022-08-09||Japanse modeontwerper Miyake (84) overleden: 'Zijn ontwerpen waren bijna schilderijen'|| De Japanse modeontwerper Issey Miyake is op 84-jarige leeftijd overleden. De designer was bekend door zijn geplooide ontwerpen en zijn luchtje L'Eau d'Issey. Een ander beroemd ontwerp van Miyakes hand was de zwarte coltrui gedragen door Steve Jobs, een vriend van hem.  In de jaren 70 was hij een van de eerste Aziatische ontwerpers die wisten door te breken in de modewereld, die destijds werd gedomineerd door Europeanen. Zijn ontwerpen vielen op door het gebruik van zowel oude Japanse technieken als vernieuwende industriële methodes. Miyake werd in 1938 geboren in de Japanse stad Hiroshima. Hij was zeven jaar oud toen de stad in 1945 werd getroffen door een Amerikaanse atoombom. Zijn moeder overleed drie jaar later aan de gevolgen van radioactieve straling. Na een studie vormgeving in Tokio verhuisde Miyake naar Parijs, waar hij samenwerkte met grote namen in de modewereld als Hubert de Givenchy en Guy Laroche. In 1970 keerde de ontwerper terug naar Tokio om zijn eigen studio te openen. In 1973 presenteerde hij zijn eerste eigen collectie tijdens Paris Fashion Week. Hier trok hij de aandacht met verfijnde kledingstukken gemaakt met Japanse technieken. Yeliz Çiçek, hoofdredacteur van Vogue Nederland, zegt dat Miyake naar Japanse dorpen afreisde om deze technieken te leren van traditionele ontwerpers. "Hij wist als geen ander hoe je geliefde kledingstukken als de kimono op de juiste manier moest maken en bracht traditionele technieken als de plissé naar de catwalk." De invloed van zijn werk reikte volgens Çiçek verder dan de modewereld. "Hij heeft prachtige tradities op de kaart gezet en hele generaties in Azië geïnspireerd om de mode-, kunst- en designwereld in te gaan." Ditzelfde oog voor detail en vakmanschap leidde tot Miyakes meest revolutionaire werk. In 1991 presenteerde hij zijn eerste collectie Pleats Please, bestaande uit geplooide ontwerpen. Bekijk enkele van zijn kenmerkende geplooide ontwerpen: Na jaren van experimenteren had de designer een nieuwe techniek ontwikkeld om stof permanent te plooien, door de stof in een hittepers om vellen papier te wikkelen. De plooien blijven zelfs zitten als de kledingstukken worden gewassen. "Hij heeft heel lang gestudeerd tot hij de golfbewegingen precies goed kon krijgen", zegt Nederlandse modeontwerper Sepehr Maghsoudi. "Het eindresultaat is bijna een schilderij dat voor je ogen lijkt te bewegen." Later in de jaren 90 debuteerde Miyake zijn vernieuwende lijn A Piece of Clothing. Voor deze collectie ontwikkelde hij een nieuwe techniek om een kledingstuk uit één rol stof te kunnen maken. Ondanks zijn soms ingewikkelde werkwijze, wilde Miyake dat zijn kleding altijd comfortabel bleef en het lichaam zich er vrij in kon bewegen. Dit gold ook voor de bekende zwarte coltrui van Steve Jobs, die de designer in de jaren 80 in opdracht van zijn vriend had ontworpen. Aan zijn biograaf Walter Isaacson vertelde de Apple-topman later dat Miyake in één keer honderd truien voor hem had gemaakt, en dat hij daarna nooit meer een nieuwe nodig had. Het modehuis dat door Miyake is opgericht, brengt nog altijd nieuwe collecties uit. Het merk verkoopt wereldwijd kleding, tassen en parfums. Miyake overleed op 5 augustus aan de gevolgen van leverkanker, maakte zijn kantoor vandaag bekend.||https://nos.nl/artikel/2439916-japanse-modeontwerper-miyake-84-overleden-zijn-ontwerpen-waren-bijna-schilderijen
2022-08-09||Naar Trump en zijn bedrijven lopen 'minstens 12' onderzoeken|| De huiszoeking in de villa van Donald Trump van gisteravond lijkt te maken te hebben met een onderzoek naar vertrouwelijke regeringsdocumenten die Trump zou hebben meegenomen bij zijn vertrek uit het Witte Huis. Hoe zit dit, welke onderzoeken lopen er nog meer naar de oud-president en in welke rechtszaken is hij verwikkeld? Volgens het Nationaal Archief heeft Trump na zijn presidentschap wederrechtelijk geheime regeringsdocumenten meegenomen. Archiefmedewerkers bezochten eerder dit jaar zijn buitenverblijf Mar-a-Lago in Florida en troffen vijftien dozen met de documenten aan, die werden meegenomen. Justitie werd ingeschakeld voor onderzoek en gisteren moest de FBI nagaan of de archiefmedewerkers niks belangrijks hadden achtergelaten, schrijft CNN. Een advocaat van Trump zegt dat de FBI nog documenten heeft meegenomen. Het is nooit eerder gebeurd dat de FBI bij een voormalige president binnenviel, zegt historicus Thomas Schwartz van de Vanderbilt University. "Dit is een teken hoe uniek de periode-Trump was", zegt hij tegen persbureau AP. Het is nog niet bekend of Trump zich in 2024 weer verkiesbaar wil stellen, maar dat zou goed kunnen. Volgens Trump maakt de inval deel uit van een heksenjacht door "radicale linkse Democraten die willen voorkomen dat ik me in 2024 verkiesbaar stel voor president". Buiten het onderzoek naar de regeringsdocumenten lopen nog allerlei andere zaken naar Trump en zijn bedrijven. Volgens nieuwssite Business Insider zijn het er minstens twaalf, waaronder het onder druk zetten van een verkiezingsfunctionaris en het verstrekken van foutieve informatie over de waarde van vastgoed. Zo loopt in de staat New York zowel een civiel als een strafrechtelijk onderzoek naar de Trump Organization. De vraag is of deze holding foutieve waarden van vastgoed heeft doorgegeven om leningen en economische en fiscale voordelen te krijgen. Trump noemt ook dit onderzoek een politiek gemotiveerde heksenjacht. Ook wordt onderzocht of Trump heeft geprobeerd de verkiezingsuitslag in Georgia te beïnvloeden. Dat onderzoek concentreert zich op een telefoontje aan de belangrijkste verkiezingsfunctionaris van de staat. Deze Brad Raffensperger werd door Trump onder druk gezet om stemmen te 'vinden' en werd bedreigd, zoals in de opname van het telefoongesprek is te horen. De openbaar aanklager zegt dat ze deze herfst kan beslissen of Trump formeel zal worden aangeklaagd. Een commissie in het Huis van Afgevaardigden doet onderzoek naar de Capitoolbestorming door Trump-aanhangers op 6 januari 2021. Vorige maand werden allerlei getuigen gehoord, morgen is voormalig minister van Buitenlandse Zaken Mike Pompeo aan de beurt. Sinds hij de verkiezingen eind 2020 verloor, beweert Trump dat er fraude is gepleegd en dat hij de verkiezingen heeft gewonnen. Trump riep in een toespraak mensen op naar het Capitool te trekken "to fight like hell" - om te vechten voor hun stem. De commissie kan geen strafrechtelijke vervolging instellen, maar wel aanbevelingen doen aan het ministerie van Justitie. Volgens Trumps advocaten moet immuniteit gelden. Verder is Trump aangeklaagd door een schrijfster die zegt dat ze in de jaren 90 door Trump is verkracht. E. Jean Carroll deed de beschuldiging in een boek. Trump beschuldigde haar er vervolgens van te hebben gelogen, waarop zij naar de rechter stapte omdat hij haar goede naam zou hebben aangetast. Nu wil Carroll dna van Trump vergelijken met dna op een jurk die ze aanhad op het moment waarop ze naar eigen zeggen verkracht werd. Vandaag deelde Trump een video waarin hij een zwart beeld schetst van het huidige Amerika. Die plaatste hij zijn eigen sociale medium Truth Social.  Ook een nichtje van Trump heeft hem voor de rechter gedaagd. Mary Trump zegt dat ze minstens 10 miljoen dollar meer had moeten krijgen voor een landgoed van haar overleden vader Fred Trump senior. De oud-president heeft haar en journalisten van The New York Times vervolgens aangeklaagd, vanwege artikelen over zijn belastingaangiftes, waar Mary aan mee heeft gewerkt. Die belastingaangiftes wilde hij overigens jaren niet openbaar maken. Nadat het Hooggerechtshof begin vorig jaar een laatste poging van Trump had afgewezen om ze aan de openbaar aanklager te overhandigen, kreeg justitie een deel van de belastingaangiftes in handen.||https://nos.nl/artikel/2439914-naar-trump-en-zijn-bedrijven-lopen-minstens-12-onderzoeken
2022-08-09||Amalia nu geen lid van studentencorps Amsterdam waar seksistische speech werd gehouden|| Prinses Amalia heeft besloten om nu geen lid van het Amsterdamse studentencorps A.S.C./A.V.S.V. te worden. De prinses, die gaat studeren en wonen in Amsterdam, ziet er op dit moment van af. Dat bevestigt de Rijksvoorlichtingsdienst (RVD) desgevraagd, na berichten die de NOS uit de Amsterdamse studentenwereld heeft gekregen. De RVD geeft geen toelichting waarom ze nu geen lid wordt. De afgelopen tijd ontstond ophef over seksistische uitlatingen door mannelijke leden van het Amsterdamse studentencorps. Zij deden hun uitspraken in speeches tijdens een diner ter ere van een lustrumviering in Amsterdam. Een deel van de toespraken bij het mannendiner is op videosite Dumpert gezet. Het gaat om dit fragment: De bestuursvoorzitter van de vereniging stapte op vanwege de zaak. Vervolgens werd besloten dat dit jaar een ontgroening met 'beproevingen' achterwege blijft. Aspirant-leden konden zich wel inschrijven bij het corps. In de biografie over prinses Amalia van Claudia de Breij zei de prinses dat ze tijdens haar studie wel bij het corps zou willen. "Met een jaarclub, alles erop en eraan." Haar vader koning Willem-Alexander was in zijn studietijd in Leiden lid van het studentencorps Minerva. Al voor het schandaal rond de uitspraken op het herendiner liet het corps weten de ontgroening aan te passen, omdat de ontgroening van afgelopen jaar afgebroken moest worden vanwege grensoverschrijdend gedrag. Al vaker zijn studentenverenigingen in opspraak gekomen, bijvoorbeeld als het gaat over seksueel grensoverschrijdend gedrag. Stichting Gelijkspel, opgericht door een groep studenten, wil daar iets aan veranderen:||https://nos.nl/artikel/2439913-amalia-nu-geen-lid-van-studentencorps-amsterdam-waar-seksistische-speech-werd-gehouden
2022-08-09||Spanje zet Nederlandse tanker in voor bestrijding watertekort|| Voor het eerst gaat de Spaanse regio Baskenland een tankschip inzetten om water te brengen naar door droogte getroffen plaatsen. Een Nederlandse tanker gaat een uitgedroogde regio ten noordoosten van de stad Bilbao van water voorzien. In deze regio wordt de druk op het waterleidingnet in de nacht al teruggebracht om water te besparen. Daar komt nu de hulp van het Nederlandse tankschip bij. Het is de bedoeling dat de 'Dutch Spirit', met als thuishaven Dordrecht, dagelijks 2300 kubieke meter water aflevert. Het waterleidingbedrijf Aguas Balbao Bizkaia (CABB) spreekt in een persbericht van een hoogst uitzonderlijke maatregel. "De waterstand is gedaald door het uitblijven van regenval. Daar komt de huidige noodtoestand bij door de aanhoudende periode van hoge temperaturen." De komende dagen worden nog gebruikt voor het afstemmen van de waterleveranties. Daarna gaat het Nederlandse tankschip dagelijks varen tussen Bilbao en de havenstad Bermeo. Vanuit daar gaat het water door naar de andere door droogte getroffen plaatsen. De 'Dutch Spirit' heeft een capaciteit van vierduizend kubieke meter. In totaal worden 16 grotere en kleinere plaatsen in de provincie Vizkaya bevoorraad met drinkwater: "Het is een van de eerste keren dat we onze schepen inzetten om drinkwater te brengen naar een Europese regio met waterproblemen", zegt Tim Schwasta van de Duitse rederij E&S Tankers, die de operaties van de 'Dutch Spirit' leidt. "Ik kan me in elk geval niet herinneren dat ons bedrijf dat al eens deed." Het is volgens Schwasta geen probleem dat het Nederlandse schip normaal gesproken gebruikt wordt om chemicaliën te vervoeren. "De tanks zijn gemaakt van staal, en hebben een speciale beschermlaag. Daardoor kun je er in principe alle soorten vloeistoffen mee vervoeren. Ook drinkwater." Volgens de woordvoerder zal de inzet van grote tankschepen in gebieden met watertekorten steeds meer voorkomen. "Ik hoor er steeds vaker over. Dit gaan we in de toekomst in Europa meer en meer doen." In grote delen van Spanje is het al wekenlang extreem droog en is drinkwater op rantsoen. Dat de droogte nu ook de noordelijke deelstaat Baskenland raakt, is opmerkelijk, omdat de groene kuststrook bekend staat vanwege regelmatige regenval. In het gebied zijn fonteinen afgesloten en is het verboden om parken en tuinen te besproeien. Ook het vullen van zwembaden mag niet. De bevoorrading door de 'Dutch Spirit' duurt in elk geval de komende weken, maar kan worden verlengd tot oktober.||https://nos.nl/artikel/2439907-spanje-zet-nederlandse-tanker-in-voor-bestrijding-watertekort
2022-08-09||Australië rouwt om Olivia Newton-John: 'Ze bracht vreugde in het leven'|| In Australië is ontzet gereageerd op de dood van Olivia Newton-John. De Brits-Australische actrice en zangeres overleed op 73-jarige leeftijd in haar woning in Californië in het bijzijn van haar familie. Het nieuws op de Australische radio, televisie en via liveblogs wordt sinds gisteren gedomineerd door het overlijden van de popster die door Bono ooit 'de koningin van Australië' werd genoemd. Koningin was ze niet, maar Olivia Newton-John kwam wel dichtbij royalty toen ze in 2019 geridderd werd door koningin Elizabeth, die ook staatshoofd van Australië is. Ze werd geroemd om haar inzet voor goede doelen, haar bijdrage aan onderzoek naar kanker en haar carrière als zangeres en actrice. Newton-John was zeer geliefd bij Australiërs, zoals Hugh Jackman. "Olivia Newton-John was mijn eerste liefde", schreef de acteur op Instagram. De Wolverine-acteur had als tiener een poster van Newton-John aan de muur hangen die hij iedere avond voor het slapen gaan een kus gaf. Hoewel ze niet down under werd geboren, was Newton-John een icoon van Australië. "Ze belichaamde Australië zoals we graag gezien worden", zegt vriendin en oud-minister van Buitenlandse Zaken Julie Bishop. "Door haar stralende verschijning en 'girl next door' uitstraling stond ze voor alles dat goed en mooi is aan ons land." Newton-John werd in 1948 geboren in Cambridge in Engeland en kwam als zesjarig meisje naar Melbourne. Daar bracht ze haar jeugd door en zette ze op 21-jarige leeftijd haar eerste stappen in de muziekwereld. Het eerbetoon komt uit alle hoeken van de Australische samenleving. "Ze bracht licht en vreugde in het leven van Australiërs. Haar stem was een groot onderdeel van het Australische geluid", zei de Australische premier Anthony Albanese. Waarnemend premier Richard Marles zei dat Newton-John de wereld door haar dood "een beetje leger heeft achtergelaten". De deelstaatpremier van Victoria, waar Melbourne ligt en waar Newton-John opgroeide, heeft voorgesteld om haar een staatsbegrafenis te geven. Newton-John is in Australië ook bekend om haar jarenlange bijdrage aan kankeronderzoek en andere goede doelen. In 1992 werd voor het eerst borstkanker vastgesteld bij de toen 44-jarige actrice. Ze richtte vervolgens een instituut op om onderzoek te doen naar de behandeling van kanker. Adam Horsburgh, CEO van het Olivia Newton-John Cancer & Wellness Centre, zei tegen de Australische publieke radiozender ABC dat ze enorm betrokken was bij het centrum. "Ze is een symbool van hoop geweest voor mensen met kanker", zei hij. Newton-John maakte zich hard voor een holistische benadering voor kankerbehandeling, met aandacht voor zowel lichaam als geest. Haar centrum biedt daarom naast de medische behandeling ook yoga, massage, voedingsadvies en muziek- en kunsttherapie aan. "Ze heeft de manier waarop we naar kankerbehandelingen kijken echt veranderd", zei Horsburgh. In 2013 en 2017 kwam de kanker weer terug, dit keer ook uitgezaaid naar haar ruggenwervel. Het zou haar uiteindelijk fataal worden. In een van haar laatste interviews voor de Japanse omroep NHK World werd Newton-John gevraagd wat ze hoopte dat haar nalatenschap zou zijn. "Ik hoop dat mensen denken dat ik een verschil heb gemaakt door mensen met kanker te helpen genezen", zei de popster. Bekijk hier een terugblik op de carrière van Newton-John:||https://nos.nl/artikel/2439901-australie-rouwt-om-olivia-newton-john-ze-bracht-vreugde-in-het-leven
2022-08-09||Twee verdachten opgepakt voor afvaldumping op A7 tijdens boerenprotesten|| De politie heeft twee personen opgepakt die worden verdacht van het dumpen van afval op de A7 tijdens boerenprotesten. De verdachten zijn een 20-jarige man uit het Friese Gorredijk en een 19-jarige man uit Opende in Groningen. De twee mannen zouden afval op de A7 hebben gestort op 28 juli en 1 augustus. Tijdens de boerenprotesten werden pallets, afval, asbest en hout op de snelweg gegooid en in brand gestoken. Afgelopen week hield de politie in dezelfde zaak al een 32-jarige man uit de Groningse gemeente Westerkwartier aan. Gisteren werd duidelijk dat hij twee weken langer blijft vastzitten. De politie sluit niet uit dat er nog meer aanhoudingen volgen.||https://nos.nl/artikel/2439896-twee-verdachten-opgepakt-voor-afvaldumping-op-a7-tijdens-boerenprotesten
2022-08-09||Drents gezin neemt zwarte adder in dakkoffer mee naar huis: 'Doodeng'|| Een gezin uit Emmen dat op vakantie was geweest in Zweden, ontdekte bij thuiskomst dat er een ongenode gast was meegekomen. Toen de dakkoffer werd geopend, bleek er een zwarte adder in te zitten.  De adder is een giftige slangensoort die veel in Zweden voorkomt. Volgens de dierenambulance zijn het over het algemeen schuwe beesten "die vaak al weg zijn voordat je ze opmerkt". Maar in de dakkoffer van het Drentse gezin zat wel degelijk een "behoorlijk grote, doodenge slang", zo valt te lezen in een verslag op Facebook. Niet alleen vanwege zijn indrukwekkende uiterlijk - het dier was op een paar witte stippen na volledig zwart -, maar ook vanwege zijn gedrag. Toen een medewerker van de dierenambulance de slang van zijn warme plekje wilde halen in de dakkoffer, beet hij venijnig in de dikke leren veiligheidshandschoen. De medewerker slaagde er desondanks in de slang uit de koffer te halen en voorzichtig in een vervoerbak te plaatsen, zodat de dierenambulance het dier kon meenemen. Vandaag wordt er met de reptielenopvang overlegd wat er gaat gebeuren met deze "ongewenste lifter", meldt RTV Drenthe. En adderbeet kan gevaarlijk zijn voor mensen, maar is zelden fataal.||https://nos.nl/artikel/2439891-drents-gezin-neemt-zwarte-adder-in-dakkoffer-mee-naar-huis-doodeng
2022-08-09||'Tekorten bij uitvoeringsorganisaties ook door foute keuzes'|| Uitvoeringsorganisaties van de overheid hebben last van de personeelstekorten, meldde de NOS vandaag. Daardoor passen ze sommige processen aan. Waar komt die krapte door, tot wat voor problemen leidt het en waar ligt de oplossing? Paul Boselie, hoogleraar bestuurs- en organisatiewetenschappen, en Frits van der Meer en Sandra van Thiel, beiden hoogleraar bestuurskunde, vinden tekorten bij deze organisaties een risico. Van Thiel: "Arbeidskrapte werkt overal hetzelfde maar heeft bij uitvoeringsorganisaties andere consequenties. Als een restaurant gesloten is, ga je naar de buren. Bij het UWV heb je geen alternatief." Oorzaken van de tekorten zien de hoogleraren in het afstoten van expertise, kortetermijndenken, de impopulariteit van werken bij de overheid en de politiek die zich te veel bemoeit met de uitvoering. Expertise is volgens Van der Meer als gevolg van kortetermijndenken afgestoten: "Het idee is dat bij een crisis extra mensen worden aangenomen die je daarna weer laat gaan, maar dat is niet duurzaam. De brandweer kan ook kleiner, maar je hebt ze nodig voor het geval er wat gebeurt. Uitvoeringsorganisaties moeten ook altijd kunnen bijsturen." Onder meer bij Rijkswaterstaat is er volgens Van der Meer steeds minder expertise: "Eerst werden de praktische uitvoerders afgestoten, later ook ingenieurs. Dan krijg je dingen als ontwerpfouten in de renovatie van de Afsluitdijk." Een belangrijke oorzaak is de gerichtheid op kostenefficiëntie, zegt Van Thiel: "Bedrijven hebben ook een kern die er is om crises op te vangen, maar bij de overheid wordt dat gezien als verspilling van belastinggeld. Terwijl je nu bij de IND de gevolgen ziet." Onderstaande tabel toont het aantal openstaande vacatures bij uitvoeringsorganisaties op 29 juni:  Uitvoeringsorganisaties zijn volgens Van der Meer weer aan het groeien, maar dat moeten we zien als een correctie: "In 2020 werkte er bij de Belastingdienst bijvoorbeeld nog zo'n 90 procent van het aantal dat er in 2002 werkte. Na de 2008-crisis is er enorm bezuinigd en later maakten duizenden werknemers gebruik van een riante vertrekregeling, waardoor veel expertise zich liet uitkopen." Bij dit alles geldt volgens Van der Meer ook nog dat het takenpakket van organisaties geregeld toeneemt: "Denk aan de Hersteloperatie voor het toeslagenschandaal, dat is veel extra werk voor de Belastingdienst." Het gevolg van dit alles is volgens Van der Meer dat de muur tussen overheid en burger groter wordt. Zo zijn bijvoorbeeld wachttijden bij de Belastingtelefoon toegenomen: "Daardoor kunnen mensen hun verhaal niet doen. De overheid mist wat er speelt, de burger voelt zich ongehoord. Kijk je naar welke schalen zijn leeggelopen, dan zijn dat controleurs en contactpersonen. Bij ICT neemt het juist toe, want zo denken organisaties het op te lossen." De NVWA liet weten door het personeelstekort processen te optimaliseren met drones en kunstmatige intelligentie. Van der Meer maakt zich hier zorgen over. "Juist contact en controles zouden door mensen gedaan moeten worden." Van Thiel ziet ook problemen bij de uitvoerbaarheid: "Je kan al het personeel in de wereld hebben, maar dat maakt niet uit als een wet moeilijk uitvoerbaar is. De politiek is soms meer bezig met het maken van beleid dan met uitvoerbaarheid." Volgens Boselie zit het de overheid in de weg dat werken bij de overheid niet populair is. "De Belastingdienst was heel lang een van de populairste werkgevers onder jongeren. Nu zeg je op een feestje liever niet dat je daar werkt. Toeslagen is maar een heel klein onderdeel, maar iedereen heeft last van de negatieve reputatie." Boselie vindt dat sommige organisaties zich verkrampt opstellen. "Er moet een bestuurder voor hen gaan staan en het vertrouwen teruggeven. Er is behoefte aan sterk leiderschap." Politieke bemoeienis heeft dat volgens hem gehinderd. "Door politieke ophef moeten uitvoeringsorganisaties steeds snel reageren op incidenten en gaat het allemaal om reputatieschade. Als er wat misgaat moeten ze zich daar uiteraard voor verantwoorden, maar ze moeten ook de ruimte en het vertrouwen krijgen hun werk te doen. De politiek en uitvoering moeten meer ontkoppeld worden." Boselie spreekt van een perfect storm: "Het zat er met de ontgroening en vergrijzing al jaren aan te komen, maar doe daar een pandemie bovenop en het wordt een neerwaartse spiraal. Met de uitval door corona moest iedereen een tandje bijzetten. Burnouts, long-covid en een blijvend hoog ziektepercentage veroorzaken extra roosterproblemen."||https://nos.nl/artikel/2439890-tekorten-bij-uitvoeringsorganisaties-ook-door-foute-keuzes
2022-08-09||Duizenden mensen geëvacueerd vanwege grote bosbrand Zuid-Frankrijk|| In de Zuid-Franse gemeente Mostuéjouls zijn vannacht ongeveer 3000 mensen geëvacueerd vanwege een bosbrand. Onder hen is een groot aantal campinggasten. De brand brak gistermiddag uit en verspreidde zich snel in het gebied in het departement Aveyron. Voor zover bekend is niemand gewond geraakt. Ook zijn er geen berichten over schade aan huizen. Wel heeft de bosbrand al zeker 700 hectare natuurgebied verwoest. Meer dan zeshonderd brandweermensen zijn bezig om het vuur te bestrijden. De bosbrand is volgens Franse media veroorzaakt door een landbouwvoertuig dat op een hete weg reed en gesmolten teer van het wegdek aan z'n banden meenam een bos in. Door het hete materiaal vloog een stuk bos in brand, waarna het vuur zich snel verspreidde. Op verschillende plaatsen in Zuid-Europa woeden grote bosbranden door de aanhoudende hitte en droogte. In de Europese Unie is dit jaar al meer natuur in vlammen opgegaan dan in heel 2021.||https://nos.nl/artikel/2439887-duizenden-mensen-geevacueerd-vanwege-grote-bosbrand-zuid-frankrijk
2022-08-09||Taiwan oefent voor Chinese aanval, vraagt om internationale steun|| De minister van Buitenlandse Zaken van Taiwan, Joseph Wu, heeft vandaag op een persconferentie gezegd dat de Chinese militaire oefeningen in de lucht en op zee van afgelopen week bedoeld zijn als voorbereiding op een aanval op het eiland. China "voert grootschalige militaire oefeningen en raketlanceringen uit, evenals cyberaanvallen, het verspreiden van desinformatie en voert de economische druk op, om zo de publieke opinie in Taiwan te beïnvloeden", zei Wu. Volgens Wu bedreigen de Chinese bewegingen de regionale veiligheid en geven ze ook "een duidelijk beeld van China's geostrategische ambities buiten Taiwan". De minister drong aan op meer internationale steun om te voorkomen dat China de Straat van Taiwan effectief controleert. De persconferentie van Wu stond in het teken van oefeningen van het Taiwanese leger. Er is geoefend voor een aanval van China op het eiland. Het Taiwanese leger zegt dat de oefening al gepland was voordat de spanningen opliepen rond het bezoek van de Amerikaanse toppoliticus Nancy Pelosi, vorige week. Een anonieme bron zegt tegen persbureau Reuters dat zowel China als Taiwan vandaag met zeker tien marineschepen aanwezig was in de Straat van Taiwan. Een aantal Chinese schepen zou kort geprobeerd hebben de middellijn in de Straat van Taiwan over te steken, die de officieuze grens markeert. China begon donderdag met militaire oefeningen rond het eiland, als reactie op het bezoek van Pelosi. Peking beschouwt dat bezoek als een provocatie, omdat China Taiwan als een afvallige provincie ziet. Elk bezoek van een buitenlandse mogendheid aan het eiland wordt door de Chinese regering gezien als steun voor de 'afvallige provincie'. Volgens persbureau Reuters heeft het Chinese leger vandaag gezegd dat het militaire oefeningen blijft houden in de wateren en het luchtruim rond het Taiwan, met een focus op economische blokkades.||https://nos.nl/artikel/2439886-taiwan-oefent-voor-chinese-aanval-vraagt-om-internationale-steun
2022-08-09||Veel meer meldingen van zeehonden verstrikt in afval|| Het aantal zeehonden in Nederland dat in afval verstrikt is geraakt, is in elf jaar tijd verviervoudigd. Dat blijkt uit onderzoek van zeehondencentrum Pieterburen, A Seal, zeehondenopvang Ecomare en het Max Planck Instituut voor Psycholinguïstiek. Wetenschappers hielden van 2010 tot 2020 de data bij van zeehonden die gewond raakten door plastic afval in zee. Sinds 2018 is er een sterke toename. Voor 2018 ging het om zo'n zeven zeehonden per jaar, in 2019 en 2020 werden er respectievelijk 38 en 37 verstrikt geraakte zeehonden geteld. Bij verstrikking snijdt het afval in lichaamsdelen, zoals de nek of de flappen waarmee ze zwemmen. Daarbij kunnen ernstige verwondingen ontstaan. In 88 procent van de gevallen was het afval afkomstig uit de visserij. Vooral grijze zeehonden worden slachtoffer, zegt dierenarts en hoofdonderzoeker Anna Salazar-Casals tegen Omrop Fryslân. "Die zijn nieuwsgieriger dan gewone zeehonden. Daardoor komen ze vaker in contact met vissers en raken ze ook vaker verstrikt." Voor de enorme toename van verstrikt geraakte zeehonden is geen verklaring gevonden. Een theorie van de onderzoekers is dat er meer afval in de zee is, waardoor meer zeehonden gewond raken. Maar het kan ook zo zijn dat er een groter publiek bewustzijn is en dat makkelijkere communicatie met de zeehondencentra zorgt voor meer meldingen, aldus Sander van Dijk van Pieterburen. Het onderzoek toonde verder aan dat zo'n 70 procent van de zeehonden naar het opvangcentrum kan worden gebracht of ter plaatse kan worden geholpen. In 20 procent van de gevallen is het niet mogelijk om bij het dier te komen en in 10 procent van de gevallen is de zeehond al dood. Komend weekend wordt een zeehond vrijgelaten die nog wel geholpen kon worden. Het dier met de naam Tefiti werd onlangs op Schiermonnikoog gevonden met ernstige verwondingen. "Het was een heel diepe wond, maar gelukkig was die niet ontstoken", vertelt Salazar-Casals. Het zeehondencentrum roept iedereen op een steentje bij te dragen door de stranden op te ruimen. Want in lang niet alle gevallen loopt het goed af met de zeehond. En voorkomen is beter dan genezen. "Maar tegelijk komt dit probleem niet door één of twee personen", zegt de hoofdonderzoeker. "Dit moet op hoger niveau aangepakt worden. Zonder regels of wetten kunnen we niet veel doen."||https://nos.nl/artikel/2439881-veel-meer-meldingen-van-zeehonden-verstrikt-in-afval
2022-08-09||Ten minste acht doden door overstromingen in Zuid-Korea|| Zware regenval en overstromingen hebben in en rond de Zuid-Koreaanse hoofdstad Seoel geleid tot zeker acht doden. Ook zijn ten minste zes mensen vermist. De regenval begon gisterochtend en werd gedurende de avond heviger. In sommige delen van Seoel en omliggende gebieden viel gisteravond in een uur meer dan 100 millimeter; vanochtend vroeg lokale tijd was er 420 millimeter gevallen. Het was de zwaarste regenval in tachtig jaar tijd. Door het vele water lijken straten van Seoel veranderd in rivieren met drijvende voertuigen. Volgens de Zuid-Koreaanse autoriteiten zijn bijna 800 gebouwen in de hoofdstad en omliggende steden beschadigd en moesten ten minste 790 personen hun huis verlaten. De meteorologische dienst verwacht dat de regenval nog tot en met morgen duurt. Daarom blijven veel wegen, tunnels en parkeerplaatsen voor de veiligheid vandaag gesloten. Ook een moderne wijk in Seoel kwam onder water te staan:||https://nos.nl/artikel/2439879-ten-minste-acht-doden-door-overstromingen-in-zuid-korea
2022-08-09||IND-baas: vaker voordeel van twijfel voor asielzoekers|| Asielzoekers krijgen in de toekomst mogelijk vaker het voordeel van de twijfel bij de Immigratie- en Naturalisatiedienst (IND). Dat zegt Rhodia Maas, de nieuwe directeur-generaal van de IND in een interview met Trouw. Het is in asielzaken vaak lastig en tijdrovend om een besluit te nemen. "Misschien moeten we eerder zeggen: we geven het voordeel van de twijfel", zegt Maas. "We kunnen niet gaan sjoemelen in het proces, natuurlijk niet. Maar dit gesprek moeten we met elkaar voeren." Vorige maand wachtte een derde van de asielzoekers langer dan de wettelijke termijn van zes maanden op een oordeel. Het aanmeldcentrum in Ter Apel is al maanden overvol, waardoor asielzoekers nachten buiten moesten doorbrengen.  Rhodia Maas zegt dat de eerste registratie vaak nog wel goed gaat, maar dat het daarna stokt. Een van de oorzaken is het personeelstekort bij de IND. Ook de ingewikkelde wet- en regelgeving speelt een rol. Er komen elke keer andere prioriteiten tussendoor, zegt Maas. "Ik denk dat we te lang gezegd hebben: 'Oh, de politiek wil dat? Dan gaan wij het oplossen. Dat is die hands-on mentaliteit.' Maar op een gegeven moment kom je tot de conclusie dat je niet alles kunt oplossen. Of misschien wel, maar dan niet nú. In die zin is de hele toeslagenaffaire een wake-upcall geweest voor de uitvoeringsorganisaties van de overheid", zegt de IND-directeur in Trouw. Maas heeft er vertrouwen in dat ze met staatssecretaris Van der Burg kan bespreken wat er wel en niet mogelijk is bij de IND. "Ik vraag me weleens af wat we nog kunnen vragen van een medewerker. Wat medewerkers moeten vragen en vastleggen, is tot in detail geregeld." "Misschien moeten we eerder zeggen: we geven het voordeel van de twijfel. Op basis van minder informatie", zegt Maas.||https://nos.nl/artikel/2439873-ind-baas-vaker-voordeel-van-twijfel-voor-asielzoekers
2022-08-09||Acht gewonden na incident met kermisattractie in Venray|| Acht mensen zijn gisteravond op de kermis van het Limburgse Venray licht gewond geraakt toen ze in een zweefmolen zaten. Volgens de gemeente moest een van hen voor behandeling naar het ziekenhuis. Wat er precies is gebeurd, is onduidelijk. De acht zaten rond 22.20 uur in de zogenoemde Europe Flyer, een zweefmolen die 40 meter de lucht in gaat. Omstanders zeggen tegen het lokale medium Peel en Maas dat enkele stoeltjes een boom hebben geraakt. Andere inzittenden van de attractie en omstanders worden opgeroepen om zich te melden bij de gemeente voor contact en nazorg. Zolang de kermis gaande is, zal de attractie gesloten blijven. De Nederlandse Voedsel- en Warenautoriteit (NVWA) heeft het incident onderzocht en concludeert dat de zweefmolen op een onveilige plaats staat, schrijft 1Limburg. De attractie staat vlak bij een boom, waardoor er te weinig ruimte is om de attractie veilig te laten draaien. De oorzaak van het incident ligt volgens de inspectiedienst mogelijk bij een losgeraakte spanband. Deze hing in de boom, waardoor takken in de draaicirkel van de zweefmolen terecht konden komen. "Dit heeft mogelijk het incident veroorzaakt", aldus de NVWA. De inspecteurs stellen dat de attractie technisch gezien wel veilig is en voldoet aan de wet. De exploitant kan mogelijk een boete verwachten, stelt de inspectiedienst. Hij moet er namelijk voor zorgen dat het toestel veilig is voor inzittenden. De NWVA benadrukt wel dat de gemeente verantwoordelijk is voor de locatie en vergunning van de attractie.||https://nos.nl/artikel/2439872-acht-gewonden-na-incident-met-kermisattractie-in-venray
2022-08-09||Ook personeelstekorten bij uitvoeringsorganisaties als UWV, fiscus en IND|| Uitvoeringsorganisaties zoals de Belastingdienst, het UWV en de Dienst Justitiële Inrichtingen (DJI) hebben moeite om nieuwe arbeidskrachten aan te trekken en moeten daardoor hun processen aanpassen. Zo komen dagprogramma's van gedetineerden onder druk te staan en zijn wachttijden bij de BelastingTelefoon en voor het aanvragen van verblijfsvergunningen opgelopen. In tijden van recordkrapte blijkt de overheid dus geen uitzondering. De NOS vroeg tien uitvoeringsorganisaties hoeveel vacatures er openstaan en of zij hun werkwijze hebben moeten aanpassen. Op de Inspectie van het Onderwijs en de Inspectie Gezondheidszorg en Jeugd na, zeggen alle organisaties dat ze last hebben van de arbeidsmarktkrapte. Onderstaande afbeelding laat zien hoeveel vacatures er op 29 juni openstonden.  Boven op deze tekorten kampen de uitvoeringsorganisaties ook met een gemiddeld ziekteverzuim van tussen de 5 en 8,4 procent. Dat is hoger dan het gemiddelde ziekteverzuim van voor corona. De Douane, Rijkswaterstaat en de Arbeidsinspectie laten weten met name moeite te hebben met het vullen van functies met een specifiek profiel. Het gaat vooral om gespecialiseerde juridische, digitale en financiële functies. Het UWV kampt onder meer met een tekort aan keuringsartsen, zo is al langer bekend. Ook heeft de organisatie moeite met het vinden van ICT-personeel. Een woordvoerder: "Het duurt langer om een functie te vullen als iemand vertrekt, bijvoorbeeld door pensioen." De DJI probeert het personeelstekort te lijf te gaan door het hoge ziekteverzuim aan te pakken en externe krachten in te huren, maar volgens een woordvoerder lost dat het probleem niet helemaal op. Hetzelfde geldt voor de Immigratie- en Naturalisatiedienst (IND). Die doet naar eigen zeggen in toenemende mate zijn best om nieuwe mensen aan te nemen, maar zegt ook dat sommige projecten - bijvoorbeeld het uitreiken van verblijfsstickers aan vluchtelingen uit Oekraïne - onder druk komen te staan. De NVWA zegt dat medewerkers worden belast met extra werk, omdat er geen nieuwe collega's zijn die het werk kunnen oppakken: "Medewerkers hebben hierdoor minder hersteltijd, waardoor het risico op uitval groter wordt. Ook is er minder ruimte voor sociale binding, wat kan leiden tot een lagere betrokkenheid en daarmee een groter personeelsverloop." De Belastingdienst heeft de meeste vacatures openstaan, ook omdat er extra mensen nodig zijn voor de box 3-uitspraak en de nasleep van de kinderopvangtoeslagaffaire. Bovendien moet de dienst anticiperen op de groep mensen die komende jaren met pensioen gaat. Ook is dus een aantal processen aangepast. Bij de DJI kan het regelmatig voorkomen dat door de hoge werkdruk dagprogramma's van gedetineerden wat betreft sport en arbeid onder druk komen te staan. Bij de IND kunnen er door beperkte capaciteit minder aanvragen gedaan worden, waardoor wachtlijsten oplopen. "Aanvragers moeten langer wachten op antwoorden op hun vragen, het maken van een afspraak, of het uiteindelijke besluit of ze mogen blijven", zegt een woordvoerder. De NVWA lost een deel van het tekort op door hetzelfde werk te doen met minder personeel, bijvoorbeeld door de inzet van drones, kunstmatige intelligentie en cameratoezicht. De Douane heeft, naast een paar moeilijk vervulbare vacatures bij ICT en financiën, last van tijdelijke krapte bij onder meer de aangiftebehandeling. Volgens de Douane is dat echter geen gevolg van de krapte, maar van extra werk. De Belastingdienst meldt met name problemen bij de BelastingTelefoon. Doordat die minder goed bereikbaar is, nemen wachttijden toe. Bij het UWV worden de processen zelf niet aangepast, maar wordt in bepaalde gevallen voorrang gegeven aan andere zaken. Daardoor kunnen vertragingen ontstaan. Wat betreft het tekort aan keuringsartsen en de achterstanden bij het beoordelen van mensen, zegt het UWV te kijken naar structurele oplossingen. Bij de Inspectie Gezondheidszorg en Jeugd, de Arbeidsinspectie en de Onderwijsinspectie is er geen sprake van het aanpassen van processen.||https://nos.nl/artikel/2439867-ook-personeelstekorten-bij-uitvoeringsorganisaties-als-uwv-fiscus-en-ind
2022-08-09||Wekdienst 9/8: Nieuw rapport over droogte • Turkije start gasexploratie in Middellandse Zee|| Goedemorgen! De Landelijke Coördinatiecommissie Waterverdeling deelt een nieuwe droogtemonitor, en Turkije hervat de exploratie van gas in de Middellandse zee.  Eerst het weer: er is nauwelijks bewolking aanwezig. De temperatuur loopt snel op naar 23 tot 28 graden. De noord- tot noordoostenwind waait in de middag zwak tot matig, kracht 2 tot 4. De meeste wind staat later op de dag langs de westkust. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De FBI heeft een huiszoeking gedaan in de villa van Donald Trump in Florida. De Amerikaanse oud-president maakte dat zelf bekend in een verklaring op zijn eigen sociale medium, Truth Social. Volgens CNN was Trump op moment van de inval niet thuis. Justitie heeft nog niet gezegd waarom de inval in Mar-a-Lago plaatsvond, het Witte Huis zegt alleen dat president Biden niet vooraf op de hoogte was gebracht. In zijn verklaring zwijgt Trump zelf ook over de aanleiding. Hij zegt alleen dat hij heeft meegewerkt met een regeringsonderzoek en dat "deze onaangekondigde inval onnodig en ongepast is". "Dit zijn donkere tijden voor ons land, want mijn prachtige huis wordt momenteel belegerd, aangevallen en bezet door een grote groep FBI-agenten", schrijft Trump. "Zoiets is er nog nooit met een president van de Verenigde Staten gebeurd." Volgens hem is ook zijn kluis opengebroken. Trump spreekt in zijn verklaring vandaag van een heksenjacht door "radicale linkse Democraten die willen voorkomen dat ik me in 2024 verkiesbaar stel voor president".  Gisteravond is Olivia Newton-John overleden. De zangeres en actrice, bekend van haar hoofdrol in de musicalfilm Grease, leed al langere tijd aan borstkanker. Ze is 73 jaar geworden. Grease betekende voor Newton-John haar grote doorbraak als actrice. Ze was 29 jaar toen de opnames begonnen, en twijfelde daarom of ze wel voor een leerling op de middelbare school kon doorgaan. Maar na een screentest met haar tegenspeler John Travolta besloot ze de rol te accepteren. Bekijk hieronder een filmpje over het leven en de carrière van Newton-John:  Fijne dinsdag!||https://nos.nl/artikel/2439865-wekdienst-9-8-nieuw-rapport-over-droogte-turkije-start-gasexploratie-in-middellandse-zee
2022-08-09||David McCullough, 'stem van de Amerikaanse geschiedenis', overleden|| De Amerikaanse historicus David McCullough is op 89-jarige leeftijd overleden. Als succesauteur bracht hij verhalen over de gebroeders Wright, de Brooklyn Bridge en de presidenten Adams en Truman naar een groot publiek. Met zijn twee presidentiële biografieën wierp hij nieuw licht op twee historische figuren die tot dan toe in de schaduw van tijdgenoten hadden gestaan. Zo had Truman, president van 1945 tot 1953, vooral de reputatie van tussenpaus gekregen tussen de meer populaire presidenten Roosevelt en Eisenhower, maar schetste McCullough het beeld van een man die "meer complex, geïnformeerd en vastberaden was dan ooit gedacht". In zijn biografie over John Adams vertelde McCullough het verhaal van de tweede Amerikaanse president, een man die tot dan toe ook overschaduwd was door zijn voorganger en zijn opvolger, George Washington en Thomas Jefferson. Het boek vormde de basis voor een miniserie over de revolutionaire politicus, met Paul Giamatti en Laura Linney in de hoofdrol. Ook Truman werd verfilmd. McCullough, in 1933 geboren in Pittsburgh, had na zijn studie Engels aan de Yale universiteit een baantje gekregen bij het magazine Sports Illustrated. In zijn vrije tijd schreef hij een boek over de grootste overstroming die de VS tot dan toe gezien had, de Johnstown Flood van 1889. Toen dat boek een succes werd vroeg de uitgever hem te schrijven over andere rampen zoals de aardbeving van San Francisco in 1906. Omdat hij bang was bekend te komen te staan als 'Bad News McCullough', koos hij voor een verheffender onderwerp: de bouw van de Brooklyn Bridge. Daarna volgden andere onderwerpen uit de Amerikaanse geschiedenis, zoals de jeugd van Theodore Roosevelt en de aanleg van het Panamakanaal. Critici verweten hem daarbij nog wel eens iets te lovend over zijn onderwerpen te schrijven en te weinig oog te hebben voor negatieve aspecten. McCullough wierp tegen dat hij alleen over zaken schreef die hem inspireerden. Zo staakte hij ooit eens het werk aan een Picasso-biografie omdat hij afknapte op diens privéleven. Met zijn sonore stem sprak hij ook geschiedenisdocumentaires in, zoals het gevierde Civil War van filmmaker Ken Burns. Collega Ron Chernow noemde McCullough daarom eens "de stem van de Amerikaanse geschiedenis". De bestsellers Truman en Adams leverden McCullough behalve veel lezers ook twee Pulitzerprijzen op. Daarnaast werd hij in 2006 door president Bush geëerd met de Medal of Freedom, de hoogste burgeronderscheiding van de VS. "Hij heeft een passie voor onze verantwoordelijkheid om onze geschiedenis te kennen en te delen met elke nieuwe generatie", zei president Bush bij de uitreiking van de medaille. "David McCullough herinnert ons eraan dat de wetten die we volgen, de vrijheden waarvan we genieten, de instituten die we vanzelfsprekend vinden, het werk zijn van mensen die voor ons kwamen."||https://nos.nl/artikel/2439864-david-mccullough-stem-van-de-amerikaanse-geschiedenis-overleden
2022-08-09||Moslims in angst na reeks moorden in Albuquerque (VS)|| De moslimgemeenschap in de Amerikaanse stad Albuquerque leeft in angst na een reeks moorden. De afgelopen week werden er drie Pakistaans-Amerikaanse mannen vermoord en de politie van de staat New Mexico onderzoekt of er een verband is met een vierde moord afgelopen november. De politie heeft nog niet veel details naar buiten gebracht over de zaken. Ook is niet duidelijk waarom de vier moorden met elkaar in verband worden gebracht, afgezien van het feit dat twee van de mannen naar dezelfde moskee gingen. Wel heeft de politie inwoners van de stad gevraagd uit te kijken naar een grijze Volkswagen die mogelijk iets te maken heeft met de moorden. Een woordvoerder wilde alleen kwijt dat er tips waren binnengekomen over dat voertuig maar trad niet in detail. Er is een beloning van 20.000 dollar voor informatie die tot een arrestatie leidt. De eerste moordzaak in de stad was in november vorig jaar op een 62-jarige moslim uit Afghanistan. Daar kwamen vorige week drie nieuwe moorden bij van mannen van 25, 27 en 41 uit Pakistan. Het is niet duidelijk of het om willekeurige slachtoffers gaat of dat de dader hen specifiek als doelwit had. De politie zegt dat zolang niet duidelijk is wat het motief achter de moorden is, er niet gezegd kan worden of er sprake is van hate crimes. President Biden twitterde echter vandaag dat "er in de VS geen plaats is voor deze hatelijke aanvallen". Hij zei boos en verdrietig te zijn over de moorden. Moslims in New Mexico, ongeveer een procent van de 2 miljoen inwoners van de staat, zijn intussen doodsbang. Sommige hebben zich bewapend, andere zijn de stad al ontvlucht. De politie raadt hen aan waakzaam te blijven en goed op elkaar te passen. "Mensen proberen erachter te komen waarom wij? Waarom specifiek de moslimgemeenschap", zegt een ondernemer die een wapen is gaan dragen in reactie op het geweld. De gouverneur van de staat zegt er alles aan te doen om de dader of daders te vangen.||https://nos.nl/artikel/2439863-moslims-in-angst-na-reeks-moorden-in-albuquerque-vs
2022-08-09||John Travolta en Grease-cast rouwen om Olivia Newton-John|| John Travolta heeft bedroefd gereageerd op de dood van Olivia Newton-John, zijn tegenspeelster in de film Grease. "Mijn liefste Olivia, je hebt onze levens zoveel mooier gemaakt", schrijft de 68-jarige acteur in een bericht op Instagram dat hij afsluit met "Jouw Danny, jouw John". Newton-John brak in 1978 in Grease door als de naïeve Sandy die verliefd wordt op de stoere Danny, gespeeld door Travolta. Ze overleed gisteren in Californië op 73-jarige leeftijd. "Ik was de jouwe vanaf het moment dat ik je zag en voor altijd", schreef de 68-jarige acteur verder. "We zullen elkaar later wel weer zien en weer samen zijn." "Haar prachtige ziel schijnt nu en voor altijd in mijn hart", reageert Didi Conn, Frenchie uit Grease. "Ze zat boordevol liefde en licht en gulheid." Ook actrice Stockard Channing, die Rizzo speelde in de film, zegt dat ze de actrice en zangeres zal missen. "Ik weet niet of ik ooit een charmanter persoon heb gekend. Olivia was de zomer bij uitstek: zonnig, warm, gracieus." "Mijn hart is gebroken. Rust maar, lieve vriendin", reageert zanger Richard Marx, met wie Newton-John tijdens haar zangcarrière samenwerkte. "Er was niemand aardiger of liefdevoller. Ik zal je elke dag missen." Olivia Newton-John wordt het vaakst herinnerd door haar grote succes in Grease: De Australische premier Albanese noemt haar een prachtig en genereus persoon. "Ze was een warme en blijvende verschijning en haar stem was een groot onderdeel van het Australische geluid", schrijft hij over de geboren Britse die opgroeide in zijn land. De Australische oud-premier Rudd roemt haar als een grootse Australische vrouw die als activist veel gedaan heeft voor kankeronderzoek. "Ze is haar familie veel te jong ontvallen." Mede-Australiër Hugh Jackman noemt het een eer haar gekend te hebben. "Ze was niet alleen een van de meest getalenteerde mensen die ik ken, maar ook openhartig, gul en grappig. Ze was uniek." Jackman bekent dat hij in zijn tienerjaren de poster van Olivia Newton-John geregeld kuste. Ook in veel andere reacties schrijven fans dat zij hun eerste filmliefde was. De familie Newton-John schrijft dat ze door haar lange en publieke strijd tegen haar ziekte "30 jaar lang een symbool van overwinning en hoop" was. Ze vragen in plaats van bloemen een donatie over te maken aan het onderzoekfonds dat Newton-John oprichtte. Premier Albanese zegt dat Olivia Newton-John zal voortleven, "in haar muziek, in haar film en in haar gedrevenheid om ooit een middel tegen kanker te vinden."||https://nos.nl/artikel/2439862-john-travolta-en-grease-cast-rouwen-om-olivia-newton-john
2022-08-09||Brand olieopslag verder uitgebreid, energievoorziening Cuba in gevaar|| De brandweer van Cuba heeft een grote brand in een olieopslag nog altijd niet onder controle. In de plaats Matanzas sloeg de afgelopen dag het vuur over naar een derde grote olietank. De brand dreigt grote gevolgen te hebben voor het hele eiland. Het vuur brak vrijdagavond uit door een blikseminslag. Hoewel brandweerlieden dit weekend probeerden omliggende tanks te koelen konden ze explosies in twee andere tanks niet voorkomen. Daarbij vielen zeker één dode en 125 gewonden; zestien brandweerlieden worden nog vermist. Bijna 5000 omwonenden van de brand zijn geëvacueerd vanwege de giftige rook die vrijkomt. De bevolking wordt aangeraden binnen te blijven of op straat een mondkapje te dragen. Een enorme zwarte rookkolom is 100 kilometer verderop in de hoofdstad Havana te zien. De derde explosie leidt tot grote onrust onder de bevolking: Mexico en Venezuela hebben gespecialiseerde brandweerlieden gestuurd om te helpen en de brandweer probeert met blushelikopters en -vliegtuigen het vuur onder controle te krijgen. Toch dreigt ook een vierde tank vlam te vatten. In zee zijn barrières uitgezet om te voorkomen dat er olie wegdrijft. De brand kan grote gevolgen hebben voor de energievoorziening van Cuba, die sowieso al kwetsbaar is. Door een tekort aan koelwater is een stroomcentrale in de buurt van de brand stilgelegd. Eerder had de regering al aangekondigd dat delen van het eiland tijdelijk zonder stroom zullen komen te zitten door bestaande productietekorten. Als de brand in de olieopslag lang duurt zal het moeilijk worden om de brandstof te importeren die het land nodig heeft voor het opwekken van stroom. Zelfs als de brand snel onder controle is zal het nog lang kunnen duren voordat het complex is gecontroleerd en de schade is hersteld.||https://nos.nl/artikel/2439861-brand-olieopslag-verder-uitgebreid-energievoorziening-cuba-in-gevaar
2022-08-09||Ook beregeningsverbod in Brabant vanwege extreme droogte|| Vanaf vanmorgen geldt ook voor het hele waterschap Brabantse Delta overdag een beregeningsverbod wegens de extreme droogte. Dagelijks mag er tussen 07.00 en 19.00 uur geen oppervlaktewater worden gebruikt om gewassen te besproeien. In Brabantse Delta gold al een lokaal beregeningsverbod en dat is nu uitgebreid. In totaal zijn er in acht regio's beregeningsverboden ingesteld. Volgens de Unie van Waterschappen wordt geleidelijk "alles een tandje erger". De waterschappen zien "meer drooggevallen beken, meer lage grondwaterstanden, meer inspecties van veenkaden, meer meldingen van blauwalg, botulisme en vissterfte. Ook zien we meer schutbeperkingen voor de scheepvaart." Het waterschap in West-Brabant spreekt van een uitzonderlijke maatregel en zegt dat "de grenzen van het waterverbruik zijn bereikt". "Er is gewoon te weinig water." Uitzondering op de maatregel zijn het koelen van fruitboomgaarden en drinkwater voor vee. Hoelang het onttrekkingsverbod zal duren is nog niet bekend. Het waterschap zegt de situatie in de gaten te houden en zodra het kan de maatregel weer in te trekken. Door een te laag waterpeil kan er schade ontstaan aan kades en oevers. Bovendien kunnen waterdieren en -planten doodgaan. Daarnaast kan er blauwalg ontstaan doordat er geen water is om sloten en beken door te spoelen. Dat kan de watervoorziening van polders ontregelen, omdat het waterschap vanwege gezondheidsrisico's geen water met blauwalg wil inlaten. Nederland staat opnieuw een week met tropische hitte te wachten. Het wordt de komende dagen steeds warmer, met vanaf halverwege de week in grote delen van het land temperaturen boven de 30 graden. Dat betekent ook dat de droogte nog wel even zal aanhouden, want er wordt de komende week geen "regen van betekenis" verwacht.||https://nos.nl/artikel/2439860-ook-beregeningsverbod-in-brabant-vanwege-extreme-droogte
2022-08-09||FBI doorzoekt villa Trump, mogelijk om meenemen vertrouwelijke documenten|| De FBI heeft een huiszoeking gedaan in de villa van Donald Trump in Florida. De Amerikaanse oud-president maakte dat zelf bekend in een verklaring op zijn eigen sociale medium, Truth Social. Volgens CNN was Trump op moment van de inval niet thuis. Justitie heeft nog niet gezegd waarom de inval in Mar-a-Lago plaatsvond, het Witte Huis zegt alleen dat president Biden niet vooraf op de hoogte ervan was gebracht. In zijn verklaring zwijgt Trump zelf ook over de aanleiding. Hij zegt alleen dat hij heeft meegewerkt met een regeringsonderzoek en dat "deze onaangekondigde inval onnodig en ongepast is". "Dit zijn donkere tijden voor ons land, want mijn prachtige huis wordt momenteel belegerd, aangevallen en bezet door een grote groep FBI-agenten", schrijft Trump. "Zoiets is er nog nooit met een president van de Verenigde Staten gebeurd." Volgens hem is ook zijn kluis opengebroken. Amerikaanse media melden dat de inval te maken heeft met vertrouwelijke regeringsdocumenten die Trump heeft meegenomen bij zijn vertrek uit het Witte Huis. Volgens het Nationaal Archief heeft hij deze ten onrechte meegenomen. Trump vertraagde maandenlang het teruggeven van de dozen aan het Nationaal Archief en deed dat pas toen er met actie werd gedreigd. Toen medewerkers van het Nationaal Archief Mar-a-Lago deze zomer bezochten, zouden zeker vijftien dozen zijn aangetroffen, waarna justitie werd ingeschakeld. Trump stond er tijdens zijn presidentschap om bekend dat hij officiële documenten verscheurde die eigenlijk naar het overheidsarchief moesten. "Mijn vader hield altijd krantenknipsels, foto's, briefjes van ons", legde zoon Eric Trump uit aan Fox News. "Dus hij had dozen vol toen hij uit het Witte Huis vertrok. Maar hij heeft altijd meegewerkt, de deur stond open voor wie iets wilde opzoeken." Amerikaanse media speculeren of er daarnaast ook een verband is met het onderzoek door het Congres naar de rol die Trump speelde in de bestorming van het Capitool nadat hij de verkiezingen had verloren van Joe Biden. Justitie houdt de mogelijkheid open dat Trump strafrechtelijk wordt vervolgd voor zijn daden, maar heeft nog geen concrete stappen tegen de oud-president aangekondigd. Trump spreekt in zijn verklaring vandaag van een heksenjacht door "radicale linkse Democraten die willen voorkomen dat ik me in 2024 verkiesbaar stel voor president". Hij heeft zich nog niet uitgelaten over de vraag of hij opnieuw president wil worden, maar omdat zijn invloed binnen de Republikeinse partij nog altijd groot is, wordt dat als een serieuze mogelijkheid beschouwd. Nadat nieuws over de inval naar buiten was gekomen verzamelde zich een groep Trump-supporters bij het landgoed. Ze zwaaiden met Trump-vlaggen, toeterden hun claxons en scandeerden leuzen voor Trump en tegen president Biden. Amerikaanse media toonden al snel deze beelden van agenten rondom het landgoed van Trump: Mar-a-Lago was tijdens zijn presidentschap het buitenverblijf van Trump, waar hij vooral tijdens de wintermaanden de zon van Florida opzocht. Sinds hij het Witte Huis verliet geldt het villacomplex, waar ook een duur hotel is gevestigd, als de belangrijkste woning van Trump.||https://nos.nl/artikel/2439859-fbi-doorzoekt-villa-trump-mogelijk-om-meenemen-vertrouwelijke-documenten
2022-08-09||Groot onderzoek naar lymevaccin van start|| Onderzoekers zoeken duizenden proefpersonen in Europa en de VS om na 20 jaar weer een nieuw vaccin tegen de ziekte van Lyme te testen. Ook in Nederland worden mensen gezocht die een grote kans hebben de ziekte op te lopen. Kleinere proeven met het vaccin zijn zonder problemen verlopen en hadden veelbelovende resultaten. De ziekte van Lyme wordt overgebracht door teken die besmet zijn met een schadelijke bacterie. Van de 1,5 miljoen mensen die jaarlijks in ons land worden gebeten, lopen volgens het RIVM 27.000 de ziekte op. Zo'n 1500 van hen houden langdurige klachten aan gewrichten, hart of zenuwstelsel. In 2002 werd al een vaccin toegelaten tot de Amerikaanse markt, maar dat verdween weer uit de handel na klachten over bijwerkingen. Ook was dit vaccin niet goedgekeurd voor kinderen. Volgens een ontwikkelaar van het nieuwe vaccin, Pfizer, werd er destijds bovendien minder aandacht gegeven aan de ziekte. Tegenwoordig is de situatie nijpender, omdat er door klimaatverandering steeds meer teken zijn die de ziekte kunnen overdragen. Doordat een beet van het kleine diertje vaak over het hoofd wordt gezien, is het belangrijk risicogroepen vooraf te beschermen tegen de kwalijke gevolgen. Producenten Pfizer en het Franse Valneva hopen zeker 6000 proefpersonen te vinden voor de test, behalve in Nederland en het noordoosten van de VS ook in Polen, Zweden, Finland en Duitsland. Zij krijgen drie injecties, zonder te weten of het om het nieuwe middel gaat of een placebo. Er wordt in Nederland expliciet gevraagd om volwassenen die in het verleden eerder zijn gebeten en dat ook dit jaar verwachten. Er valt dan te denken aan mensen die voor hun werk of hobby vaak in de natuur zijn, zoals wandelaars, kampeerders of jagers.||https://nos.nl/artikel/2439858-groot-onderzoek-naar-lymevaccin-van-start
2022-08-09||Rusland schort kernwapeninspectie door VS op|| Rusland laat de VS voorlopig geen kernwapeninspecties meer uitvoeren in het kader van het New Start-verdrag. Het Kremlin zegt dat Amerikaanse sancties Russische inspecteurs het werk onmogelijk maken en schort daarom de samenwerking voorlopig op. Het New Start-verdrag is het enige kernwapenakkoord dat is overgebleven tussen beide landen. Het gaat om afspraken die president Obama in 2010 maakte met zijn Russische collega Medvedev over de atoomarsenalen van hun landen. Zo mogen beide landen niet meer dan 1500 operationele kernkoppen bezitten. De presidenten Poetin en Biden kwamen vorig jaar twee dagen voordat het verdrag zou aflopen een verlenging overeen. Het nieuwe verdrag geldt tot 2026. Moskou zegt het verdrag nog altijd belangrijk te vinden, maar stelt dat Amerikaanse sancties vanwege de oorlog in Oekraïne de VS een eenzijdig voordeel geven. Russische inspecteurs kunnen door gebrek aan directe vluchten en visumvoorwaarden moeilijk de VS binnenkomen om hun werk te doen, legt een woordvoerder uit. De woordvoerder benadrukt dat het gaat om een tijdelijke opschorting van de inspecties. Het Russische ministerie van Buitenlandse Zaken spreekt van een "cruciaal instrument voor het behouden van internationale veiligheid en stabiliteit". Het Witte Huis heeft nog niet gereageerd op het Russische besluit. Bij verlenging van het verdrag zei buitenlandminister Blinken dat het verdrag helpt "het risico op oorlog te beperken en een wapenrace voorkomt".||https://nos.nl/artikel/2439857-rusland-schort-kernwapeninspectie-door-vs-op
