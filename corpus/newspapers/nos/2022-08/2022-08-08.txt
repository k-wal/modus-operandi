2022-08-08||Kabinet wil nog eens 5600 crisisopvangplekken in hele land voor asielzoekers|| Het kabinet verzoekt de veiligheidsregio's om nog eens ruim 5600 extra crisisnoodopvangplekken te realiseren voor asielzoekers. Die plekken komen boven op de 5500 extra crisisopvangplekken die eerder gevraagd werden, waarvan er nu 5000 gerealiseerd zijn. Aanleiding is volgens staatssecretaris Van der Burg (Asiel) dat het moeizaam is om statushouders te huisvesten en de keten daarom verstopt zit. Bovendien is de instroom van asielzoekers nog altijd hoog. Het kabinet wil daarom ook dat lege opvangplekken voor Oekraïners de komende tijd benut worden voor noodopvang van reguliere asielzoekers. "We snappen dat we hiermee nogal wat vragen aan de veiligheidsregio's. Zeker omdat er op veel plekken al zoveel inspanningen zijn geleverd om asielzoekers en vluchtelingen op te vangen", zegt een woordvoerder van de staatssecretaris. "Maar het is nu echt nodig om te voorkomen dat er mensen op straat slapen." Burgemeester Hubert Bruls van Nijmegen, wil als voorzitter van het Veiligheidsberaad nog niet inhoudelijk reageren namens de veiligheidsregio's. Een woordvoerder zegt dat het overleg erover nog gaande is en hij wil wachten tot er meer duidelijkheid is.  De veiligheidsregio's zeiden eerder juist te vinden dat het kabinet zo snel mogelijk structurele besluiten moet nemen over het asielbeleid in Nederland. Dat is de boodschap van de 25 burgemeesters die vanavond in het Veiligheidsberaad bij elkaar kwamen. Het gaat dan onder meer over het uitzetbeleid van vreemdelingen die niet in Nederland mogen blijven en over het versterken van het Centraal Orgaan opvang asielzoekers (COA) en de Immigratie- en Naturalisatiedienst (IND). Als daar geen knopen over worden doorgehakt, loopt de opvang van vluchtelingen nog verder vast dan nu het geval is, aldus de burgemeesters. "De veiligheidsregio's hebben nu 5000 van de ruim 5500 extra gevraagde noodopvangplaatsen gerealiseerd. Maar de situatie bij het aanmeldcentrum in Ter Apel is nog steeds onmenselijk en onwenselijk. En de langetermijnvisie is er nog niet", zei voorzitter Bruls eerder. De burgemeesters zeiden eerder dat ze hooguit tot 1 oktober wilden meewerken aan extra crisisnoodopvang, omdat dat eigenlijk geen taak van gemeenten is maar van het Rijk. De staatssecretaris belooft snel verder te praten over de crisisopvang binnen het kabinet, met de veiligheidsregio's en de gemeenten.||https://nos.nl/artikel/2439856-kabinet-wil-nog-eens-5600-crisisopvangplekken-in-hele-land-voor-asielzoekers
2022-08-08||'Vrouw in Amsterdam mishandeld door taxichauffeur'|| Een 23-jarige vrouw uit Amsterdam zegt afgelopen weekend mishandeld te zijn door een taxichauffeur. "Ik heb vijf hechtingen boven mijn wenkbrauw en een deel van mijn hoofd is gevoelloos", zo zegt ze tegen Het Parool. Haar hoofdwond moest in een ziekenhuis gehecht worden, ook is ze op zondag langs de neuroloog gegaan omdat een deel van haar hoofd nog altijd gevoelloos was. Vandaag vertelde ze haar verhaal aan de Amsterdamse krant. De mishandeling vond plaats nadat de Uber-chauffeur Sophie en haar date, die ook Sophie heet, thuis had afgezet. Hij beschuldigde Sophie ervan op zijn auto gespuugd te hebben, en hield haar in de deuropening tegen toen ze met haar date naar binnen wilde gaan. "Daarna pakte hij mij vast en duwde hij mij naar buiten", zegt Sophie. Ze viel met haar hoofd tegen een stalen reling, en daarna op de grond. Op foto's die haar date heeft gemaakt, is een duidelijk bloedspoor te zien op de trap voor de voordeur van de woning. Vanaf het moment dat Sophie met haar hoofd de reling raakte, weet ze niets meer. De chauffeur is weggesneld toen Sophie op de trap lag, zo vertelt Sophies date het verhaal verder. Daarna arriveerden de politie en een ambulance. "De politie was al onderweg, want de chauffeur had die gebeld omdat hij vond dat we op zijn auto gespuugd hadden." De twee vermoeden dat het geweld van de Uber-chauffeur lhbti-gerelateerd is, onder meer omdat ze elkaar een kus hadden gegeven in de taxi. Sophie is van plan woensdag aangifte te doen. De politie is nog terughoudend het zo te labelen, aldus een woordvoerder tegen Het Parool. "Het is ontzettend vervelend voor deze vrouw, maar een verhaal heeft twee kanten. Na de aangifte gaan we onderzoek doen en kunnen we er misschien meer over zeggen." Ook Uber onderzoekt het incident. Zolang dat onderzoek loopt, mag de chauffeur niet voor de taxi-app rijden.||https://nos.nl/artikel/2439851-vrouw-in-amsterdam-mishandeld-door-taxichauffeur
2022-08-08||Zangeres en actrice Olivia Newton-John (73) overleden|| Zangeres en actrice Olivia Newton-John is op 73-jarige leeftijd overleden. Dat is via haar officiële Instagrampagina bekendgemaakt. Newton-John, onder meer bekend van de musicalfilm Grease, leed al langere tijd aan borstkanker. Ze overleed vanmorgen (lokale tijd) in haar woning in Californië in het bijzijn van haar familie en vrienden. Newton-John werd geboren in de Britse stad Cambridge en verhuisde op jonge leeftijd naar Australië. Begin jaren 70 scoorde ze als zangeres haar eerste hit en in 1974 deed ze namens het Verenigd Koninkrijk mee aan het Eurovisie Songfestival. Ze eindigde op de vierde plaats (het was het jaar dat ABBA won met Waterloo). Korte tijd later verhuisde ze naar de VS, waar ze ook een succesvolle zangcarrière had, met voornamelijk countrynummers. Ze had er vijf nummer-1-hits en won vier Grammy Awards. Met Grease kwam haar grote doorbraak als actrice. Ze werd gevraagd voor de rol van de brave Sandy Olsson toen ze bij een etentje producent Allan Carr ontmoette. Ze was in eerste instantie bang dat ze al te oud was (ze was al 29 toen de opnames begonnen) om nog voor een leerling op een middelbare school te kunnen doorgaan, maar na een screentest samen met haar tegenspeler John Travolta besloot ze de rol te accepteren. Grease werd het grootste kassucces van 1978. Het album met de soundtrack van de film stond in Nederland zestien weken op nummer 1 in de Album Top 100 en leverde Newton-John twee nummer-1-hits op met You're the one that I want (een duet met John Travolta, 9 weken op 1) en Hopelessly devoted to you (4 weken). Olivia Newton-John werd niet alleen bekend door haar rol als Sandy, maar wordt ook het vaakst herinnerd door haar grote succes in Grease: Newton-Johns transformatie in Grease van de brave, nette Sandy naar de in spandex geklede vamp die aan het eind van de film Travolta's filmpersonage Danny Zuko verleidt (die juist een omgekeerde transformatie doormaakt) moedigde haar aan hetzelfde te doen met haar zangcarrière. Op haar album Totally Hot (1978) stond ze geheel in leer gekleed op de hoes en ook de nummers hadden een agressiever uptempogeluid dan eerder. Later had ze nog succes met haar album Physical (1981) waarmee ze met de titelsong elf weken in de Nederlandse Top 40 stond met als hoogste notering de vierde plaats. Vanwege de provocatieve tekst die naar seks verwijst, werd het nummer op twee radiostations in Utah in de ban gedaan. Om enig tegenwicht te bieden aan de suggestieve tekst maakte ze er een video bij over fitness en aerobics (in het Engels kan met physical ook fysieke inspanning bedoeld worden). Daarin droeg ze een zweetband om haar hoofd die daarna een gewild modeartikel werd. In 1992 werd bij Newton-John voor het eerst borstkanker vastgesteld. Na een behandeling herstelde ze. Over die periode maakte ze later het album Gaia: one woman's journey. Het was het eerste album waarvan ze zowel de muziek als de tekst zelf schreef. Ook zette ze zich sindsdien in voor meer onderzoek naar (borst)kanker. In 2013 werd Newton-John behandeld voor een tumor in haar schouder. Ze genas, maar vijf jaar geleden kwam de ziekte alsnog terug en kreeg ze uitzaaiingen in haar onderrug. In 2019 werd Newton-John door de Britse koningin Elizabeth geridderd, onder meer voor haar bijdrage aan kankeronderzoek.||https://nos.nl/artikel/2439848-zangeres-en-actrice-olivia-newton-john-73-overleden
2022-08-08||Weer miljardensteun VS naar Oekraïne, ook uitgebreid wapenpakket || De Verenigde Staten hebben opnieuw een militair en financieel steunpakket toegezegd aan Oekraïne. De Amerikaanse regering belooft een miljard dollar aan wapens en munitie te sturen. Ook krijgt Oekraïne via de Wereldbank nog eens 4,5 miljard dollar aan financiering vanuit de VS. Dat bedrag zal in delen naar de Oekraïense regering worden gestuurd. De miljarden zijn onder meer bedoeld voor sociale voorzieningen, zoals ziekenhuizen en scholen. Ook moet het geld besteed worden aan het doorbetalen van ambtenarensalarissen en aan hulpgoederen voor burgers. Bij de nieuwe levering aan wapens en munitie zitten duizenden artilleriegranaten, mortiersystemen en andere munitie. Volgens de VS gaat het om de grootste levering aan wapens en munitie tot nu toe. Er worden ook raketten voor Himars-raketsystemen geleverd. In juni werden deze geavanceerde raketsystemen zelf geleverd aan Oekraïne. Met dit wapensysteem kan een salvo aan raketten worden afgevuurd. Zo kan ook vanaf een lange afstand het Russische leger beschoten worden. De afgelopen maanden heeft de Oekraïense regering herhaaldelijk gevraagd om meer zware wapens uit het Westen. Met deze twee toezeggingen heeft de VS in totaal bijna 9 miljard dollar aan militaire hulp gegeven sinds het begin van de Russische invasie in Oekraïne. De Oekraïense overheid schat dat het land per maand 5 miljard dollar tekortkomt door sterke economische teruggang en dalende belastinginkomsten als gevolg van de oorlog.||https://nos.nl/artikel/2439846-weer-miljardensteun-vs-naar-oekraine-ook-uitgebreid-wapenpakket
2022-08-08||Drooggevallen lichamen in Las Vegas leiden tot speculaties over maffiageweld|| Afgelopen weekend is opnieuw een lichaam aangetroffen in Lake Mead, een stuwmeer nabij Las Vegas. Het is het vierde lijk dat sinds mei naar boven is komen drijven in het meer, dat vanwege de aanhoudende warmte aan het opdrogen is. De doodsoorzaak van het slachtoffer wordt nog onderzocht, net als de identiteit. Geen van de vier lichamen is nog geïdentificeerd, maar de Amerikaanse media speculeren al volop over het lot van de slachtoffers. De maffia wordt hierbij herhaaldelijk genoemd. Dat komt onder meer door de verdachte omstandigheden waarin een van de skeletten afgelopen mei in de haven van Hemenway werd aangetroffen: in een vat, met een schotwond. "Als je een lichaam vindt in een vat, dan is er duidelijk iemand anders bij betrokken geweest", zei de politiechef van Las Vegas eerder tegen CNN. Daar komt bij dat de politie ervan uitgaat dat de persoon in het vat, die de naam Hemenway Harbor Doe heeft gekregen, ergens in de jaren 70 of 80 is gestorven. Dat vermoeden baseren rechercheurs op de kleding- en schoenresten die bij het lichaam zijn aangetroffen. Doe is een naam die de politie in de VS geeft aan lijken waarvan de identiteit niet kan worden vastgesteld. In die periode hadden maffiabendes uit onder meer Chicago, Milwaukee en Kansas City een grote invloed in Las Vegas, schrijft The New York Times. Lake Mead bevindt zich op zo'n 40 minuten rijden van de stad. Het stond destijds bekend als gebied waar mogelijk criminele activiteiten plaatsvonden, aldus de Amerikaanse krant. De maffia gebruikte in die tijd bovendien vaker vaten om lijken te laten verdwijnen, zo zei de directeur van het Maffiamuseum in Las Vegas tegen nieuwszender CBS. "En het slachtoffer is in zijn hoofd geschoten, een typische schietstijl van de maffia." Vooralsnog wordt alleen Harbor Doe door de politie als moordzaak behandeld. Bij de stoffelijke resten die later op strandjes en in een baai werden aangetroffen, is een verband met de georganiseerde misdaad lastiger te leggen. Zo zijn er nog geen aanwijzingen dat het lichaam dat afgelopen weekend is gevonden door een misdrijf om het leven is gekomen. De andere twee skeletresten zijn eveneens in het zand aangetroffen, blootgesteld aan de elementen door het zakkende waterpeil. Omdat de lichamen vermoedelijk decennialang onder water hebben gelegen, zijn ze in een ver stadium van ontbinding, wat het lastiger maakt de identiteit vast te stellen. Volgens de politiechef van Las Vegas is het "louter speculatie" dat de maffia iets met de gevonden lichamen te maken heeft. Een alternatieve verklaring is dat de stoffelijke resten van mensen waren die in het meer zijn verdronken toen de waterstanden veel hoger waren. Dat zegt een woordvoerder van het recreatieve gebied bij Lake Mead tegen CNN. De politie waarschuwt dat er meer stoffelijke overschotten gevonden kunnen worden, nu de waterstand in het meer aan het zakken is.||https://nos.nl/artikel/2439842-drooggevallen-lichamen-in-las-vegas-leiden-tot-speculaties-over-maffiageweld
2022-08-08||Tandartsbedrijf betaalt internetcriminelen losgeld na ransomware-aanval|| Tandartsbedrijf Colosseum Dental, waar in Nederland 120 tandartsenpraktijken bij zijn aangesloten, heeft losgeld betaald aan internetcriminelen. Vorige week werd het tandartsbedrijf getroffen door een ransomware-aanval, waarbij computerbestanden versleuteld werden. De tandartspraktijken zijn dicht sinds afgelopen donderdag. Patiënten konden niet geholpen worden omdat hun dossiers door de aanval niet beschikbaar waren. Een bron wist aan techwebsite Tweakers te melden dat backups verwijderd waren en dat de internetcriminelen dreigden om patiëntgegevens openbaar te maken. Het losgeld dat de aanvallers eisten, is door het tandartsbedrijf betaald. "Alleen op deze manier konden wij op deze korte termijn het risico voor alle betrokkenen minimaliseren en de praktijkvoering relatief snel weer herstellen", schrijft het bedrijf op zijn eigen website. De tandartsen zeggen niet hoeveel geld ze hebben overgemaakt. Het overmaken van losgeld na een ransomware-aanval gebeurt vaker, omdat organisaties soms geen andere opties hebben om hun bestanden terug te krijgen. Zo betaalde de Universiteit Maastricht eind 2019 bijna 200.000 euro in cryptovaluta aan hackers. Onlangs kreeg de universiteit het geld met winst terug nadat een Oekraïense verdachte was opgepakt. De politie raadt het betalen van losgeld aan internetcriminelen echter af. Door losgeld te betalen wordt het criminele proces in stand gehouden, betoogt de politie. Colosseum Dental heeft aangifte gedaan en heeft de aanval ook gemeld bij de Autoriteit Persoonsgegevens, zoals wettelijk verplicht is. Het bedrijf zegt te betreuren "dat met deze cyberaanval onze zorgplicht voor onze patiënten zo ernstig verstoord is". De tandartspraktijken hopen in de loop van de week weer open te gaan.||https://nos.nl/artikel/2439838-tandartsbedrijf-betaalt-internetcriminelen-losgeld-na-ransomware-aanval
2022-08-08||Kenia kiest: wordt het 'baba' Odinga, of 'hosselaar' Ruto? || Eén dag voor de verkiezingen is het al rustig in de straten van Nairobi, de hoofdstad van Kenia. Winkeliers trekken vanavond uit voorzorg hun rolluiken naar beneden, veel kantoren zijn de hele week gesloten. Waar minibusjes en motortaxi's in normale tijden het straatbeeld domineren, trekken gigantische billboards met politieke kopstukken nu de aandacht. Morgen kiest het land nieuwe vertegenwoordigers in het lokale en nationale parlement. Maar het meest in het oog springen de presidentsverkiezingen. Wie wordt de opvolger van president Uhuru Kenyatta, die na twee termijnen aftreedt? Blijft het zo rustig als nu, vragen Kenianen zich af, of is het stilte voor de storm? Een vuist in de lucht, kin lichtjes opgeheven: "Stem voor een beter leven", staat in grote witte letters op een poster van Raila Odinga (77), een van de twee favorieten voor het presidentschap. Al vier keer eerder was hij kandidaat; vanwege zijn gevorderde leeftijd beschouwen veel Kenianen dit jaar als zijn laatste kans. Hij neemt het op tegen William Ruto (55), sinds negen jaar vicepresident van Kenia. Waar Odinga zich in campagnetijd presenteert als 'Baba', een vaderfiguur die het land wil verbinden, kiest Ruto voor een andere aanpak: "Every Hustle Counts". Kenia is een natie van hosselaars, van jonge mensen die van klusje naar klusje trekken in de hoop op een beter leven. In tijden van hoge jeugdwerkloosheid slaat die boodschap aan: ruim driekwart van de Kenianen is jonger dan 35. Hoewel een groot aantal van hen morgen niet zal stemmen, herkennen ze zich in het verhaal van Ruto. Ooit was hij namelijk zelf zo'n jongen: hij verkocht kippen langs de kant van de weg, en dankzij een portie geluk en doorzettingsvermogen wist hij zich een weg omhoog te banen. Inmiddels behoort Ruto evengoed tot de politieke elite tegen wie hij zegt te willen strijden. Onder zijn leiding nam corruptie, waar Kenia zwaar onder gebukt gaat, verder toe. Toch zijn deze verkiezingen dankzij Ruto's succesvolle campagne meer dan ooit verworden tot een klassenstrijd. Waar lange tijd vooral werd gestemd langs etnische lijnen, lijkt dat dit jaar een stuk minder belangrijk. Dit heeft ook alles te maken met de steun van huidig president Kenyatta aan zijn voormalige tegenstander, Raila Odinga. Beiden zijn vertegenwoordigers van groepen die decennialang lijnrecht tegenover elkaar stonden: de Kikuyu en de Luo. Dat zij nu de handen ineen hebben geslagen, heeft de oude politieke dynamiek volledig op zijn kop gezet. Zowel Odinga als Ruto heeft, in een poging om de stem van de Kikuyu voor zich te winnen, een Kikuyu als running mate aangewezen. In het geval van Odinga gaat het zelfs om een primeur: voor het eerst dingt een vrouw mee naar het vicepresidentschap. Wat beide kiezersgroepen verbindt, zijn de zorgen over de economie. Want vraag Kenianen wat hen deze verkiezingen het meest bezighoudt, en de kans is groot dat ze beginnen over de hoge voedselprijzen. Vanwege de coronapandemie, gevolgd door de oorlog in Oekraïne, schoten de kosten voor brood, olie en melk de lucht in. De grootste pijn doet de prijs van maïsmeel. Daarvan wordt in Kenia 'ugali' gemaakt: stevige pap die veel Kenianen dagelijks eten. De overheid beloofde vorige maand beterschap, maar aangekondigde subsidies halen in de praktijk nog weinig uit. Dat de verkiezingen plaatsvinden in deze economisch frustrerende tijden, voedt de angst voor mogelijke onrust. Nepnieuws, dat door politici breed wordt ingezet als campagnemiddel, leidt tot verdere polarisatie. Saskia Houttuin, correspondent in Afrika, sprak met influencers die geld verdienen met het verspreiden van nepnieuws: De peilingen liegen er in ieder geval niet om: het wordt een nek-aan-nekrace. Na morgen is het vooral de vraag hoe de verliezende partij zal reageren. Zowel Odinga als Ruto heeft in het verleden hun achterban opgejut om de straat op te gaan. En dat had grote, ontwrichtende gevolgen: bij de vorige verkiezingen, toen de stembusgang na een besluit van de rechtbank opnieuw moest, kwamen bij onlusten ruim honderd mensen om het leven. In 2007-2008 waren dat er zelfs meer dan duizend. Aftredend president Kenyatta en zijn latere vicepresident Ruto werden voor hun rol in het geweld aangeklaagd bij het Internationaal Strafhof: beiden werden, vanwege gebrek aan voldoende bewijs, niet vervolgd.||https://nos.nl/artikel/2439837-kenia-kiest-wordt-het-baba-odinga-of-hosselaar-ruto
2022-08-08||Na drie dagen geweld is het rustig in Gaza, maar voor hoelang?|| De nachten waren de afgelopen dagen het moeilijkst, zegt Hasan al-Shaer. Hij is 30 en woont in de Gazastrook. "We hoorden in het donker continu explosies, en elke inslag in de buurt voelde als een aardbeving. Er is niet veel dat je kunt doen als de bommen vallen, we hebben hier geen schuilkelders." Na de wapenstilstand van afgelopen nacht halen de meeste Palestijnen in Gaza opgelucht adem. Bij de gewelddadigheden tussen het Israëlische leger en de extremistische beweging Islamitische Jihad werden in de Palestijnse enclave volgens de Palestijnen in totaal 45 mensen gedood, onder wie 15 kinderen. Ook zijn er ruim 300 gewonden, tegenover zo'n 30 gewonden in Israël. Een groot deel van de slachtoffers viel door Israëlische bombardementen, maar het lijkt erop dat een deel van de doden ook te wijten is aan verkeerd afgestelde raketten van Islamitische Jihad, de beweging die het doelwit was van de Israëlische aanvallen en waarvan twee commandanten en een aantal strijders werden gedood. De dood van de kinderen is het moeilijkst te accepteren, zegt Hasan al-Shaer, die zelf een zoon van 4 heeft: "De hele tijd kwamen er op mijn tijdlijn beelden voorbij van getroffen kinderen, ik ben blij dat daar nu voorlopig een eind aan komt. En ook dat ik mijn zoontje niet meer hoef uit te leggen waar alle knallen continu vandaan komen." De explosies waren ook goed te horen voor de Nederlandse VN-diplomaat Yvonne Helle, die de afgelopen dagen in Gaza was. "Met een 'woesj' hoorde ik keer op keer raketten vertrekken van plekken in de buurt van ons kantoor", zegt Helle, die het ontwikkelingsprogramma van de Verenigde Naties in de Palestijnse gebieden leidt. "Ook hoorden we de inslagen van de Israëlische bommen. Ook al weet je dat we als VN geen doelwit zijn, het blijft angstaanjagend." Volgens de eerste cijfers zijn bij het geweld in Gaza ruim 400 mensen dakloos geraakt, doordat hun huizen verwoest werden of ernstig beschadigd raakten. Ook zijn er ruim 5000 mensen bij gekomen die voedselhulp of noodhulp nodig hebben, zegt Helle: "En die komen boven op de grote groep die al aangewezen was op hulpgeld." Nu de wapenstilstand een feit is, komt de levering van humanitaire hulp en voedsel aan Gaza weer op gang. De afgelopen week had Israël alle grensovergangen afgesloten, waardoor een tekort aan onder meer brandstof was ontstaan. Huishoudens hadden maar een paar uur per dag stroom. Met de levering van 160.000 liter diesel wordt de elektriciteitscentrale weer op gang geholpen, al blijven elektriciteit en schoon water schaars. Ook kunnen ziekenhuizen weer bevoorraad worden met medicijnen, zoals de kliniek waar de 32-jarige arts Salam Khashan werkt. Bij haar was het de afgelopen dagen rustiger dan normaal. "Alleen de echte noodgevallen kwamen nog langs", zegt ze. "Andere mensen durfden de straat niet op. Daardoor hebben patiënten met bijvoorbeeld diabetes of hoge bloeddruk niet op tijd hun medicijnen gekregen." Khashan is opgelucht over het staakt-het-vuren, maar vreest dat een nieuwe uitbarsting van geweld niet lang op zich zal laten wachten. Ook Hasan al-Ghaer houdt daar rekening mee: "Het kan ieder moment escaleren, je kunt nu eenmaal niet voorspellen wat de Israëliërs en de Palestijnse groepen van plan zijn. Bijna ieder jaar is het hier oorlog, je weet dat dit niet de laatste keer is geweest." Ook in Israël wordt de wapenstilstand met scepsis ontvangen:||https://nos.nl/artikel/2439835-na-drie-dagen-geweld-is-het-rustig-in-gaza-maar-voor-hoelang
2022-08-08||Toekomst 'ronkende' oldtimers onzeker door gebrek aan kundige monteurs|| Zo'n 200.000 rijden er nog op de Nederlandse wegen: oldtimers. Oftewel auto's van 30, 40 jaar oud en in een enkel geval nog ouder. Liefhebbers kijken er verlekkerd naar, maar er dreigt een groot probleem; er zijn te weinig mensen om deze klassieke voertuigen te repareren en te renoveren. "Doodzonde toch", zegt Jan Douma, al veertig jaar autoschadehersteller en de laatste jaren werkzaam bij restauratiebedrijf S2 Classics in Hengelo. "Dit is het mooiste wat er is. Dingen maken met je handen. Of ik opvolgers heb? Dat is afwachten. Jongelui willen tegenwoordig niet meer met de handen werken. Die willen achter het bureau zitten, met een laptopje en een auto van de zaak. Het oude ambacht verdwijnt." De problemen met de oldtimers spelen overigens wereldwijd en zonder kentering dreigen de auto's voorgoed verloren te gaan. De meeste bedrijven in de sector hebben moeite om kundige monteurs te vinden. "Ik hoor verhalen dat vooral jongens in de plaatwerkerij gewoon worden weggekocht door de concurrent. Heel veel jongens zwichten voor meer salaris. Zo erg is het al", zegt eigenaar Hans Sieverink van S+S Tuning in Haaksbergen. "Ik heb hier een grote groep jonge mensen, dus ik hoop voorlopig nog wel twintig jaar goed te zitten." Ook verzamelaar Norman Smit merkt dat het steeds lastiger wordt om zijn oldtimers te onderhouden: Levi Bovens, eigenaar en oprichter van Oldtimer House Limburg in Bunde, spreekt van een uitstervend ras. "De kennis over verouderde technieken verdwijnt. De jongere generatie monteurs kan er niet mee overweg. Het wordt een uitstervend specialisme. Ik moet heel vaak nee zeggen tegen klanten." Is er een oplossing? Bovens: "Je zou van het repareren van oldtimers een speciaal vak kunnen maken binnen de opleiding autotechniek. Actief stages bij oldtimergarages aanbieden aan jongeren zou daarbij kunnen helpen." Voor auto-industriekenner Wim Oude Weernink is het niet enkel pessimisme: "Ik heb niet het idee dat het heel lastig is om je oldtimer te laten repareren. Als je goed zoekt, zijn er nog genoeg plekken in ons land waar dat kan. Maar één ding is zeker: je moet flink de portemonnee trekken, want het onderhoud is wel duurder geworden." Volgens Oude Weernink zijn de regels uit Brussel op termijn een groter risico voor de toekomst van de oude auto's: "Oldtimers rijden op benzine en als dat nagenoeg verdwijnt door strenge regels of omdat het simpelweg niet meer te verkrijgen is, heb je als eigenaar van een klassieke auto een probleem." Een man uit Haaksbergen bouwde in 2017 zijn oude DAF op benzine om naar een elektrische auto: ||https://nos.nl/artikel/2439825-toekomst-ronkende-oldtimers-onzeker-door-gebrek-aan-kundige-monteurs
2022-08-08||Friese brandweer gehinderd bij blussen bermbrand door gier in waterput|| De politie in Friesland is een onderzoek gestart naar een lading gier die dit weekend werd gevonden in een brandput. Afgelopen zaterdag kon de brandweer daardoor een bermbrand bij het Friese Ureterp niet blussen met water uit die put. Volgens de politie is er opzet in het spel. Een politiewoordvoerder noemt het "onacceptabel" dat het werk van hulpdiensten op deze manier wordt belemmerd. Een brandput is een put in de grond die dient als waterbron voor de brandweer. Voor het blussen was extra water uit de put nodig, maar dat kon dus niet worden opgepompt. Als ze de put toch hadden gebruikt, was de brandweerauto beschadigd geraakt, stelt de politie. "Het is goed afgelopen, maar je kunt je voorstellen dat iedere seconde ertoe doet bij een brand. Dus wij nemen het hoog op", zegt de woordvoerder van de politie tegen Omrop Fryslân. De woordvoerder wil niet meteen een link leggen met de boerenprotesten. "Eerst de persoon vinden en daarna willen we in gesprek gaan over de motieven. Dit is niet iets wat per ongeluk gebeurd kan zijn. Het deksel moet er echt af gehaald worden." De mensen van de brandweer slaagden er uiteindelijk wel in om het vuur uit te krijgen. De put is intussen schoongemaakt en kan weer worden gebruikt.||https://nos.nl/artikel/2439821-friese-brandweer-gehinderd-bij-blussen-bermbrand-door-gier-in-waterput
2022-08-08||Nogmaals levenslang in moordzaak rond zwarte jogger Ahmaud Arbery|| Twee van de drie veroordeelden in de zaak-Ahmaud Arbery, de zwarte man die tijdens het joggen werd doodgeschoten in de Amerikaanse staat Georgia, hebben nogmaals levenslang gekregen. Het gaat om een vader en zoon, die Arbery in 2020 achtervolgden. De buurman van het tweetal, die de moord filmde, heeft boven op zijn eerdere veroordeling nog eens 35 jaar celstraf gekregen. De 36-jarige Travis McMichael schoot Arbery van dichtbij dood. Hij werd begin dit jaar al tot levenslang veroordeeld voor moord, net als zijn 66-jarige vader Gregory McMichael. Ook buurman Roddie Bryan (52) kreeg toen een levenslange celstraf opgelegd in de zaak. De veroordelingen van vandaag - opgelegd door een federale rechtbank - zijn vanwege het plegen van een haatmisdrijf. "Deze duivels hebben mijn hart onherstelbaar gebroken", zei de vader van het slachtoffer Arbery in de rechtbank. "Jullie haten zwarte mensen." Vader en zoon McMichael hebben toegegeven dat hun daad racistisch gemotiveerd was. Ze besloten Arbery in hun pick-uptruck te achtervolgen vanwege zijn "etniciteit en kleur". De gewapende mannen schakelden daarbij hun buurman Bryan in, die in zijn eigen auto de achtervolging inzette en dat filmde. Beelden van de schietpartij doken maanden later op internet op. Het drietal verklaarde in de moordzaak dat ze het vermoeden hadden dat Arbery op de vlucht was, en dat hij mogelijk had ingebroken. Daarvoor ontbrak ieder bewijs: Arbery was in zijn sportkleren gaan joggen, deed niets wat niet mocht en had verder niks bij zich. Arbery was 25 jaar toen hij werd doodgeschoten. De zaak wordt bij Black Lives Matter-protesten regelmatig aangehaald als voorbeeld van extreem, racistisch gemotiveerd geweld tegen zwarte burgers.||https://nos.nl/artikel/2439820-nogmaals-levenslang-in-moordzaak-rond-zwarte-jogger-ahmaud-arbery
2022-08-08||Man (18) omgekomen bij val uit woning in Amsterdam|| Een 18-jarige jongen is afgelopen weekend overleden nadat hij van grote hoogte uit een woning in Amsterdam was gevallen. De tiener kwam in de nacht van zaterdag op zondag in de tuin achter het pand in Amsterdam Oud-Zuid terecht. Na een 112-melding troffen agenten hem daar zwaargewond aan, hij was niet aanspreekbaar. Het slachtoffer overleed in een ziekenhuis aan zijn verwondingen. De politie denkt niet dat er een misdrijf heeft plaatsgevonden, maar gaat op basis van onderzoek uit van een noodlottig ongeval. ||https://nos.nl/artikel/2439818-man-18-omgekomen-bij-val-uit-woning-in-amsterdam
2022-08-08||Treinverkeer in deel Randstad hele avond ontregeld|| Het treinverkeer rond Leiden is door een gescheurd puntstuk van een wissel ernstig ontregeld. Doordat Leiden een belangrijk spoorknooppunt is, heeft de storing gevolgen voor het treinverkeer in de hele Randstad. Tussen Hoofddorp en Leiden is geen treinverkeer mogelijk, daar zet de NS bussen in. Tussen Leiden en Den Haag rijden voorlopig minder treinen. Op andere trajecten is het vanwege het defect erg druk. Het gaat om het traject tussen Schiphol en Rotterdam en dat tussen Amsterdam en Lelystad. Een aannemer is bezig met repareren, maar volgens ProRail kan het puntstuk niet meteen vervangen worden. De hinder houdt daarom tot in ieder geval 23.30 uur aan.||https://nos.nl/artikel/2439815-treinverkeer-in-deel-randstad-hele-avond-ontregeld
2022-08-08||NVWA: mosselen en oesters uit Oosterschelde zijn veilig voor consumptie|| Het pfas-gehalte in mosselen en oesters uit de Oosterschelde ligt ver onder de Europese grenswaarde, bevestigt de Nederlandse Voedsel- en Waterautoriteit (NVWA) na metingen van de schelpdiersector. Volgens Omroep Zeeland zorgen de resultaten voor grote opluchting in de sector. De metingen van de NVWA laten zien dat er in een kilo mosselen uit de Oosterschelde tussen de 0,14 en 0,4 microgram pfas zit. Dat zit ruim onder de 5 microgram pfas per kilo schelpdiervlees, de grenswaarde die door de Europese Commissie is vastgesteld. Toen het RIVM afgelopen jaar onderzoek deed naar pfas in vis en schelpdieren in de Westerschelde, ondernam de schelpdierensector in de Oosterschelde ook actie. "We hebben op 22 plekken monsters laten nemen", zegt Addy Risseeuw van de Stichting Kwaliteit Schelpdieren tegen de regionale omroep. "Van zowel oesters als mossels, en van de Noordzee tot het Veerse Meer." De stichting wilde weten of via de twee kanalen door Zuid-Beveland en Reimerswaal de pfas in de Oosterschelde terechtkomt. De monsters werden geanalyseerd door een laboratorium in Graauw en de resultaten gingen naar de NVWA. Er was echter nog een probleem met deze resultaten: de Europese Commissie had nog geen officiële maximale waarde vastgesteld voor pfas in schelpdieren, dus er kon de afgelopen maanden formeel nog niets over de veiligheid worden gezegd. Navraag bij de Europese Commissie in Den Haag door Omroep Zeeland leert dat er inmiddels unaniem overeenstemming is bereikt over deze maximale waarde. Die waarde is een optelsom van vier soorten pfas die het meest gangbaar zijn. Die waarde komt dus neer op 5 microgram per kilo schelpdiervlees. "Daarmee liggen onze waarden ver beneden de vastgestelde maximale waarde", vertelt Addy Risseeuw opgelucht. "We zijn bijzonder tevreden met deze gang van zaken. We kunnen nu optimistisch het huidige seizoen voortzetten." Volgens Europese regels moet de beslissing van de commissie eerst drie maanden ter inzage liggen, zodat alle lidstaten eventueel nog opmerkingen kunnen plaatsten. Zonder verdere ontwikkelingen is naar verwachting de beslissing in november definitief.||https://nos.nl/artikel/2439814-nvwa-mosselen-en-oesters-uit-oosterschelde-zijn-veilig-voor-consumptie
2022-08-08||Oud-profvoetballer Mendes da Silva (40) blijft langer vastzitten|| Oud-profvoetballer David Mendes da Silva (40) blijft twee weken langer vastzitten. De voormalige international, die wordt verdacht van betrokkenheid bij drugshandel en witwassen, werd vandaag voorgeleid aan de rechter-commissaris en die verlengde zijn voorarrest. Het Openbaar Ministerie laat weten dat het onderzoek naar de verdachte nog in volle gang is en dat "meerdere aanhoudingen niet worden uitgesloten". Mendes da Silva werd afgelopen donderdag opgepakt tijdens een feest voor zijn veertigste verjaardag. Hij had de aandacht van de recherche getrokken toen hij de laatste weken grote bedragen contant geld opnam. In zijn tijd als voetballer speelde Mendes da Silva bij onder meer Sparta, Ajax, NAC Breda en AZ, waarmee hij in 2009 landskampioen werd. Tussen 2007 en 2009 kwam hij zeven keer uit voor het Nederlands elftal. Het is niet voor het eerst dat een profvoetballer in verband wordt gebracht met criminaliteit. Oranje-international Quincy Promes (30) wordt door het OM vervolgd voor poging tot doodslag op zijn neef. Behalve van de steekpartij verdenkt het OM hem ook van onder meer huiselijk geweld en betrokkenheid bij cocaïnesmokkel. De verweving van voetbal en ernstige vormen van criminaliteit baart de politie zorgen, zei de Amsterdamse politie eerder tegen Nieuwsuur. In lopende rechercheonderzoeken van de afgelopen jaren ziet de politie dat voetballers steeds vaker in gezelschap verkeren van criminelen. Bij profvoetballers gaat het vaak om criminele activiteiten als matchfixing, witwassen en geweldsincidenten. Ook uit wetenschappelijk onderzoek blijkt dat criminaliteit gemakkelijk z'n entree doet in de voetbalwereld. Dat gebeurt bijvoorbeeld door criminele sponsors of door drugshandel vanuit de sportkantine.||https://nos.nl/artikel/2439813-oud-profvoetballer-mendes-da-silva-40-blijft-langer-vastzitten
2022-08-08||Bestuur Zaporizja wil referendum over aansluiting bij Rusland|| Het pro-Russische bestuur van de Oekraïense regio Zaporizja wil over een paar weken een referendum organiseren over aansluiting bij Rusland. Volgens het Russische staatspersbureau Ria Novosti heeft het bestuur vandaag een decreet ondertekend dat zo'n volksraadpleging mogelijk moet maken. Het zuidelijke deel van de regio Zaporizja, met onder meer de stad Melitopol en de Zaporizja-kerncentrale, is al maanden in handen van de Russen. Pro-Russische militaire bestuurders maken er de dienst uit. Dat zij uit zijn op annexatie door Rusland is al langer bekend, maar het is voor het eerst dat ze daar een concrete toezegging voor hebben gedaan. In een verklaring zeggen de bestuurders dat ze met Rusland "één volk" zijn. Naar verwachting organiseert het bestuur van Zaporizja het referendum op dezelfde dag als de gemeenteraadsverkiezingen in Moskou, op 11 september, al is dat nog niet officieel door de autoriteiten bevestigd. Gisteren waarschuwde de Oekraïense president Zelensky nog voor de referenda die Rusland van plan is te organiseren. "Als de bezetters doorgaan met het organiseren van pseudoreferenda, dan kunnen ze gesprekken met Oekraïne en de vrije wereld vergeten", zei hij. Zelensky herhaalde in een videotoespraak dat Oekraïne geen grondgebied aan Rusland zal afstaan. "We zullen niets opgeven wat van ons is." Een Kremlinwoordvoerder zegt vandaag in een reactie op de woorden van Zelensky dat de Oekraïense president niet gaat over het organiseren van referenda in de gebieden die door Rusland zijn bezet. "We moeten ons tot de inwoners wenden, en hun vragen waarom zij niet meer bij Oekraïne willen horen." Het is niet voor het eerst dat de Oekraïense president waarschuwt voor Russische referenda. In april riep hij inwoners van de gebieden rond Cherson en Zaporizja al op om geen persoonsgegevens aan Russische militairen te geven, omdat het Kremlin van plan zou zijn daar een "vals onafhankelijkheidsreferendum" te organiseren. In 2014 organiseerde Rusland zo'n referendum ook voor onder meer de zelfverklaarde volksrepublieken Donetsk en Loegansk. Daaruit zou toen zijn gebleken dat de overwegend Russischsprekende bevolking graag bij Rusland wilde horen. Behalve door Rusland werden de volksraadplegingen door niemand erkend.||https://nos.nl/artikel/2439812-bestuur-zaporizja-wil-referendum-over-aansluiting-bij-rusland
2022-08-08||Raketaanvallen ver van front Oekraïne maken steeds meer burgerslachtoffers|| Raketaanvallen op burgerdoelen ver van de frontlinie in Oekraïne eisen steeds meer slachtoffers. Uit onderzoek van de NOS blijkt dat bij inslagen op civiele objecten als woonflats en winkelcentra, honderden kilometers van het front, sinds de eerste maanden van de oorlog meer burgerdoden en -gewonden vallen. Tegelijkertijd neemt het aantal aanvallen niet toe. Donderdag 14 juli. Een meisje met mintgroene schoentjes duwt lachend naar de camera een kinderwagen voort. Het is op zichzelf een weinig opmerkelijke video, zoals miljoenen ouders die van hun kleuters maken. Toch gingen juist deze beelden van eerder die dag via sociale media de wereld over. Ernaast: een foto met diezelfde mintgroene schoentjes, tussen de brokstukken, bewegingloos. De 4-jarige Liza was een van de 26 dodelijke slachtoffers van een kruisraket die op 14 juli insloeg in Vinnytsja. Een druk winkelcentrum werd geraakt, zo'n 380 kilometer van het front. Ruim 200 mensen raakten gewond. Het is een voorbeeld van ogenschijnlijk willekeurig bruut geweld, gericht op burgers, ver weg van het dagelijkse oorlogsgeweld. De NOS analyseerde videobeelden van ruim 150 raket- en artillerieaanvallen op Oekraïens grondgebied. In 94 daarvan werd net als in Vinnytsja een burgerdoel geraakt, zoals een woonflat, school of winkelcentrum. Vaak aan het front, maar regelmatig ook tientallen kilometers ervandaan. Zeven van die aanvallen vonden plaats op meer dan 100 kilometer van de dichtstbijzijnde frontlinie, allemaal uitgevoerd door Rusland. Bekijk hier het verloop van raketaanvallen op burgers ver van het front, in kaart en beeld. Als je onderin het scherm klikt, ga je door naar de volgende pagina, klik je bovenin het scherm, dan ga je terug naar de vorige pagina: Recente berichtgeving in de media suggereert een toename van raketinslagen ver van het front. Toch waren er eerder in de oorlog niet minder dan nu. Maar er is een belangrijk verschil: ze worden steeds dodelijker. In april vielen er 8 doden bij inslagen op burgerdoelen op meer dan 100 kilometer van het front. In juni waren dat er 22, en in juli ging het om 47 doden. Ook het aantal gewonden bij dit soort incidenten neemt toe: van 21 in april, naar 67 in juni en 240 in juli. De werkelijke aantallen liggen mogelijk nog hoger. In mei en begin juni was het ver van het front relatief rustig. "Waarschijnlijk door hergroeperingen aan Russische zijde", zegt oud-commandant Landstrijdkrachten Mart de Kruif. Bovendien was Rusland in die maanden vooral druk met het beschieten van westerse wapensystemen die Oekraïne binnenstroomden. "Dat had prioriteit." Tientallen doden en honderden gewonden. Het valt in het niet bij de cijfers van het front, waar duizenden Oekraïense en Russische soldaten sneuvelen. Toch gaat het hier om een totaal andere situatie: grootschalige, onverwachte explosies waar mensen die niet verwachten. Bewakingsbeelden uit de stad Vinnytsja, ruim zeven uur rijden van het front, tonen mensen die boodschappen doen, de hond uitlaten of koffie halen - vlak voordat een kruisraket inslaat. Dat Rusland met dit soort aanvallen uit is op het zaaien van angst, acht oud-commandant De Kruif waarschijnlijk. "In oorlog wil je het draagvlak bij de tegenstander afbreken." Hij wijst naar het bombardement van Rotterdam. "De situatie valt niet te vergelijken, maar het effect wel: bij zulke angst valt de steun vanuit de bevolking steeds verder weg." Ook wrok kan een rol spelen, denkt de oud-commandant. "De Russen hadden gerekend op een positievere ontvangst." De verbolgenheid dat die er niet was, kan volgens hem bijdragen aan de onverschilligheid waarmee de Russen beschietingen uitvoeren. Op 160 kilometer van het front, in Krementsjoek, was eind juni een winkelcentrum het doelwit van een raketaanval: In andere gevallen zal het om een 'foutje' gaan. "We zien dat de nauwkeurigheid van aanvallen steeds verder afneemt", stelt De Kruif. De precisiewapens van de Russen zouden inmiddels grotendeels op zijn. "Toch lijkt dat voor Rusland geen aanleiding om anders met beschietingen om te gaan. De kans dat daar dan burgers bij worden geraakt, is aanzienlijk groter."||https://nos.nl/artikel/2439801-raketaanvallen-ver-van-front-oekraine-maken-steeds-meer-burgerslachtoffers
2022-08-08||Twee uit huis geplaatste kinderen van toeslagenouders weer thuis|| Twee kinderen van toeslagenouders die uit huis waren geplaatst, zijn tijdens begeleiding van het zogeheten ondersteuningsteam naar huis gegaan. Het is voor het eerst dat dit na bemiddeling van dit team is gebeurd, bevestigt Judith Peeters, projectleider bij het ondersteuningsteam, na berichtgeving in de Volkskrant. Haar team begeleidt sinds april toeslagenouders met uit huis geplaatste kinderen. Het team werd opgezet nadat vorig jaar uit cijfers van het Centraal Bureau van de Statistiek (CBS) was gebleken dat veel gedupeerde ouders daarmee te maken hadden gekregen. De twee kinderen die nu weer thuis wonen, zijn volgens de Volkskrant 12 en 16 jaar. Bij de 12-jarige jongen zou de begeleiding van zijn moeder door het ondersteuningsteam hebben bijgedragen aan de terugkeer naar huis. De Jeugdbescherming oordeelde bij de rechter positief over de terugplaatsing. De 16-jarige zat al in het proces van terugplaatsing tijdens de oprichting van het hulpteam. Het team staat op dit moment 140 gedupeerde ouders bij. Projectleider Peeters zegt in het NOS Radio 1 Journaal dat het werk vooral bestaat uit ouders helpen de controle terug te geven over het proces rondom de uithuisplaatsing. Zij hebben door de toeslagenaffaire lange tijd veel stress ervaren, stelt ze. Hierdoor loopt de samenwerking met gemeente en jeugdbeschermers regelmatig niet meer soepel. Wat gebeurde er precies in de toeslagenaffaire? NOS op 3 legt het uit in deze video: De begeleiders laten de ouders hun verhaal doen en gaan na wat zij willen. Lang niet alle ouders vragen volgens Peeters direct om terugplaatsing van een kind. "Heel vaak gaat het over het herstellen van contact." Bovendien willen sommige ouders juist dat hun kind nog even in een pleeggezin blijft, zodat zij eerst aan zichzelf kunnen werken. Ook probeert het ondersteuningsteam ouders, gemeente, jeugdbeschermers en andere partijen weer met elkaar in gesprek te brengen, als dat nodig is. "Dan kan leiden tot allerlei resultaten, zoals erkenning voelen, je verhaal kunnen doen, herstel van relaties en ook terugplaatsing van een kind", zegt Peeters. Sinds 2015 zijn 1675 kinderen van toeslagenouders uit huis geplaatst, bleek eerder uit cijfers van het CBS. Dat is iets minder dan 3 procent van de in totaal 60.000 kinderen die betrokken zijn bij de toeslagenaffaire. Van de 1675 uithuisgeplaatste kinderen woonden er eind vorig jaar 555 nog steeds niet thuis.||https://nos.nl/artikel/2439799-twee-uit-huis-geplaatste-kinderen-van-toeslagenouders-weer-thuis
2022-08-08||Nederlander (50) omgekomen door val van berg in Oostenrijk|| Een Nederlandse man (50) is in de Oostenrijkse deelstaat Tirol omgekomen na een val tijdens een bergwandeling. Volgens de Oostenrijkse omroep ORF viel hij zaterdag zo'n 80 tot 100 meter naar beneden in de omgeving van de plaats Gschnitz, niet ver van de Italiaanse grens. De bergreddingsdienst zette twaalf mensen, vier speurhonden, een drone en een politiehelikopter in bij de zoektocht naar het slachtoffer. Gistermiddag werd het lichaam van de Nederlander bereikt. De voorbije weken zijn zeker vier Nederlanders omgekomen bij bergwandelingen. Nog afgelopen donderdag overleed een Nederlands echtpaar in Zuid-Frankrijk. Dat gebeurde in rotsachtig gebied bij het plaatsje Rosières in de regio Ardèche.||https://nos.nl/artikel/2439796-nederlander-50-omgekomen-door-val-van-berg-in-oostenrijk
2022-08-08||Eigenaar fotopersbureau bedreigd na foto's nazivlag Stroe|| De eigenaar van een fotopersbureau in Gelderland zegt meermaals te zijn bedreigd vanwege de foto van een hakenkruisvlag afgelopen weekend bij de A1 in Stroe. Gisteren ontstonden geruchten op sociale media dat een persfotograaf van het bureau de vlag zelf zou hebben opgehangen. De beschuldigingen werden geuit op Twitter en videowebsite Dumpert. "Uiterst merkwaardig dat er midden in de nacht een persfotograaf aanwezig was bij een net aangestoken berm/hooi brandje en een opgehangen nazivlag", schreef iemand op Twitter. Via de data in het fotobestand en P2000-meldingen achterhaalden mensen dat de foto zou zijn gemaakt nog voordat de hulpdiensten waren ingelicht. Roland Heitink van Persbureau Heitink zegt dat zijn fotograaf verkeerde instellingen op zijn toestel had. "Op de camera die hij bij zich had, waren de tijdinstellingen niet goed gezet. Hierdoor is er ophef ontstaan, omdat wij eerder aanwezig zouden zijn dan dat de melding is uitgegaan", zegt hij in een verklaring die wordt aangehaald door Omroep Gelderland. Naast de vlag woedde een bermbrand. De afgelopen weken waren bermbranden vaker onderdeel van boerenprotesten, maar Heitink zegt dat hij niet heeft gesuggereerd dat de vlag afkomstig was van boeren. "Ook is er ophef ontstaan dat wij hebben gezegd dat de boeren er iets mee te maken hebben, maar in de mail naar de media staat ook dat niet zeker is of dit met een protest te maken heeft." Volgens Heitink is er een simpele verklaring waarom de fotograaf zo snel bij het brandje en de vlag was. "Hij was al gaan rijden na een melding van een brand iets verderop tot hij deze melding binnenkreeg. Eenmaal daar aangekomen heeft hij het beeld gemaakt en verstuurd." Heitink zegt dat hij aangifte gaat doen van de bedreigingen. Hij zegt "vele bedreigingen en doodsverwensingen" aan het adres van hem en zijn familie te hebben ontvangen. "De hoeveelheid mensen die proberen mijn adres te achterhalen is ontelbaar." De politie heeft inmiddels aangekondigd een onderzoek te starten naar het incident. "Het ophangen van een vlag met een hakenkruis is strafbaar. We nemen deze kwestie zeer serieus", aldus de politie in een persverklaring. De recherche gaat aan de hand van onder meer camerabeelden uitzoeken van wie de vlag is, en wie deze heeft opgehangen. "Het onderzoek is in volle gang. Daarin houden we alle scenario's open."||https://nos.nl/artikel/2439795-eigenaar-fotopersbureau-bedreigd-na-foto-s-nazivlag-stroe
2022-08-08||Politie schiet gericht op man in Nijmegen die mogelijk vuurwapen had|| De politie heeft vanochtend gericht geschoten op een man in Nijmegen die mogelijk een wapen bij zich had. De man van 60 uit Groesbeek raakte daarbij gewond. Agenten kregen een melding van een man met een vuurwapen in een pand aan de Tarweweg. Volgens Omroep Gelderland was dat bij een instelling voor verslavingszorg. De man was volgens de politie in de wachtruimte met anderen. De situatie was daarna dreigend, zegt de politie. De man volgde geen aanwijzingen op en wilde niet meewerken aan zijn arrestatie. Een waarschuwingsschot had geen effect. Daarom is gericht op de man geschoten. Of er een of meerdere kogels richting de man zijn afgevuurd, wil een woordvoerder van de politie niet zeggen. Ook wil de woordvoerder niet bevestigen of de man inderdaad een vuurwapen had. Duidelijk is dat in het pand verder niemand gewond is geraakt. Hoe het met de man gaat is onduidelijk, hij is naar het ziekenhuis gebracht. "De situatie is onder controle", aldus de politie. De Rijksrecherche doet onderzoek naar het incident, zoals altijd bij het gebruik van een vuurwapen door een agent. Het terrein van de instelling is afgezet met lint.||https://nos.nl/artikel/2439793-politie-schiet-gericht-op-man-in-nijmegen-die-mogelijk-vuurwapen-had
2022-08-08||Gemeenten en burgemeesters kritisch over nieuwe coronawet|| Gemeenten en burgemeesters hebben forse kritiek op de nieuwe, permanente coronawet die het kabinet na de zomer wil invoeren, meldt Trouw. Met de nieuwe wet krijgt het kabinet bij een pandemie verregaande bevoegdheden, zoals het sluiten van publieke plekken, het instellen van een test- of quarantaineplicht en het verplichten van een mondkapje. De wet, eigenlijk een wijziging van de al bestaande Wet publieke gezondheid, moet de tijdelijke coronawet vervangen. Verlenging daarvan werd in mei verworpen. Het Genootschap van Burgemeesters, de Vereniging van Nederlandse Gemeenten en het Veiligheidsberaad, zeggen dat de nieuwe wet, waarvan ze de concepttekst hebben gezien, te snel in elkaar is gezet. Ook zou het ontbreken aan een "fundamentele discussie en onderbouwing van de verantwoordelijkheden en bevoegdheden van burgemeesters en voorzitters van de veiligheidsregio's", staat in Trouw. Met de nieuwe wet ligt de verantwoordelijkheid voor de bestrijding van een epidemie straks niet alleen bij ministers, maar ook bij de veiligheidsregio's. Maar die moeten ook al werken met de zogenoemde rampenwet, de Wet veiligheidsregio's. Eind 2020 heeft een evaluatiecommissie al geconcludeerd dat die wet compleet veranderd moet worden en dat Nederland niet goed is voorbereid op grote crisissituaties. Liesbeth Spies, voorzitter van het Genootschap van Burgemeesters en burgemeester van Alphen aan den Rijn, noemt de nieuwe coronawet in het NOS Radio 1 Journaal "onverstandig en niet helder". Zo is volgens haar onduidelijk bij wie de verantwoordelijkheid ligt tijdens een gezondheidscrisis. Nu ligt de eerste verantwoordelijkheid in een acute fase bij de voorzitter van de veiligheidsregio, zegt Spies. De nieuwe wet maakt volgens haar de burgemeesters in eerste instantie verantwoordelijk, "zonder dat daar een motivatie bij wordt gegeven en zonder dat we het daar goed over hebben gehad. Dat vinden wij onverstandig." Volgens Spies leidt het werken met twee systemen tot problemen. "We hebben gezien dat corona zich niet alleen in Alphen aan den Rijn voordoet, maar ook bij de buren. Wat we in die algemene wet hebben afgesproken, is dat juist in zo'n acute fase de voorzitter van de veiligheidsregio de eerst aangewezene is om de pandemie te bestrijden." Daar gaat nu een streep doorheen, de verantwoordelijkheid ligt dan bij de burgemeesters van alle individuele gemeenten, zegt Spies. "Je krijgt dus twee systemen naast elkaar en dat leidt tot onduidelijkheid en dat je niet meer weet waar je aan toe bent." Een woordvoerder van minister Kuipers van Volksgezondheid erkent dat de wet een haastklus was, maar dat moet volgens hem niet vertaald worden met 'afgeraffeld'. "De nieuwe wet is tot stand gekomen onder tijdsdruk. Maar dat is de consequentie van het wegstemmen van de tijdelijke wet door de Eerste Kamer". In de gebruikelijke toelichting op de wet is de minister bovendien uitgebreid ingegaan op de kritiek van de burgemeesters, zegt de woordvoerder. In die toelichting is te lezen dat in de definitieve versie van de wet komt te staan dat de voorzitter van de veiligheidsregio "leidend en bevoegd" is in de acute fase van een uitbraak. Volgens de minister "wordt daarmee voldaan aan het verzoek van de partijen om hier meer duidelijkheid over te geven". De Raad van State komt later deze maand met een reactie op de nieuwe wet. Spies hoopt dat er daarna nog aanpassingen komen.||https://nos.nl/artikel/2439782-gemeenten-en-burgemeesters-kritisch-over-nieuwe-coronawet
2022-08-08||Zwarte zaterdag, zondag én maandag? Drukker dan ooit op Europese wegen|| Het was niet eerder zo druk op de Europese wegen als tijdens deze zomervakantie. Ook buiten de zwarte zaterdagen stonden er veel files, bevestigt de ANWB na berichtgeving in het AD. "Vakantiegangers proberen hun vertrek te spreiden", zegt een woordvoerder. "Voorheen vertrokken de meesten altijd op zaterdag." "Nederlanders gaan er massaal op uit met de auto", zegt ze. Dat betekent ook drukte bij de ANWB-alarmcentrale, want daar krijgen medewerkers "ontzettend veel" telefoontjes van Nederlanders met pech in binnen- en buitenland. Sinds eind juni gaat het om zo'n 400.000 telefoontjes. Het komt neer op ruim 30 procent meer pechgevallen dan in 2019, de laatste zomervakantie voor corona. De drukte komt volgens de ANWB door een combinatie van factoren, zoals het versoepelen van de coronamaatregelen en de onzekerheden op luchthavens. "Mensen die nog geen vakantie hebben geboekt, gaan liever met de auto. In plaats van te vliegen, kiezen ze voor eigen vervoer en eigen regie." Ook het warme weer in Europa speelt een rol bij de pechgevallen. "Het is ontzettend warm en daar hebben auto's onder te lijden. We benadrukken dan ook: geef je auto wat extra aandacht voor vertrek. Check de bandenspanning en het oliepeil bijvoorbeeld." De knelpunten op de Europese wegen zijn onder meer de welbekende Route du Soleil richting badplaatsen aan de Middellandse Zee en de route tussen Parijs en Bordeaux: Half juli verwachtte het Nederlands Bureau voor Toerisme en Congressen al dat extra veel Nederlanders dit jaar op vakantie zouden gaan in Europa, om de twee 'verloren' coronajaren in te halen. 77 procent van de Nederlanders had toen een vakantie geboekt voor dit jaar, of had het plan om nog te gaan. ook de mensen die toen nog moesten boeken, overwogen veelal om naar een Europese bestemming te reizen. Ook de ANWB zei vorige maand signalen te zien dat deze zomer flink meer mensen op vakantie gaan in Europa dan voor de coronacrisis. "Dit jaar gaat de drukte van 2019 zeker halen." De verkeersorganisatie zag een stijging van 30 procent in de aanvraag van het aantal tolbadges voor Frankrijk ten opzichte van 2019. Internationale rijbewijzen voor buiten Europa werden daarentegen veel minder aangevraagd.||https://nos.nl/artikel/2439780-zwarte-zaterdag-zondag-en-maandag-drukker-dan-ooit-op-europese-wegen
2022-08-08||PostNL ziet hogere kosten en minder pakketten|| PostNL heeft last van de inflatie. De kosten voor het bezorgen van post en pakketten stijgen. Ook worden minder pakketten verstuurd omdat mensen minder online kopen. Een en ander blijkt uit de jongste kwartaalcijfers, die PostNL publiceerde. Volgens bestuursvoorzitter Herna Verhagen zijn het "uitdagende marktomstandigheden". "De komende tijd zullen ook prijsaanpassingen nodig zijn", zegt ze. Details over hoeveel de tarieven voor bijvoorbeeld het verzenden van pakketten zullen toenemen, noemt ze niet. Voor post zijn vooralsnog geen prijsaanpassingen nodig. Het volume pakketten daalde met 12 procent en gewone post met 7,4 procent. Voor heel 2022 verwacht PostNL iets minder pakketten te verwerken, maar het zijn nog altijd meer dan voor de pandemie. De omzet in het eerste halfjaar daalde met 14 procent, van 1,8 miljard euro naar 1,55 miljard. De winst bedroeg 36 miljoen, een daling van 82 procent. De inflatie jaagt de kosten op van onder meer transport en arbeidskosten en heeft ook impact op de consumentenbestedingen. Mensen kopen minder online in vergelijking met coronatijd nu winkels weer gewoon open zijn. De bestedingen staan ook onder druk door de stijgende prijzen, waardoor consumenten meer letten op hun portemonnee, denkt PostNL. Om de kosten in de hand te houden, neemt het postbedrijf momenteel extra maatregelen. Zo worden investeringen uitgesmeerd over een langere tijd. Maar duidelijk is dat de hogere kosten niet alleen goedgemaakt kunnen worden door efficiënter te werken. Onlangs werd een nieuwe cao voor 16.500 werknemers afgesloten, met 4 procent loonsverhoging dit jaar en in 2023 nog een keer 4 procent. Ook kregen duizend postbezorgers een vast contract. PostNL kampt nog met een personeelstekort en heeft dringend 1300 tot 1500 extra postbezorgers nodig.||https://nos.nl/artikel/2439779-postnl-ziet-hogere-kosten-en-minder-pakketten
2022-08-08||Staakt-het-vuren Gaza houdt stand, Palestijnen rouwen om burgerslachtoffers|| De wapenstilstand tussen Israël en de Palestijnse groepering Islamitische Jihad in Gaza houdt vooralsnog stand. Het staakt-het-vuren ging gisteravond officieel om 22.30 uur Nederlandse tijd in, maar tot vlak na dat tijdstip waren er nog hevige beschietingen. Sindsdien is het rustig. Daarmee zijn de drie dagen van Israëlische bombardementen op de Gazastrook en raketbeschietingen door Islamitische Jihad richting Israël tot een eind gekomen. Aan Palestijnse zijde zijn de grootste verliezen geïncasseerd. Burgers rouwen om de slachtoffers van bombardementen in woonwijken. Volgens de lokale autoriteiten in Gaza hebben de luchtaanvallen door het Israëlische leger ruim veertig levens geëist. Onder meer twee hooggeplaatste commandanten van de militante groepering, die Israël en de EU zien als terreurorganisatie, zijn gedood. Bij de precisiebombardementen zijn ook elf mensen gedood die geen militair doelwit waren, zoals de vrouwen van jihadisten, zo is de officiële lezing van het Israëlische leger. De Palestijnse autoriteiten stellen dat het aantal burgerslachtoffers ongeveer dubbel zo hoog is, onder wie vijftien kinderen. "Wat hebben ze misdaan om op deze manier gebombardeerd te worden?", citeert nieuwszender Al Jazeera een vrouw die zegt dat haar twee kleinkinderen van 11 en 5 zijn gedood. De kinderen waren zaterdagavond naar de supermarkt toen de grootmoeder zware explosies hoorde. Het gaat volgens haar om een Israëlische luchtaanval. "Hoeveel families in Gaza moeten hun naasten nog gaan herdenken vanwege de aanhoudende Israëlische agressie", zegt ze. "We kunnen het niet meer aan." Reddingsdiensten hebben de afgelopen dagen onder het puin gezocht naar overlevenden. Volgens de Palestijnse autoriteiten zijn ruim 300 mensen gewond geraakt. Daarnaast is er wederom grote schade in de dichtbevolkte Gazastrook. Het leger van Israël zegt dat een deel van de Palestijnse slachtoffers het gevolg is van mislukte raketaanvallen door Islamitische Jihad. Zo'n 200 van de 1100 afgevuurde raketten zouden in de Gazastrook zijn terechtgekomen en vervolgens geëxplodeerd. Israël heeft de afgesloten Palestijnse enclave deels geopend voor humanitaire hulp. Door de opening van grensovergangen is er weer diesel aan het gebied geleverd, die nodig is om de elektriciteitscentrale in Gaza draaiende te houden. Door een gebrek aan brandstof kwam de toch al penibele stroomvoorziening in Gaza de afgelopen dagen verder in de problemen. Het kustgebied met ruim 2 miljoen inwoners is sinds Hamas in 2007 aan macht kwam grotendeels afgesloten van de buitenwereld. Hamas hield zich de afgelopen dagen afzijdig van de gevechten. Drie Israëliërs raakten gewond door granaatscherven als gevolg van de lancering van de geïmproviseerde raketten. Nog eens zo'n dertig Israëliërs raakten volgens de ambulancediensten lichtgewond, zonder dat daarbij de oorzaak werd vermeld. In diverse Israëlische steden brachten inwoners de afgelopen dagen deels door in schuilkelders. Een inwoner van de Israëlische stad Sderot zegt tegen persbureau AFP dat haar kinderen getraumatiseerd zijn door het driedaagse conflict. "We zijn het beu dat er elk jaar een militaire operatie is." Wat haar betreft moet het leger en de regering er "voor eens en altijd" een einde aan maken. "We zijn niet voor een oorlog, maar het kan ook niet op deze manier doorgaan." Vanochtend kwam het dagelijkse leven in Israël weer op gang. Het ministerie van Defensie heft stapsgewijs restricties op, zoals het bevel om dicht in de buurt te blijven van schuilkelders. Ook is het openbaar vervoer hervat in gebieden rondom Gaza. Islamitische Jihad stelt dat Israël een leider van de groepering vrij zal laten, als onderdeel van de afspraken over de wapenstilstand. Maar dat bericht wordt door de Israëlische autoriteiten stellig ontkend.||https://nos.nl/artikel/2439777-staakt-het-vuren-gaza-houdt-stand-palestijnen-rouwen-om-burgerslachtoffers
2022-08-08||China zegt dat militaire oefeningen bij Taiwan toch verdergaan|| Het Chinese leger zegt dat de militaire oefeningen rond Taiwan doorgaan, ondanks eerdere aankondigingen dat ze na gisteren voorlopig afgelopen zouden zijn. Vandaag zouden aanvallen op zee en tegen onderzeeboten op het programma staan. De duur en locatie zijn nog niet duidelijk. Het Chinese ministerie van Buitenlandse Zaken benadrukt vandaag dat Taiwan in de ogen van Peking bij China hoort en dat daarom sprake is van "normale militaire oefeningen in onze eigen wateren". Taiwan spreekt juist van "militaire intimidatie". De autoriteiten van het eiland roepen China op om daar onmiddellijk mee te stoppen. Peking creëert opzettelijk crises en blijft provoceren, zegt het Taiwanese ministerie van Buitenlandse Zaken. China begon donderdag met militaire oefeningen rond het eiland, als reactie op het bezoek van de Amerikaanse toppoliticus Pelosi. Peking vond dat bezoek een provocatie, omdat China Taiwan als afvallige provincie beschouwt. Ieder bezoek van een buitenlandse mogendheid aan het eiland wordt door de Chinese regering gezien als steun voor het zelfbestuur van Taiwan. Bij de oefeningen zette China onder meer straaljagers, drones en oorlogsschepen in. Er werd zowel vanuit de lucht als op het water met scherp geschoten. Volgens Taiwan simuleerde het Chinese leger aanvallen op het eiland en op Taiwanese marineschepen. Behalve rondom het hoofdeiland werd er ook bij kleine eilandjes die onder Taiwanees bestuur staan geoefend. Een aantal van die eilanden, die volgens Peking allemaal bij China horen, ligt vlak naast het Chinese vasteland: Een andere, meer symbolische actie had te maken met de middellijn in de Straat van Taiwan, de officieuze grens tussen China en Taiwan. Volgens Taiwan hebben de Chinezen die grens meerdere keren korte tijd overschreden, zowel over zee als in de lucht. Daarmee hoopten de Chinezen terrein te winnen, was de gedachte. Gisteren meldde de Chinese staatstelevisie dat Peking van plan is om vaker militaire oefeningen te houden rond die middellijn, ook in het gebied dat officieus bij Taiwan hoort. Volgens de commentator die op de staatszender aan het woord was, is de middellijn een denkbeeldige lijn die door het Amerikaanse leger is bedacht en bovendien nooit wettelijk is erkend. Waar draait het conflict rond Taiwan om? Een korte uitleg: China kondigde vorige week aan dat de meeste militaire oefeningen rond Taiwan tot en met zondag zouden duren, maar voert de druk op Taiwan nu dus verder op. Een woordvoerder van het Chinese ministerie van Defensie zegt op het Chinese online platform Weibo dat de "maatregelen" van Peking een "noodzakelijke waarschuwing" zijn voor de "provocaties" van de VS en Taiwan. Hij spreekt van een "legitieme verdediging van de nationale soevereiniteit en veiligheid". Kort voordat China de nieuwe militaire oefeningen aankondigde, ontving de Taiwanese president Tsai premier Gonsalves van Saint Vincent en de Grenadines. Die eilandengroep in de Caribische Zee is een van de weinige landen die Taiwan erkennen als onafhankelijke staat. Gonsalves kwam gisteren aan in de Taiwanese hoofdstad Taipei en blijft zes dagen op het eiland. Het is onduidelijk of Tsai Gonsalves heeft uitgenodigd voor of na het bezoek van Pelosi. De premier van Saint Vincent en de Grenadines zegt dat hij op het eiland is om zijn solidariteit met Taiwan te betuigen en de onderlinge betrekkingen te versterken. Volgens de Taiwanese president heeft Gonsalves duidelijk gemaakt dat de Chinese militaire oefeningen hem er niet van weerhouden om zijn "vrienden" te bezoeken. Dat heeft Taiwan diep geraakt, aldus Tsai:||https://nos.nl/artikel/2439773-china-zegt-dat-militaire-oefeningen-bij-taiwan-toch-verdergaan
2022-08-08||Vier gewonden bij brand in Velp, mogelijk gasbarbecue ontploft|| In Velp bij Arnhem heeft een grote brand gewoed in een woning voor arbeidsmigranten. Vier mensen konden op tijd het pand uitvluchten, maar liepen daarbij wel verwondingen op. Twee bewoners sprongen uit het raam. Zij zijn met botbreuken naar het ziekenhuis gebracht. De andere twee hadden veel rook ingeademd en zijn voor controle ook naar het ziekenhuis vervoerd. De brand brak uit rond 06.00 uur en was halverwege de ochtend uit. Er is niemand meer in het pand, zegt verslaggever Jan Sommerdijk van Omroep Gelderland op NPO Radio 1. Volgens een brandweerwoordvoerder zijn er geruchten dat de bewoners buiten op het dak aan het barbecueën waren op een gasbarbecue. Doordat iemand een sigaret zou hebben opgestoken, ontstond er vervolgens een ontploffing. De bovenste verdieping brandde volledig uit: In het pand staan dertien bewoners ingeschreven, voornamelijk mensen uit Polen. "We horen verhalen dat hier wel eens dertig tot vijftig mensen binnen zijn", zegt een woordvoerder van de brandweer tegen Omroep Gelderland. "Maar die zijn er nu echt niet. Het is ook vakantietijd." Volgens een woordvoerder van gemeente kunnen er in de praktijk meer mensen verblijven dan de officieel geregistreerde bewoners. "Als mensen er maar een paar maanden wonen, hoeven ze niet ingeschreven te staan. De laatste afspraak is dat er 39 personen mogen verblijven." Vanwege de hitte binnen en mogelijk instortingsgevaar kan de brandweer nog niet naar binnen. Uit een eerste scan vanuit de hoogwerker bleek dat op de eerste verdieping geen slachtoffers zijn. Verschillende woningen naast het pand zijn ontruimd. Daarbij is iedereen op tijd en zonder problemen naar buiten gekomen, schrijft de regionale omroep. De woning is al eens in het nieuws geweest. Twee jaar geleden was er in hetzelfde pand een corona-uitbraak. Toen werden 28 arbeidsmigranten in isolatie geplaatst, omdat de meeste besmet waren. Ze werden onder politiebegeleiding met bussen overgeplaatst naar een schip in Arnhem. "Deze plek stond vroeger bekend als het zogenoemde Polenhotel", zegt Sommerdijk. "Er zijn veel incidenten geweest: er is een keer een molotovcocktail naar binnen gegooid in 2014." Ook ervaren buurtbewoners regelmatig overlast van de arbeidsmigranten.||https://nos.nl/artikel/2439771-vier-gewonden-bij-brand-in-velp-mogelijk-gasbarbecue-ontploft
2022-08-08||Wekdienst 8/8: Oud-profvoetballer Mendes da Silva voorgeleid • 'No Border Camp' in Rotterdam || Goedemorgen! Oud-profvoetballer David Mendes da Silva wordt voorgeleid aan de rechter-commissaris en in Rotterdam wordt een tentenkamp opgezet door activisten die willen dat vluchtelingen op een betere manier worden opgevangen. Eerst het weer: Op veel plaatsen is het zonnig, alleen het noorden heeft te maken met wolkenvelden vanaf zee. De temperatuur ligt tussen de 23 en 27 graden. De komende dagen is het op wat sluierbewolking na zonnig. Donderdag ligt de middagtemperatuur rond 31 graden bij een matige oostenwind. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Opnieuw is de Oekraïense kerncentrale Zaporizja beschoten. Het internationale atoomagentschap IAEA had juist gewaarschuwd om te stoppen met de beschietingen. Bij de aanval raakte een medewerker van de kerncentrale gewond en werden drie stralingsmeters beschadigd. De kerncentrale is sinds maart in Russische handen. Oekraïne zegt dat Rusland achter de beschietingen zit. De Russen zeggen juist dat Oekraïne de centrale met rakketten heeft bestookt. Het IAEA vreest voor een kernramp als de beschietingen doorgaan. 200.000 Oekraïners moeten voor de winter de Donbas-regio verlaten, zei president Zelensky vorige week. Het wordt er te gevaarlijk en het gas is op. Duizenden inwoners hebben inmiddels een van de speciale evacuatietreinen gepakt. Maar niet iedereen wil weg. Eén van hen is de 66-jarige Stepan, die in een klein dorpje in de Donbas woont. Hij zegt te blijven om te vechten of te sterven. Fijne maandag!||https://nos.nl/artikel/2439767-wekdienst-8-8-oud-profvoetballer-mendes-da-silva-voorgeleid-no-border-camp-in-rotterdam
2022-08-08||Woningen ontruimd vanwege brand en gaslek in snackbar Wolvega|| Tien woningen en een deel van een ouderencomplex in het Friese Wolvega zijn vannacht ontruimd geweest vanwege een brand en een gaslek in een nabijgelegen snackbar. De bewoners werden opgevangen in het gemeentehuis. De snackbar zelf raakte zwaar beschadigd. De brandweer werd overvallen door de omvang van de brand: De brand brak uit rond 23.00 uur gisteravond. Rond 01.00 uur leek de brandweer het vuur onder controle te hebben. Door de brand ontstond een gaslek, en laaide het vuur later weer op. De vlammen sloegen over naar een ander pand. Volgens de brandweer was er sprake van explosiegevaar en grootschalige rookontwikkeling. Daarop werd besloten tot ontruiming van gebouwen in de buurt. Rond 05.00 uur was de brand voor een tweede maal onder controle en konden de bewoners terug naar huis. De oorzaak van de brand is niet bekend. Er zijn geen slachtoffers gevallen. Toen de brand uitbrak was er niemand meer in de snackbar aanwezig.||https://nos.nl/artikel/2439763-woningen-ontruimd-vanwege-brand-en-gaslek-in-snackbar-wolvega
2022-08-08||Vierde lichaam gevonden in vier maanden in opdrogend stuwmeer bij Las Vegas|| In het Amerikaanse stuwmeer Lake Mead is een vierde lichaam gevonden in evenzoveel maanden tijd. Op een strandje bij een recreatiegebied aan het meer werden overblijfselen van een skelet aangetroffen. Onderzocht wordt of er een doodsoorzaak kan worden vastgesteld en van wie het stoffelijk overschot is. Lake Mead is een stuwmeer in de staat Nevada, niet ver van Las Vegas. Het is in de jaren dertig gevormd door de aanleg van de beroemde Hooverdam, en wordt gevoed door de Coloradorivier. Het meer is een belangrijke drinkwaterbron voor 25 miljoen Amerikanen in Nevada, Californië en Arizona. Vanwege de aanhoudende droogte, die samenhangt met klimaatverandering, stroomt er in het westen van de Verenigde Staten veel minder water naar Lake Mead toe. In twintig jaar tijd is het waterpeil tientallen meters gezakt, tot zo'n 317 meter boven zeeniveau. Momenteel is het meer slechts 27 procent gevuld. Als het waterpeil tot ongeveer 305 meter zakt, kan de waterkrachtcentrale in de Hooverdam geen stroom meer genereren. Het extreem lage waterpeil is ook de oorzaak dat er de laatste tijd lichamen boven water gekomen zijn. In mei werd door mensen op een boot een vat gespot, waarin het lijk van een doodgeschoten man bleek te zitten. Hij werd waarschijnlijk in de jaren zeventig of tachtig vermoord. Een week later werd op een drooggevallen zandbank een skelet gevonden en in juli een op een populair strand aan het meer. De politie denkt dat de lichamen van mensen zijn die al decennia zijn vermist. Mogelijk zijn het slachtoffers van de maffia in Las Vegas, en zijn hun lijken gedumpt in het meer. Tot nu toe is nog geen van de gevonden stoffelijke overschotten geïdentificeerd.||https://nos.nl/artikel/2439762-vierde-lichaam-gevonden-in-vier-maanden-in-opdrogend-stuwmeer-bij-las-vegas
2022-08-08||Kerncentrale Zaporizja weer beschoten ondanks waarschuwing atoomwaakhond|| Ondanks waarschuwingen van het Internationaal Atoomenergie Agentschap (IAEA) zijn er bij de Oekraïense kerncentrale Zaporizja voor de tweede keer in twee dagen tijd beschietingen geweest. Daarbij raakte een medewerker van de kerncentrale gewond, en werden drie stralingsmeters bij een opslag voor gebruikte kernbrandstof beschadigd, meldt het Oekraïense staatsbedrijf Energoatom. De kerncentrale is sinds maart in Russische handen. Oekraïne zegt dat Rusland achter de beschietingen zit. Vlak voor de aanval van afgelopen dag, namen de bezettende Russische militairen hun toevlucht tot bunkers, aldus Energoatom. De Russen ontkennen dat en menen dat Oekraïne de centrale met raketten bestookt heeft. Volgens Energoatom leidt de beschadiging van de stralingsmeters tot gevaarlijke situaties: "Het tijdig detecteren en reageren op een toename van straling of een lekkage van straling uit de gebruikte kernbrandstof, is momenteel onmogelijk." Een kernramp is op wonderbaarlijke wijze voorkomen, zegt Energoatom, maar "wonderen blijven zich niet voltrekken". Wat betekent de kerncentrale voor Oekraïne? In deze video wordt het belang van de centrale uitgelegd: Vrijdag raakten bij beschietingen al stroomkabels van de kerncentrale beschadigd. Dat was aanleiding voor atoomwaakhond IAEA om zich fel uit te spreken tegen de beschietingen. Het IAEA zei niet of het Rusland of Oekraïne verantwoordelijk houdt voor de beschietingen. Wel is er volgens directeur-generaal Grossi "een reëel gevaar" op een kernramp als de beschietingen blijven aanhouden, met potentiële gevolgen voor Oekraïne en omringende landen. De Oekraïense president Zelensky spreekt van "nucleair terrorisme" van de kant van Rusland. "Geen land ter wereld zou zich veilig voelen als een terroristische staat een kerncentrale beschiet", aldus Zelensky in een tv-toespraak op zondagavond. VN-baas Guterres wil dat internationale inspecteurs toegang krijgen tot de kerncentrale. "We steunen het IAEA volledig bij al hun inspanningen om de situatie in de centrale te stabiliseren." Guterres veroordeelt de beschietingen op de Zaporizja-centrale. "Elke aanval op een kerncentrale is zelfmoord."||https://nos.nl/artikel/2439759-kerncentrale-zaporizja-weer-beschoten-ondanks-waarschuwing-atoomwaakhond
