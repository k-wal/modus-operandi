2022-08-24||President Biden kondigt gedeeltelijke kwijtschelding van studieschulden aan|| De Amerikaanse regering is van plan een deel van de studieschulden kwijt te schelden. Amerikanen met een studieschuld hoeven 10.000 dollar minder terug te betalen, tenzij ze meer verdienen dan 125.000 dollar per jaar. De regeling geldt ook voor stellen die samen minder dan 250.000 dollar aan inkomen hebben. In een verklaring schrijft de regering-Biden dat een studielening voor veel Amerikanen nu een levenslange last betekent. Een opleiding afronden kost vaak tienduizenden dollars. Veel studerende kinderen uit de lagere en middenklasse hebben daardoor een schuld opgebouwd. Sinds de jaren 80 zijn de kosten voor een vierjarige vervolgopleiding bijna verdrievoudigd. Maar de Pell Grants, studiebeurzen van de overheid voor de laagste inkomens, zijn niet dusdanig meegestegen. Voor de groep die zo'n beurs ontvangt is de geplande korting tweemaal zo hoog: zij hoeven straks 20.000 dollar minder te betalen op hun studieschuld. De gemiddelde bachelorstudent met schulden studeert nu af met 25.000 dollar in de min, blijkt uit een analyse van het Amerikaanse ministerie van Onderwijs. Zo'n 45 miljoen Amerikanen hebben een studieschuld, die gezamenlijk goed is voor ruim 1600 miljard dollar. Volgens een studie van de New York Federal Reserve zou van 11,8 miljoen Amerikanen de studieschuld volledig verdwijnen als de plannen doorgaan. De regering-Biden schrijft dat het plan financiële verlichting moet brengen voor de lage en middeninkomens. "Mensen hoeven nu niet meer gebukt te gaan onder schulden", lichtte Biden het plan toe. Daarnaast verlengt hij voor leners een pauze op de terugbetalingen. Die gold al vanaf maart, maar wordt verlengd tot eind dit jaar. Er klinkt ook kritiek op het plan. Zo kreeg Biden op een persconferentie de vraag of het wel eerlijk is ten opzichte van mensen die hun schulden al hebben terugbetaald of ervoor kozen geen schulden op te bouwen. "Is het eerlijk voor mensen die geen miljardenbedrijf hebben dat sommige ondernemers alle belastingvoordelen krijgen?", antwoordde Biden. Het kwijtschelden van miljoenen aan leningen was een van Bidens verkiezingsbeloftes. Vorige week loste hij ook al een belangrijke belofte in, toen hij zijn handtekening zette onder een zwaarbevochten investeringsplan. Daarmee komt er 750 miljard dollar vrij, waarvan 369 miljard bestemd is voor klimaatmaatregelen.||https://nos.nl/artikel/2441933-president-biden-kondigt-gedeeltelijke-kwijtschelding-van-studieschulden-aan
2022-08-24||'25 doden bij raketaanval op treinstation in regio Dnipro'|| Minstens 25 mensen zijn om het leven gekomen bij een raketaanval op een Oekraïens treinstation. Dat melden de Oekraïense autoriteiten. Gisteren maakte president Zelensky al melding van 22 doden. Vanochtend zijn nog eens drie lichamen onder het puin vandaan gehaald. Tientallen mensen raakten gewond. Het gaat om het station van Tsjaplyne, in de regio Dnipro, op zo'n 80 kilometer afstand van het front in het oosten van het land. Op niet-geverifieerde foto's is te zien dat meerdere treinstellen grotendeels verwoest zijn. Ook zijn er auto's uitgebrand. Reddingswerkers zijn op zoek naar overlevenden. Zelensky vertelde over de raketaanval tijdens een digitale toespraak voor de VN-Veiligheidsraad. "Net voordat ik deze speech begon, kreeg ik deze informatie binnen. Helaas kan het aantal doden nog toenemen", zei hij. "Dit is hoe Rusland zich voorbereidde op deze bijeenkomst." Een paar uur eerder werd de stad Synelnykove, 70 kilometer noordwaarts, getroffen door meerdere explosies. Daarbij kwam een 11-jarige jongen om het leven. In de buurt werden twee kinderen levend onder het puin van een ingestort gebouw gehaald. Ook in West-Oekraïne, bij de stad Sjepetivka, werd het spoor getroffen door een aanval. Daar kwamen twee raketten terecht op "kritieke infrastructuur", volgens het regiohoofd. Voor zover bekend zijn er geen slachtoffers gevallen. Vanwege de viering van de Oekraïense Onafhankelijkheidsdag, die samenvalt met het feit dat de Russische invasie precies zes maanden geleden begon, werd er rekening gehouden met een grotere dreiging van Russische raketaanvallen. De Amerikaanse ambassade in Oekraïne waarschuwde specifiek voor aanvallen op burgerinfrastructuur en overheidsgebouwen. Verspreid door het land was er overdag een luchtalarm te horen, maar grootscheepse aanvallen leken vooralsnog uit te blijven. In april was een Oekraïens treinstation ook al doelwit van een raketaanval. Toen kwamen er ruim vijftig mensen om het leven in Kramatorsk, een cruciale stad in de Donbas-regio.||https://nos.nl/artikel/2441931-25-doden-bij-raketaanval-op-treinstation-in-regio-dnipro
2022-08-24||Geschokte reacties in Den Haag op dood baby Ter Apel, inspecties doen onderzoek|| De Tweede Kamer wil uitleg van staatssecretaris Van der Burg (Asiel) over de dood van een drie maanden oude baby vannacht in de sporthal bij het aanmeldcentrum in Ter Apel. Die sporthal doet op het moment dienst als overnachtingsplek voor asielzoekers omdat er in het aanmeldcentrum geen plaats is. PvdA-Kamerlid Kati Piri en Suzanne Kröger van GroenLinks willen dat Van der Burg in een brief opheldering geeft. Dat verzoek wordt in ieder geval door Volt en de coalitiepartijen D66, CDA en ChristenUnie gesteund. De Inspectie Gezondheidszorg en Jeugd en de Inspectie Justitie en Veiligheid doen onderzoek naar de dood van de baby. Op dit moment is alleen bekend dat er nog medische hulp is verleend. De inspecties kijken naar alle mogelijke aspecten die bij het overlijden een rol kunnen hebben gespeeld, schrijven ze. "Bijvoorbeeld naar de medische oorzaak, of er eerder zorg is verleend, de beschikbare zorg en de leefomstandigheden rond het aanmeldcentrum en in de sporthal." Wanneer de inspecties klaar zijn, is niet bekend. Staatssecretaris Van der Burg is net als Kamerleden geschokt door het overlijden van de baby: SP-Kamerlid Jasper van Dijk heeft vandaag een debat over de situatie in Ter Apel aangevraagd. De aanleiding was dat de afgelopen nacht opnieuw honderden asielzoekers buiten moesten slapen, omdat er in het aanmeldcentrum geen plaats voor ze is. "De ellende neemt alleen maar toe", zei Van Dijk. Vooralsnog is er geen meerderheid voor een debat.||https://nos.nl/artikel/2441929-geschokte-reacties-in-den-haag-op-dood-baby-ter-apel-inspecties-doen-onderzoek
2022-08-24||Antwerpen opgeschrikt door drugsgeweld, wat is er aan de hand?|| Precies een week geleden werd de buurt rond het centraal station in Antwerpen opgeschrikt door een schietpartij. Enkele dagen later was het weer raak in de Belgische stad: in Antwerpen-Noord werd geschoten, gevolgd door een schietpartij in het district Merksem. Wat is er aan de hand? 'Narcoterrorisme', zeggen de Belgische autoriteiten. En die situatie is niet nieuw. Al eerder deze zomer werden in de havenstad gevels beschoten, brandbommen tegen panden gegooid en handgranaten neergelegd. De Antwerpse autoriteiten krijgen er maar moeilijk grip op, ziet de Vlaamse misdaadverslaggever Joris Van der Aa van de Gazet van Antwerpen. "Sinds het begin van de zomer zijn er bijna dagelijks incidenten geweest", zegt de journalist. Hij ziet een duidelijke link met cocaïne, die via de Antwerpse haven wordt ingevoerd. Volgens Van der Aa waren er in de Belgische stad niet eerder zoveel incidenten. "In 2016 zagen we voor het eerst dat er op huizen werd geschoten. Maar dat ging in korte golven, een paar weken was het dan onrustig." Maar die onrust houdt volgens de journalist inmiddels al veel langer aan. Sinds begin juni zijn er al meer dan dertig dossiers over vermoedelijk drugsgeweld geopend, schrijft de Belgische omroep VRT. Dat zijn er meer dan in heel 2021. Van der Aa spreekt van meerdere conflicten in de onderwereld. Hij zegt dat er vanuit Dubai of Turkije opdracht wordt gegeven om in Antwerpen aanslagen te plegen. "Dat gaat meestal over partijen drugs die zijn ingevoerd, men probeert dan druk te zetten en te intimideren." Van der Aa wijst naar ook Nederland. "De handelaars hier werken samen met Nederlandse smokkelaars. Maar we zien ook dat Nederlanders hier jongeren komen rekruteren." Van der Aa wijst op vier recente aanhoudingen: gisteren werden vier Nederlandse mannen in Antwerpen opgepakt met brandbommen en een vuurwapen in hun auto. Daarnaast zijn er volgens de journalist al 'uithalers' uit Amsterdam opgedoken in de Antwerpse haven. Zij halen in opdracht ladingen harddrugs uit zeecontainers. "We kunnen geen onderscheid meer maken, voor criminelen is het allang één werkterrein", vervolgt de misdaadjournalist. Dat de situatie in Antwerpen niet meer onder controle is, komt volgens de journalist door een gebrek aan mankracht bij de Belgische autoriteiten. "Om de zaak beheersbaar te houden, zal er een inhaalslag gemaakt moeten worden. En dat zal heel veel geld gaan kosten." In Antwerpen wordt ondertussen gevreesd voor 'Nederlandse taferelen'. Van der Aa: "Dodelijk geweld is hier uitzonderlijk. Maar in Nederland zijn er regelmatig liquidaties in de onderwereld." De Antwerpse burgemeester Bart De Wever maakt zich ernstig zorgen. "De drugshandel is een internationaal vertakte organisatie. De opdrachtgevers zitten allang niet meer in België, maar in andere landen, soms zelfs in de gevangenis", zei hij maandag tegen de VRT. Hij spreekt tegenover de NOS van een klassieke drugsoorlog. "Twee clans zijn met elkaar in conflict gekomen, omdat ze elkaar beconcurreren en bestelen." Daarnaast zijn er volgens de burgemeester de afgelopen tijd veel handlangers gearresteerd, waardoor de onderwereld onder 'hoogspanning' is komen te staan. Dat leidt volgens hem tot escalaties. De Wever wijst net als Van der Aa naar Nederland. "Het grote drugsprobleem heeft zich vanuit Nederland naar het zuiden verspreid", zegt hij, doelend op Vlaanderen. "Je ziet dat er een verschuiving is naar Antwerpen als logistieke hub voor de coke. Maar het zijn vaak Nederlandse kartels die dat initiatief hebben genomen." Volgens De Wever gaat ongeveer 80 procent van de harddrugs die in Antwerpen worden 'binnengehaald' direct naar Nederland. De burgemeester vreest dat het geweld zich in Antwerpen uiteindelijk naar de bovenwereld zal verplaatsen, zoals in Nederland al is gebeurd. Hij wil dan ook dat de overheid op landelijk niveau ingrijpt. De Wever wil om te beginnen dat de Nationale Veiligheidsraad bij elkaar komt, zoals in 2016 ook gebeurde tijdens de terreurcrisis. "De premier moet zijn ministers van Binnenlandse Zaken, Justitie en Financiën voor de douane samenzetten", aldus de burgemeester. Die aanbeveling kwam al eerder naar voren uit een evaluatie van het zogenoemde Stroomplan, uit 2018. In het plan staat beschreven hoe de Belgische autoriteiten moeten samenwerken. De Universiteit Gent evalueerde het plan, en concludeerde dat er voor het federaal parket en de Nationale Veiligheidsraad een grote rol was weggelegd. "De Wever heeft weinig wettelijke middelen om hiertegen in actie te komen", concludeert verslaggever Van der Aa. "Ik vrees dat men pas wakker wordt als er doden vallen."||https://nos.nl/artikel/2441927-antwerpen-opgeschrikt-door-drugsgeweld-wat-is-er-aan-de-hand
2022-08-24||Indianenboeken van Winnetou uit de winkels gehaald na kritiek|| Zijn de boeken over indiaan Winnetou racistisch en een verkeerde vorm van 'culturele toe-eigening'? In Duitsland is een verhitte discussie ontstaan over het fictieve stamhoofd, dat uit de koker komt van de Duitse schrijver Karl May (1842-1912). Uitgeverij Ravensburger heeft twee nieuwe Winnetou-kinderboeken om die reden uit de winkels gehaald. De Nederlandse uitgever van de boeken, Meulenhoff Boekerij, zegt de Duitse lijn te volgen, meldt het AD. De verkoop van Nederlandstalige e-books en boeken over Winnetou wordt stopgezet, maar dat moet nog "worden geregeld". De NOS heeft de uitgeverij nog niet kunnen bereiken. Het eerste Winnetou-verhaal stamt uit 1875, gevolgd door succesvolle vervolgverhalen. In de jaren 60 werden meerdere avonturenfilms over het personage en zijn belevenissen gemaakt, gevolgd door tv-series in de jaren 80 en 90. In 2016 verschenen er nog nieuwe verfilmingen op de Duitse zender RTL. Deze zomer ging een nieuwe Winnetou-film in de Duitse bioscopen in première. De discussie over de houdbaarheid van Winnetou richt zich vooral op de uitgave van twee nieuwe boeken, die ter gelegenheid van die bioscoopfilm werden uitgegeven. Op sociale media werd de uitgever overspoeld met kritiek op de stereotypen in de boekenserie. Naast de twee boeken werden ook een puzzel en stickerboek uit de winkel gehaald. Ravensburger zei in een verklaring te erkennen dat met de boeken mensen worden gekwetst. "We zijn tot de conclusie gekomen dat de onderdrukking van de inheemse bevolking geromantiseerd wordt en met veel clichés wordt omgeven." De uitgeverij zegt zich intensief bezig te houden met thema's als diversiteit en culturele toe-eigening. Redacteuren zullen hier bij andere uitgaven actiever op letten, belooft het Duitse bedrijf. Verschillende Duitse politici, vooral op de rechterflank van het politieke spectrum, en columnisten vinden dat het 'cancellen' van Winnetou aantoont dat de discussie over racisme en culturele toe-eigening te ver door is geschoten. Winnetou-expert Andreas Brenne zei tegen de Neue Osnabrücker Zeitung dat in de twee boeken duidelijk wordt gemaakt dat het om fictie gaat, en niet om een objectieve weergave van inheemse volkeren. Ook op de nieuwe film kwam veel kritiek, onder meer van recensenten, maar de western blijft vooralsnog te bezoeken.||https://nos.nl/artikel/2441923-indianenboeken-van-winnetou-uit-de-winkels-gehaald-na-kritiek
2022-08-24||VS bombardeert doelen in Syrië na drone-aanval op Amerikaanse basis|| Straaljagers van het Amerikaanse leger hebben gisteren een reeks luchtaanvallen uitgevoerd in Syrië. De VS zegt militaire installaties van aan Iran gelieerde strijdgroepen te hebben gebombardeerd. De Iraanse regering ontkent banden te hebben met de beschoten milities. De luchtaanvallen zijn een reactie op een drone-aanval vorig week gericht tegen een Amerikaanse legerbasis in Syrië. "Deze precisiebombardementen zijn bedoeld om de strijdkrachten te beschermen tegen aanvallen zoals die van 15 augustus", meldt het leger in een verklaring. Volgens het Amerikaanse leger hebben de vijandelijke drones vorige week geen slachtoffers gemaakt of schade aangericht. Washington beschuldigt de Iraanse Republikeinse Garde, het elitekorps dat door de VS wordt gezien als terroristische organisatie, ervan dat het een bondgenoot is van de aanslagplegers. Vanuit Teheran worden die beschuldigingen afgedaan als onzin. "De Amerikaanse aanval op Syrische burgers en infrastructuur is een schending van de soevereiniteit van Syrië", zegt een woordvoerder van het Iraanse ministerie van Buitenlandse Zaken. Acht straaljagers hebben in totaal negen doelwitten onder vuur genomen bij de Oost-Syrische stad Deir ez-Zor, zegt een woordvoerder van het Amerikaanse leger tegen Reuters. Er is niets bekendgemaakt over slachtoffers of schade. Er zijn naar schatting nog enkele honderden militairen uit de VS aanwezig in Syrië. Zij moeten er volgens Washington op toezien dat terreurorganisatie Islamitische Staat niet opleeft. Bij de burgeroorlog in Syrië zijn in ruim tien jaar tijd naar schatting honderdduizenden mensen omgekomen. Met steun van Rusland en Iran heeft president Assad de controle over een deel van het land teruggekregen. Nog altijd is het land het strijdtoneel van een gewapende strijd tussen diverse partijen. De VS is bijvoorbeeld niet het enige land dat recent luchtaanvallen zou hebben uitgevoerd in Syrië. Syrische staatsmedia beweren dat ook Turkije en Israël eerder deze maand bombardementen hebben uitgevoerd. Daarbij zouden meerdere Syrische militairen zijn gedood. Deze luchtaanvallen werden bevestigd door de in het Verenigd Koninkrijk gestationeerde monitorgroep het Syrisch Observatorium voor de Mensenrechten. Turkije voert in het noorden van Syrië een militaire campagne uit tegen de YPG, die door Ankara wordt gezien als een verlengstuk van terreurorganisatie PKK. Israël voert al jaren luchtaanvallen uit op aan Iran gelinkte doelwitten in Syrië.||https://nos.nl/artikel/2441916-vs-bombardeert-doelen-in-syrie-na-drone-aanval-op-amerikaanse-basis
2022-08-24||Opleiding psychiatrie van ggz Eindhoven geschorst na klachten van studenten|| De opleiding psychiatrie bij de ggz in Eindhoven is tijdelijk stilgelegd naar aanleiding van klachten van huidige en oud-studenten over een onveilig leerklimaat. Dat blijkt uit onderzoek van Omroep Brabant. De Registratiecommissie Geneeskundig Specialisten (RGS) heeft de opleiding onder verscherpt toezicht gesteld. De Eindhovense ggz (GGzE) tekent bezwaar aan tegen het besluit. De RGS hoorde enkele maanden geleden van de klachten. De registratiecommissie beoordeelt of de kwaliteit en veiligheid van medische opleidingen in orde is. Als opleidingen en opleiders aan de eisen voldoen, worden zij erkend door de RGS. De registratiecommissie heeft de licentie van GGzE voor de opleiding tot psychiatrie per 1 juli opgeschort. De opleiding mag voorlopig geen nieuwe studenten aannemen. Als de registratiecommissie bij haar besluit blijft, moeten de 25 artsen die nu worden opgeleid tot psychiater per 1 januari 2023 vertrekken. Het onderzoek gaat tijdens de schorsing verder. Zo laat een woordvoerder van de registratiecommissie aan Omroep Brabant weten dat betrokkenen binnenkort worden gehoord. Een definitief besluit wordt naar verwachting medio september genomen. Volgens Omroep Brabant gaan de klachten onder andere over de samenwerking met hoofdopleider Machteld Marcelis. Zij is hoogleraar aan Maastricht University en heeft haar werk als hoofdopleider bij de GGzE tijdelijk neergelegd. Er is een vervanger aangesteld. Waar de klachten precies over gaan, wil de registratiecommissie niet kwijt. Wel zegt een woordvoerder tegen Omroep Brabant dat het schorsen van een opleiding "zowat het zwaarste middel is" dat de registratiecommissie kan inzetten. Hoofdopleider en hoogleraar Marcelis laat in een korte reactie aan Omroep Brabant weten geschrokken te zijn van de "signalen over een onveilig opleidingsklimaat". Het besluit van de RGS heeft volgens Omroep Brabant tot onrust geleid onder het personeel en de artsen in opleiding. Mocht de RGS de licentie definitief intrekken, dan heeft dat volgens gezondheidseconomen Richard Janssen en Xander Koolman grote gevolgen voor de GGzE. Artsen die opgeleid worden tot psychiater werken namelijk al onder begeleiding van psychiaters bij ggz-instellingen. "Als er ineens 25 wegvallen, ontstaan er gaten in roosters. Dit terwijl er al een stevig tekort aan psychiaters is", legt Janssen uit aan Omroep Brabant. "De werkdruk neemt verder toe en de kans is groot dat minder cliënten worden geholpen." Volgens Janssen voelt de GGzE het ook in de portemonnee als de licentie definitief wordt afgenomen. "Veel ggz-instellingen hebben het niet al te ruim. Zo kan de schorsing van een opleiding direct de begroting raken." Er speelt bij de GGzE ook een andere kwestie. Twee weken geleden zette de Raad van Toezicht het bestuur van de GGzE op non-actief. De reden zou een uit de hand gelopen conflict zijn over de nieuwe bestuursvoorzitter. Het is onduidelijk of de situatie bij de opleiding een rol heeft gespeeld bij de bestuurscrisis. De bestuurstwist komt volgens Omroep Brabant morgen voor de rechter. De cliëntenraad en de ondernemingsraad van GGzE eisen bij het gerechtshof in Amsterdam dat het bestuur per direct weer aan de slag kan. Een van hun argumenten is dat er tal van dossiers zijn, waar het bestuur actief mee bezig was. Het besluit van de registratiecommissie om de opleiding tot psychiater te schorsen is volgens ingewijden het belangrijkste dossier. De GGzE schrijft op de eigen website bekend te zijn met de signalen van een onveilig leerklimaat bij de opleiding. De Eindhovense ggz zegt in gesprek te zijn met alle betrokkenen om het klimaat te verbeteren. Ook zal een extern vertrouwenspersoon onderzoek doen. De GGzE benadrukt dat de zorg voor cliënten niet in het geding is.||https://nos.nl/artikel/2441914-opleiding-psychiatrie-van-ggz-eindhoven-geschorst-na-klachten-van-studenten
2022-08-24||Drie gewonden bij explosie in Zutphen, deel gevel weggeblazen|| In Zutphen zijn drie gewonden gevallen bij een explosie in een appartementencomplex. Door de explosie raakte het pand zwaar beschadigd. Een deel van de gevel van het pand is weggeblazen. Ook is het dak beschadigd. De explosie gebeurde rond 16.30 uur. Een woordvoerder van de veiligheidsregio zegt tegen Omroep Gelderland dat er drie gewonden zijn gevallen. Twee slachtoffers zijn naar het ziekenhuis gebracht, één van hen is vervoerd met een traumahelikopter. Het is nog niet bekend hoe zij eraan toe zijn. De brandweer heeft nog enige tijd in en om het pand gezocht naar mogelijke andere slachtoffers. De veiligheidsregio laat weten dat er verder niemand is gevonden. Na de explosie brak brand uit, maar die kon snel worden geblust. Over de oorzaak van de explosie is nog niets bekend. De veiligheidsregio gaat uit van een gasexplosie. "Maar daar moet nog nader onderzoek naar worden gedaan", aldus de woordvoerder. De beschadiging aan het pand is enorm: Volgens de veiligheidsregio is het pand door de explosie instabiel geworden. Een specialistisch team van de brandweer zal het pand daarom stutten. Omwonenden zeggen tegen Omroep Gelderland dat ze een enorme knal hoorden. "Ik was thuis aan het werk en zat in een vergadering", vertelt een van hen. "Het klonk alsof er een vliegtuig was neergestort en alle ruiten eruit vlogen. Toen ik naar buiten keek, zei ik in de vergadering: ik moet even weg. Er is een huis in elkaar gestort." Volgens de buurtbewoner gaat het om een appartementencomplex met meerdere kleinere woningen. "De mensen die er wonen waren heel erg geschrokken, maar er was geen paniek. Iedereen was beduusd." Een van de bewoners van het pand zegt dat hij achter zijn computer zat, toen er ineens een knal klonk. De vloer was daarna onder hem verdwenen. Op handen en voeten kroop hij onder de puinhopen vandaan. Bewoners in de omgeving hebben het verzoek gekregen om binnen te blijven. Een verslaggever van Omroep Gelderland die ter plaatse is, zegt dat de omgeving van het pand ruim is afgezet. "Meerdere bewoners zijn huisdieren kwijt. Daar vragen ze naar en tot die tijd willen ze in de omgeving van het huis in Zutphen blijven", zegt hij.||https://nos.nl/artikel/2441910-drie-gewonden-bij-explosie-in-zutphen-deel-gevel-weggeblazen
2022-08-24||'Nederlanders zingen het Wilhelmus veel te langzaam'|| In het voetbalstadion klinkt het Wilhelmus meer als een strijdlied, bij de Dodenherdenking onderstreept het volkslied de eendracht van de natie. Maar altijd klinkt het Wilhelmus plechtig en statig. Dat kan beter, zeggen twee muziekkenners vanochtend in het AD: we zingen het veel te langzaam. Volgens de twee werd het volkslied in de zestiende eeuw een stuk sneller gespeeld en was de melodie anders. "Oorspronkelijk was het geen volkslied maar een strijdlied", zegt Rob Dirksen, contrabassist van het Concertgebouworkest. "In de Tachtigjarige Oorlog werd het door soldaten gezongen. En dat ging absoluut in een ander tempo." "De reden dat het nu langzamer wordt gezongen is dat we er een 'romantisch sausje' overheen hebben gegooid", denkt liederenexpert Martine de Bruin. In de Romantiek, de kunststroming die eind achttiende eeuw opkwam, veranderde het strijdlied in een nationale hymne, zegt De Bruin. "In de negentiende eeuw was het Wilhelmus zelfs een danslied." Vergelijk zelf de 'nieuwe' versie tegen de gangbare versie: In 1877 werd het Wilhelmus opnieuw aangepast, nu door de Oostenrijkse componist Eduard Kremser, waarna het lied langzamer werd gespeeld. Dit viel in de smaak bij de Nederlanders. Uiteindelijk werd het Wilhelmus in 1932 door de ministerraad samen met koningin Wilhelmina gekozen als het Nederlandse volkslied. Contrabassist Dirksen speelt altijd de gangbare 'trage' versie van het Wilhelmus. "Mensen zouden gek opkijken als we het volkslied in het oorspronkelijke tempo zouden spelen." Zingen we het volkslied dan te traag? Niet wat Dirksen betreft: "Dit is wat we ervan hebben gemaakt. Het was geen volkslied en dat is het nu wel geworden in dit tempo." Neerlandicus en zangeres Margot Kalse denkt dat de tekst beter uit de verf komt als het tempo wordt aangepast. "Het gaat over tolerantie en bevrijden van tirannie. Dat komt meer tot uiting als het vlotter wordt gespeeld", zegt ze. Kalse vindt wel dat het tempo kan variëren per gelegenheid. "Bij de Dodenherdenking is een langzaam tempo mooi, maar bij bijvoorbeeld een voetbalwedstrijd kan het tempo omhoog." Liederenexpert De Bruin denkt dat het Wilhelmus in de toekomst sneller zal worden gespeeld. "Ik heb wel mijn twijfels hoeveel sneller het gaat zijn. Als er namelijk heel veel mensen meezingen met een lied wordt het tempo trager. En in een voetbalstadion zijn er veel mensen." Volgens Peter Kleine Schaars wordt er ook nu al gevarieerd met het tempo van het volkslied. Hij is dirigent van de Marinierskapel en het Orkest Koninklijke Marechaussee en heeft het Wilhelmus al vaak gedirigeerd. "Bij een dodenherdenking wordt het volkslied anders gespeeld dan bij een voetbalwedstrijd. Er zal altijd discussie zijn. Zo wordt er ook gedebatteerd over de snelheid van de aria's uit de Matthäus Passion van Bach. Muziek is ook onderhevig aan de mode. En dat is mooi aan muziek."||https://nos.nl/artikel/2441909-nederlanders-zingen-het-wilhelmus-veel-te-langzaam
2022-08-24||Zeven gewonden bij ernstig ongeluk op A73 bij Roermond|| Op de A73 ten zuiden van Roermond heeft een ernstig ongeluk plaatsgevonden. Volgens de politie zijn er zeven gewonden, van wie er vier naar het ziekenhuis zijn overgebracht. Eén van hen zat bekneld in een auto. Er zijn daarbij twee traumahelikopters ingezet. Hoe het ongeluk heeft kunnen gebeuren, is nog onbekend. Drie auto's waren betrokken bij het ongeluk: De snelweg is in de richting van Nijmegen afgesloten. Automobilisten krijgen het advies om te rijden via de A2 richting Eindhoven en vervolgens de A67 naar Venlo. De politie vraagt weggebruikers ruimte te maken voor de hulpdiensten. Rijkswaterstaat verwacht dat rond 20.45 uur de weg weer vrij kan worden gegeven.||https://nos.nl/artikel/2441903-zeven-gewonden-bij-ernstig-ongeluk-op-a73-bij-roermond
2022-08-24||Johnson belooft in Kiev meer militaire steun op Onafhankelijkheidsdag|| Ondanks de dreiging van nieuwe Russische aanvallen is in Oekraïne op kleine schaal Onafhankelijkheidsdag gevierd. De Oekraïense president Zelensky heeft vanmiddag samen met zijn vrouw bloemen gelegd bij een monument voor gevallen militairen. Daarna ontving hij de Britse premier Johnson, die een onaangekondigd bezoek aan het land brengt om nieuwe militaire steun toe te zeggen. "Wat in Oekraïne gebeurt, gaat ons allemaal aan. Daarom ben ik in Kiev vandaag", zei Johnson bij aankomst. Het Verenigd Koninkrijk is volgens een Duits onderzoeksinstituut na de VS de belangrijkste militaire bondgenoot van Oekraïne, gevolgd door Polen en Duitsland. Ook wordt in het land militaire training gegeven aan Oekraïense militairen, waarvoor Nederland ook militaire trainers levert. Johnson kondigde nieuwe militaire steun ter waarde van 64 miljoen euro aan. Het gaat om onder meer drones, raketsystemen en antitankwapens. "Hiermee geven we de moedige Oekraïense strijdkrachten een nieuwe boost om door te gaan met het terugdringen van het Russische leger en te vechten voor de vrijheid." Johnson en Zelensky liepen samen door Kiev: Het is volgens Johnson niet het geschikte moment om met het Kremlin te onderhandelen. "Je praat niet met een beer terwijl die je been opeet." Ook zei hij: "We hoeven niet bang te zijn dat we hen vernederen." Daarmee lijkt de Britse premier te verwijzen naar eerdere uitspraken van de Franse president Macron, die stelde dat Rusland niet "vernederd" moet worden en de voorkeur uitsprak voor diplomatie. "Deze oorlog kan maar op één manier eindigen: Oekraïne zal winnen", aldus Johnson. Zelensky sprak in een gezamenlijke persconferentie zijn dank uit voor de steun en woorden van Johnson, die hij een "echte leider" noemt. Het is Johnsons vierde bezoek aan Oekraïne dit jaar, waarvan drie na de Russische invasie. Volgende maand treedt hij terug als Britse premier. Ook de Amerikaanse president Biden kwam met een cadeau voor Onafhankelijkheidsdag. Hij zegde een nieuw militair steunpakket ter waarde van 3 miljard dollar toe, waarmee Oekraïne "jaren vooruit kan". Met het geld zouden luchtafweersystemen, drones en munitie kunnen worden aangeschaft. De Onafhankelijkheidsdag, die onder normale omstandigheden te vergelijken is met Koningsdag of Bevrijdingsdag in Nederland, valt samen met de herdenking van het begin van de Russische invasie, die vandaag zes maanden bezig is. Grote evenementen zijn niet toegestaan, de jaarlijkse parade in Kiev is afgelast. Toch trokken mensen naar het Maidanplein in Kiev, waar tanks staan tentoongesteld die op de Russen zijn veroverd. Een deel is uitgebrand: Eerder vandaag werd er opgenomen toespraak van Zelensky gepubliceerd, waarin hij zei dat zijn land is "herboren" na de Russische invasie. "En we werden eindelijk echt één. Een nieuwe natie die op 24 februari om 04.00 uur 's ochtends ontstond. Niet geboren, maar herboren." Ook in andere delen van Oekraïne is op sobere wijze de feestdag gevierd. In een voorstad van Donetsk, dat in handen is van Oekraïne, is een grote Oekraïense vlag met ballonnen de lucht ingelaten, bedoeld om naar vijandelijk gebied te vliegen. Beelden uit de voorstad van Donetsk, Avdiivka: Zowel Oekraïne als de VS waarschuwde gisteren voor Russische raketaanvallen op deze speciale dag. Vooralsnog zijn er geen uitzonderlijk grote aanvallen gemeld, ook heeft het Kremlin nog niets gemeld over het 'jubileum' van zes maanden 'speciale militaire operatie', zoals het in Rusland eufemistisch wordt genoemd. Verspreid door het land is het luchtalarm wel afgegaan. Onder meer in Dnipro, Chmelnytsky en Myrhorod, relatief ver van het front, zijn explosies gemeld. In de buurt van de stad Dnipro kwam een 11-jarige jongen om het leven door een raketaanval. Elders in de regio werden twee kinderen levend onder het puin van een ingestort gebouw gehaald. Volgens de Oekraïense strijdkrachten wordt langs het gehele front vandaag doorgevochten. In het buitenland kon de Oekraïense diaspora op veilige wijze Onafhankelijkheidsdag vieren. Onder meer in Tokio, Nice en Londen zijn vieringen gehouden. In totaal zouden in 75 landen demonstraties zijn. In Brussel nam Ursula von der Leyen, voorzitter van de Europese Commissie, deel aan de viering. Het uitvouwen van een levensgrote vlag noemde ze na afloop een "emotioneel moment". "Vandaag kijken we allen naar de toekomst waarin onze Oekraïense vrienden in een vrij en onafhankelijk land kunnen leven." In Nederland hebben een paar honderd mensen een betoging in Den Haag gehouden. Daar werd een minuut stilte gehouden en het volkslied gezongen, gelijktijdig met demonstraties in andere landen. Vanavond staan demonstraties in Amsterdam en Rotterdam gepland.||https://nos.nl/artikel/2441897-johnson-belooft-in-kiev-meer-militaire-steun-op-onafhankelijkheidsdag
2022-08-24||'Nederlandse witwasaanpak gaat goede kant op, maar moet nog beter'|| Nederland heeft de afgelopen jaren vooruitgang geboekt in de aanpak van witwassen en financiering van terrorisme. Tegelijk moet Nederland nog meer doen om te voorkomen dat bedrijven en organisaties worden misbruikt voor criminele doeleinden. Dat zegt de Financial Action Task Force (FATF) in een rapport. Bij de internationale antiwitwasorganisatie zijn 37 landen aangesloten, waaronder Nederland, de Europese Commissie en de Samenwerkingsraad van Arabische Golfstaten. Wat volgens de FATF nog niet goed gaat, is het vaststellen wie de uiteindelijke eigenaar is van elk bedrijf en elke organisatie. Notarissen, advocaten, banken en andere financiële instellingen zouden meer moeten doen om duidelijk te krijgen wie deze zogeheten UBO (Ultimate Beneficial Owner) is.  Veel advocaten en notarissen en sommige financiële instellingen hebben volgens de FATF moeite om bij complexe bedrijfsconstructies de uiteindelijke eigenaar vast te stellen. "Dan bestaat de kans dat meldplichtige instellingen te snel terugvallen op de wettelijk toegestane mogelijkheid om pseudo-UBO's te registreren", aldus de antiwitwasorganisatie. Verder moet de regulering van cryptodienstverleners aangescherpt worden en is er meer geld nodig om ondergronds bankieren en frauduleuze trustkantoren aan te pakken. Ook vindt de FATF dat beter in de gaten moet worden gehouden of notarissen, advocaten en handelaren zich aan de Wet ter voorkoming van witwassen en financieren van terrorisme houden. Onder meer de Belastingdienst en de Nederlandse orde van advocaten houden toezicht op de naleving van die wet. Wat goed gaat volgens de antiwitwasorganisatie is dat Nederland voorrang geeft aan de strafrechtelijke aanpak van witwassen en het afpakken van crimineel geld en dat dit tot steeds betere resultaten leidt. Ook wordt er in strafrechtelijke onderzoeken veel samengewerkt met andere landen en intensief en innovatief gebruik gemaakt van data en financiële inlichtingen. Ook in de samenwerking met private partijen en de non-profitsector loopt Nederland voorop volgens de FATF. Het kabinet komt in de herfst met een reactie op de bevindingen en aanbevelingen van de FATF. Wat is witwassen precies? En hoe werkt het? NOS op 3 legt het uit in deze interactieve special:||https://nos.nl/artikel/2441894-nederlandse-witwasaanpak-gaat-goede-kant-op-maar-moet-nog-beter
2022-08-24||Noodverordening Ter Apel: tenten en kampeerspullen verboden|| Asielzoekers die buiten het aanmeldcentrum in Ter Apel wachten, mogen dat niet in tenten doen. Alle tenten en andere kampeermiddelen zijn per direct verboden. Dat heeft voorzitter Koen Schuiling van de Veiligheidsregio Groningen afgekondigd in een noodverordening. De afgelopen nachten hebben honderden asielzoekers buiten de hekken van het aanmeldcentrum geslapen. Vannacht ging het om zevenhonderd mensen. Één van de vluchtelingen spreekt van een onmenselijke situatie: Er ontstonden "vele onderlinge irritaties en spanningen tussen de asielzoekers", zegt de veiligheidsregio in de noodverordening, "die al meerdere malen tot conflicten, grote vechtpartijen met steekwapens, gewonden en aanhoudingen hebben geleid." In de sporthal bij het aanmeldcentrum, die door het ruimtegebrek nu gebruikt wordt als opvangplek, is vanochtend vroeg een drie maanden oude baby overleden. De politie en het COA bevestigen berichtgeving daarover in Het Parool. Over de identiteit van de baby, de oorzaak van het overlijden en de omstandigheden waaronder dat gebeurde wil het COA niets kwijt. Dat is allemaal nog onderwerp van onderzoek, zegt een woordvoerder. Er is medische hulp verleend, maar dat heeft het overlijden niet kunnen voorkomen. "Onder bewoners en medewerkers heersen gevoelens van verdriet en onmacht", aldus het COA. "Aan hen wordt passende ondersteuning aangeboden." De dood van de baby wordt onderzocht door de Inspectie Gezondheidszorg en Jeugd en de Inspectie Justitie en Veiligheid. In dat onderzoek wordt ook gekeken naar de beschikbare zorg en leefomstandigheden in en rond het aanmeldcentrum. Het gebied rond het aanmeldcentrum werd afgelopen vrijdag door de gemeente Westerwolde als veiligheidsrisicogebied aangewezen. Hierdoor kunnen agenten preventief fouilleren bij het aanmeldcentrum en werd het cameratoezicht verscherpt. De Veiligheidsregio zegt nu dat de tenten het zicht op de situatie voor het aanmeldcentrum belemmeren. Ook kunnen er bijvoorbeeld verboden middelen gebruikt of bewaard worden in de tenten of wapens of gestolen spullen worden verstopt. Daarnaast zouden tentharingen als wapen zijn gebruikt bij vechtpartijen. NOS-verslaggever Nasrah Habiballah zag even na 16.00 uur dat de tenten door de politie werden afgebroken. "Het is redelijk rustig, maar er is onder de asielzoekers wel veel frustratie dat ze zo lang moeten wachten", zei ze op NPO Radio 1. "Het is natuurlijk erg warm buiten. Dus iedereen zit op plekken waar schaduw te vinden is. Dat die tenten nu afgebroken moeten worden, valt niet heel goed." De beige luifels die in juli door het COA werden geplaatst mogen wel blijven staan. Vorige week werden in Ter Apel al tenten weggehaald vanwege zorgen over de brandveiligheid. Ook zouden de tenten, die door vrijwilligers naar het aanmeldcentrum werden gebracht, de situatie in het aanmeldcentrum nog onoverzichtelijker maken.||https://nos.nl/collectie/13898/artikel/2441889-noodverordening-ter-apel-tenten-en-kampeerspullen-verboden
2022-08-24||In juni en juli weer meer coronazelftesten over de toonbank|| Er is deze zomer weer een flinke toename te zien in het aantal verkochte zelftesten, bevestigen supermarktketens, drogisterijen en leveranciers aan de NOS. "De afgelopen twee maanden hebben wij ongeveer 20 tot 40 procent meer coronazelftesten verkocht ten opzichte van de periode daarvoor", meldt de woordvoerder van Brocacef. Dat bedrijf levert onder meer aan apotheken. Eind maart werden de coronamaatregelen afgeschaald en nam het aantal patiënten dat was opgenomen op de intensive care gestaag af. De verkoop van zelftesten zakte toen snel in, maar ook de grote leverancier Mosadex zag in juni en juli de belangstelling voor de tests weer toenemen. Jumbo ziet eveneens de verkoop stijgen. "Deze 'piek' is vergelijkbaar met vorig jaar, maar aanzienlijk lager dan de verkoop van zelftesten in de wintermaanden", zegt de woordvoerder van de supermarktketen. Ook Ahold (Etos en Albert Heijn) en online verkooppunt De Online Drogist bevestigen dit beeld. Harald Wychgel van het RIVM verbaast zich niet over stijgende verkoopcijfers in juni en juli. "Wij hebben ook gezien dat er een piek was in het aantal coronagevallen. Dus mensen met klachten testen zich dan ook vaker." Het RIVM heeft geen overzicht van het aantal positieve gevallen na een thuistest, maar om een beeld te geven van de huidige stand van zaken is dat niet noodzakelijk, aldus de voorlichter. "Er gaan nog steeds mensen naar de GGD die zich laten testen." Ook wordt gebruikgemaakt van de zogenoemde Infectieradar, waarbij deelnemers één keer per week laten weten of ze coronaklachten hebben. Wychgel: "En we doen een rioolwatermeting. Daarmee hebben wij voldoende zicht op het virus. Je zag dat het opleefde in de zomer en dat wij inmiddels weer over die piek heen zijn." In deze grafiek zie je dat de toename van het aantal verkochte zelftests ongeveer tegelijkertijd kwam met de stijging van het aantal positieve tests bij de GGD: Om een grootschalige verspreiding van het virus te voorkomen is de zelftest nog altijd onmisbaar, benadrukt hij. "Het advies blijft: doe een test als je klachten hebt en blijf thuis, dan kun je anderen niet besmetten." Hoewel de zelftesten volgens deskundigen minder gevoelig zijn dan de PCR-testen in de GGD-teststraat, zijn ze nog altijd goed in staat om het virus op te sporen, zegt het RIVM. "BA.5 (een subtype van de omikronvariant - red.) is op dit moment dominant en daar werken die tests ook gewoon bij." Het Outbreak Management Team Vaccinatie (OMT-V) stelt in een advies aan minister Kuipers (Volksgezondheid) een nieuwe besmettingsgolf in de nazomer, het najaar en/of de winter te verwachten. Op basis hiervan liet Kuipers weten dat vanaf half september met een nieuwe vaccinatieronde wordt begonnen. Een opleving van het virus zal naar verwachting leiden tot meer vraag naar thuistesten. Onder meer Jumbo, Albert Heijn, Kruidvat en de leveranciers aan drogisten en apotheken laten weten hierop voorbereid te zijn. Brocacef is iets voorzichtiger: "In principe zijn wij hierop voorbereid. Maar bij een explosieve stijging hangt het er ook van af of er sprake is van een mondiale stijging. Als wereldwijd de vraag stijgt, dan kan het lastiger worden om snel de voorraden aan te vullen."||https://nos.nl/artikel/2441883-in-juni-en-juli-weer-meer-coronazelftesten-over-de-toonbank
2022-08-24||Monument voor nabestaanden slachtoffers zelfdoding gestolen in Apeldoorn|| In Apeldoorn is een bronzen monument voor de nabestaanden van slachtoffers van suïcide gestolen. Het beeld stond op het terrein van een psychiatrisch centrum. Beeldhouwer Hanspeter Nagtegaal die het monument maakte nadat zijn zoon Jochem een eind aan zijn leven had gemaakt, spreekt van een 'gewetenloze daad'. Wie dit gedaan heeft, beseft de impact niet, zegt hij bij Omroep Gelderland. "Het beeld is niet alleen een lokale aangelegenheid: mensen vanuit het hele land gaan ernaartoe om tot zingeving te komen na suïcide." De sculptuur Het leven is groter dan ik zelf ben werd in 2009 in de tuin van psychiatrisch centrum De Wellen in Apeldoorn onthuld door burgemeester Fred de Graaf. Het kreeg landelijke aandacht omdat niet eerder een monument werd geplaatst voor de nabestaanden van mensen die suïcide hebben gepleegd. Wanneer het bronzen beeld is verdwenen, is niet duidelijk. Het was vakantietijd bij het psychiatrisch centrum en het beeld ligt ook niet echt "in de loop", laat een woordvoerster van De Wellen weten. Stichting GGNet, verantwoordelijk voor de zorg in het psychiatrisch centrum, vermoedt dat het beeld (0.80 cm hoog, 50 à 60 kilo kilo zwaar) nu een dag of tien weg is. "Ik zal je eerlijk zeggen: ik ben erdoor ontdaan. Het grijpt heel diep", aldus kunstenaar Nagtegaal. GGNet heeft aangifte gedan bij de politie, maar hoopt eigenlijk dat de daders het beeld terugbrengen.||https://nos.nl/artikel/2441880-monument-voor-nabestaanden-slachtoffers-zelfdoding-gestolen-in-apeldoorn
2022-08-24||Nieuwe gevechten in Ethiopische regio Tigray bedreigen vredesproces|| Uit het noorden van Ethiopië komen berichten over nieuwe gevechten in de opstandige regio Tigray, waar het de afgelopen maanden relatief rustig was. Het regeringsleger en Tigrayse strijdgroepen zijn slaags geraakt bij de stad Kobo. Beide partijen beschuldigen elkaar van de nieuwe geweldsuitbarsting. De gevechten betekenen een tegenslag voor de pogingen om vredesbesprekingen op gang te brengen tussen de regering van premier Abiy Ahmed en het Tigray Volksbevrijdingsfront (TPLF), de partij die de noordelijke regio Tigray controleert. Er wordt in het gebied sinds maart een staakt-het-vuren in acht genomen. Het Volksbevrijdingsfront van Tigray (TPLF) was tientallen jaren aan de macht in Ethiopië. Met de verkiezing van Abiy Ahmed in 2018 tot president kwam daar een eind aan. De daaropvolgende spanningen tussen het TPLF en de nieuwe machthebbers kwamen in 2020 tot een gewelddadige uitbarsting. De daaropvolgende burgeroorlog heeft naar schatting aan 300.000 tot 500.000 mensen het leven gekost. Dat zijn niet alleen slachtoffers van gevechtshandelingen, maar ook mensen die als gevolg van hongersnoden om het leven kwamen. Ook andere landen raakten bij het conflict betrokken. Miljoenen mensen in het noorden van Ethiopië hebben voedselhulp nodig. Correspondent Elles van Gelder was in februari in het gebied: ||https://nos.nl/artikel/2441877-nieuwe-gevechten-in-ethiopische-regio-tigray-bedreigen-vredesproces
2022-08-24||Boeren op en rond Veluwe mogen overdag niet meer sproeien|| Waterschap Vallei en Veluwe beperkt voor het eerst het gebruik van grondwater in het gebied. Volgens de organisatie is de "verregaande maatregel" nodig door de langdurige droogte en ongewoon lage rivierwaterstanden. Eerder deze maand werd in delen van Twente en Salland al een beperking van het grondwatergebruik ingesteld. In het hele gebied van het waterschap mag vanaf vrijdag alleen nog tussen 22.00 uur 's avonds en 07.00 uur 's morgens beregend worden met grondwater. In een zone van 200 meter rondom kwetsbare beken met bijzondere natuur mag vanaf vrijdag geen grondwater meer worden opgepompt. En ook mag er geen water meer worden gehaald uit het gebied rond het Valleikanaal, dat van Rhenen naar Amersfoort loopt. De maatregel heeft grote gevolgen voor boeren en in mindere mate voor particulieren: overdag mag er geen grondwater meer worden gebruikt voor het beregenen van gazons, siertuinen, sportvelden, golfbanen, grasland en mais. Ook mag er geen oppervlaktewater meer worden gebruikt. De Veluwe herbergt een van de grootste zoetwatervoorraden van Nederland, maar het waterschap wijst erop dat de voorraad van deze "blauwe motor onder de Veluwe" niet onbeperkt is. "Op dit moment zien we de grondwaterstanden hard dalen en de grondwatervoorraad slinken", waarschuwt heemraad Henk Veldhuizen. Door veranderingen in land- en watergebruik ziet het waterschap dat er nu 150 miljoen m3 minder water beschikbaar is dan 100 jaar geleden, terwijl de neerslag is toegenomen. "Deze maatregelen zijn nodig om onomkeerbare schade aan natuur te voorkomen en de disbalans in de grondwatervoorraad te verminderen", zegt heemraad Veldhuizen. Eerder werden in delen van het werkgebied van Vallei en Veluwe al sproeiverboden met oppervlaktewater afgekondigd.||https://nos.nl/artikel/2441874-boeren-op-en-rond-veluwe-mogen-overdag-niet-meer-sproeien
2022-08-24||Stikstofminister Van der Wal: nieuwe uitkoopregeling boeren vertraagd|| Het ministerie van Landbouw heeft nog geen toestemming van de Europese Commissie voor een nieuwe uitkoopregeling voor boeren die met hun bedrijf willen stoppen. Minister Van der Wal voor Stikstof en Natuur heeft een bericht in NRC bevestigd dat haar ministerie daar nog met Brussel over praat. De minister erkent dat Brussel vraagtekens zet bij een aantal aspecten in de regeling die met staatssteun te maken hebben. "Als staatssteun ongeoorloofd is, moeten de boeren terugbetalen, en dat is het laatste wat we willen." Van der Wal denkt dat zij er met de Europese Commissie uitkomt. "Maar het duurt iets langer dan gehoopt." Omdat de nieuwe uitkoopregeling er dus nog niet is, heeft ze een vorige verlengd. Die zou begin volgende maand aflopen, maar dat wordt nu december. Volgens Van der Wal zijn provincies op grond van die eerdere regeling met boeren aan het onderhandelen. Als die regeling zou stoppen, zouden de gesprekken later helemaal opnieuw moeten beginnen en dat wil ze voorkomen. Van der Wal deed haar uitspraken voor een vergadering van het kabinet over de begroting. Ze zei dat ze er alle vertrouwen in heeft dat het kabinet er uitkomt met het stikstofbeleid. Gisteren debatteerde de Tweede Kamer de hele dag over eerdere uitspraken van CDA-leider en minister Hoekstra dat het voor het zijn partij niet heilig is om de uitstoot van stikstof in 2030 te hebben gehalveerd. Belangrijkste conclusie van het debat was dat de coalitiepartijen achter het regeerakkoord blijven staan (daarin is afgesproken dat de uitstoot wél in 2030 met 50 procent moet zijn verminderd), maar dat tegelijk Hoekstra zijn uitspraken niet terugneemt. Hoekstra en premier Rutte erkenden beiden dat dat "schuurt". Onder leiding van Johan Remkes voert het kabinet gesprekken met diverse organisaties over de stikstofproblemen. Van der Wal herhaalde vanochtend dat het kabinet achter het coalitieakkoord staat en dat nu de conclusies van Remkes worden afgewacht. Volgens haar is dat een duidelijke lijn: "Het is nu stap voor stap en ik heb er echt alle vertrouwen in." De minister zei ook dat het in de discussie vaak gaat over "het laatste kilometertje voor het eindstation". Maar ze benadrukte dat "snelheid nodig is om vergunningen te kunnen geven en om huizen te kunnen bouwen". D66-leider en vicepremier Kaag, die gisteren wegens ziekte niet bij het debat was, noemde het vanmiddag belangrijk dat het kabinet zich houdt aan de afspraken. "We zullen beoordeeld worden op wat we leveren, op de oplossingen die we bieden en op de betrouwbaarheid die we moeten geven als kabinet."||https://nos.nl/artikel/2441868-stikstofminister-van-der-wal-nieuwe-uitkoopregeling-boeren-vertraagd
2022-08-24||Schip met kolen loopt vast bij Nijmegen, schipper kan boete verwachten || Een met kolen beladen binnenvaartschip is vanochtend vastgelopen op de Waal bij Nijmegen. Uiteindelijk wist de schipper het schip weer los te krijgen. Het ligt nu aan de rand van de Waalhaven te wachten totdat er weer genoeg water door de rivier loopt om de vaart te vervolgen. Rijkswaterstaat heeft proces-verbaal opgemaakt, zegt een woordvoerder. De organisatie waarschuwt al meer dan een week dat schippers rekening moeten houden met de extreem lage waterstand in de grote rivieren. Ze kunnen maar een (klein) deel van de gebruikelijke lading meenemen, anders gaat het mis. "In dit geval steekt het schip 2.10 meter diep, terwijl er 1.80 meter water in de rivier staat", aldus de woordvoerder. De schipper kan een boete verwachten. Volgens de laatste berichten zou het waterpeil van de Waal ietsje moeten stijgen later vandaag, maar het is allerminst zeker of het kolenschip de reis kan vervolgen. Begin deze week sloeg een met grond geladen schip lek op de Waalbodem, een klein stukje verderop bij Nijmegen. De brandweer moest water uit het schip pompen en meehelpen om het schip aan de kade te krijgen.||https://nos.nl/artikel/2441866-schip-met-kolen-loopt-vast-bij-nijmegen-schipper-kan-boete-verwachten
2022-08-24||Gaswinning Groningenveld dit jaar niet te hoog, oordeelt Raad van State|| De Groninger Bodem Beweging heeft geen gelijk gekregen van de Raad van State in een zaak over de hoeveelheid gas die is opgepompt. De hoogste bestuursrechter oordeelt dat de overheid afgelopen gasjaar niet te veel uit het Groningenveld heeft gehaald. Staatssecretaris Vijlbrief van Mijnbouw stemde in met de winning van 4,5 miljard kubieke meter in het gasjaar dat loopt van oktober 2021 tot en met september 2022. De Raad van State is van oordeel dat hij daarmee de juiste afweging heeft gemaakt tussen de belangen van Groningers om de gaswinning te verminderen en die van huishoudens en bedrijven om te worden voorzien van gas. De Groninger Bodem Beweging en enkele inwoners van de provincie Groningen hadden de zaak aangespannen omdat zij vinden dat er te veel gas uit de bodem wordt gehaald. Als gevolg van gaswinning ontstaan aardbevingen in het gebied. Afgelopen vrijdag gebeurde dat nog bij Uithuizen. Het was de zesde keer in zeven jaar tijd dat de Raad van State naar de gaswinning in Groningen keek. In 2015, 2017 en 2019 vernietigde de instantie instemmingsbesluiten over de te winnen hoeveelheden gas. In 2020, 2021 en nu dus dit jaar werden die besluiten goedgekeurd.||https://nos.nl/collectie/13902/artikel/2441862-gaswinning-groningenveld-dit-jaar-niet-te-hoog-oordeelt-raad-van-state
2022-08-24||'De enige vuurtoren van Brabant moet weer gaan schijnen'|| Hij is nu al meer dan dertig jaar buiten gebruik. Maar wat Hugo Snel betreft, geeft de enige vuurtoren van Brabant binnenkort weer lichtsignalen. "Het mag uiteraard niet hinderlijk zijn voor de scheepvaart", zegt Snel bij Omroep Brabant. "Maar het zou hartstikke mooi zijn om de toren weer te laten stralen." Hugo Snel is gepensioneerd. Hij werkt als vrijwilliger in de vuurtoren die in Willemstad aan de oever van het Hollands Diep staat. Het gaat om een kleine toren, eigenlijk een 'lichtopstand' van in totaal zeven meter hoog. De toren-zonder-naam heeft een rijke geschiedenis. Al in 1696 was er een vuurbaken (de 'vuyrbaecke' van Willemstad) op de huidige plek. Later kwamen er houten en ijzeren stellages. De huidige, gemetselde toren dateert uit 1947. Eind jaren 80 was het voorbij. Rijkswaterstaat besloot in 1989 het licht te doven omdat de schepen op het Hollands Diep voor hun navigatie geen gebruik meer maakten van het baken. Het gebouwtje werd korte tijd later afgesloten van elektriciteit. De gemeente, nu eigenaar, bleef de toren wel onderhouden. Tien jaar geleden kreeg het metalen lichthuis een opknapbeurt. "Alles staat er goed bij. Maar het zou beter kunnen", zegt Hugo Snel, terwijl hij de twee steile ladders opklimt naar de koepel. De vrijwilliger pleit ervoor om de elektriciteit weer aan te sluiten. Dan kan hij de toren letterlijk en figuurlijk in de schijnwerpers zetten. Met een lamp in de lichtkoepel en gebouwverlichting aan de buitenkant. Voor de aanloop heeft de vuurtoren de verlichting niet nodig. Geregeld melden zich vuurtorenliefhebbers die het torentje willen bekijken. Gisteren meldde zich nog een aantal Vlaamse bezoekers aan de deur met de vraag of ze naar boven mochten komen. Snel geeft ze een uitgebreide rondleiding. "Onze vuurtoren staat in allerlei boeken en op internationale websites", aldus de vrijwilliger. "We moeten er daarom echt zuinig op zijn."||https://nos.nl/artikel/2441856-de-enige-vuurtoren-van-brabant-moet-weer-gaan-schijnen
2022-08-24||Twee Nederlandse toeristen overleden in Colombia|| De politie in Colombia doet onderzoek naar de dood van twee Nederlanders van 31 en 29 jaar oud uit Amsterdam. Het ministerie van Buitenlandse Zaken bevestigt hun overlijden. Wat de doodsoorzaak van de vrouw van 29 en de man van 31 precies is, is nog niet bekend. De lokale autoriteiten gaan uit van vergiftiging, maar dat wordt verder onderzocht. Mogelijk gaat het om een voedselvergiftiging. Volgens media in het Zuid-Amerikaanse land meldden de man en de vrouw zich afgelopen maandag bij een kliniek vanwege hevige maagklachten. Het duo bracht volgens de autoriteiten een paar dagen door in een hostel in Cartagena, een toeristische havenstad in het noordwesten van het land. Daar voelden de twee zich al niet lekker en kregen ze medische zorg. Maar de situatie verslechterde, waarop ze werden overgebracht naar een kliniek. Volgens een arts van die kliniek ging de toestand van het duo in de kliniek hard achteruit. Ze hadden volgens de arts een hoge bloeddruk, waren in een soort shock en kampten met spijsverteringsproblemen. De vrouw overleed laat in de avond, de man de ochtend erna. Het kantoor van de burgemeester van Cartagena meldt in contact te staan met de Nederlandse autoriteiten en de familie van de twee. Volgens een woordvoerder van het ministerie van Buitenlandse Zaken is er contact met de nabestaanden en ontvangen zij consulaire bijstand. De lichamen van de Nederlanders worden volgens hem naar Nederland gebracht als de Colombiaanse autoriteiten deze hebben vrijgegeven.||https://nos.nl/artikel/2441855-twee-nederlandse-toeristen-overleden-in-colombia
2022-08-24||Asielcrisis Ter Apel: vannacht hebben 700 mensen buiten geslapen|| Bij het aanmeldcentrum in Ter Apel hebben afgelopen nacht ongeveer 700 mensen buiten geslapen. Volgens het COA zijn er onvoldoende opvangplekken beschikbaar gesteld. Een woordvoerder van het COA zegt vanmiddag dat de instroom van het aantal asielzoekers niet is toegenomen in vergelijking met voorgaande nachten. Het aantal mensen dat in de nacht van maandag op dinsdag voor de poort stond, is door het COA eerder te laag te hebben ingeschat. "We hebben er 400 doorgegeven, maar dat waren er in realiteit waarschijnlijk meer", zegt de woordvoerder. De uitstroom naar de reguliere azc's is heel miniem, zegt de COA-woordvoerder. Ook konden er geen mensen worden ondergebracht in crisisnoodopvanglocaties. Er was wel plek voor 100 zieken, zwangere vrouwen en ouderen. "Probeer maar eens 100 mensen eruit te filteren als er een groep van 700 op de stoep staat," zegt de woordvoerder. "Dat gaat niet." Een woordvoerder van de Veiligheidsregio Groningen noemt de situatie beschamend. "Als alle Nederlandse gemeentes opvangplekken zouden organiseren net zoals de tien Groningse gemeentes dat doen, dan zijn we al een heel eind. Er staan nu 700 mensen voor de poort van Ter Apel, die moeten ergens heen." De oplossing ligt in Den Haag, zegt de woordvoerder. "Staatssecretaris Van der Burg is verantwoordelijk voor de uitvoeringsorganisaties IND, COA en de vreemdelingenpolitie. Op hun werkprocessen houdt de Veiligheidsregio geen toezicht, maar het is ons wel duidelijk dat er een hele grote achterstand is bij de vreemdelingenpolitie voor het registreren en identificeren van de asielzoekers." "Er is geen vertrouwen in het aanmeldproces en een hele grote achterstand", vervolgt de woordvoerder. "Dan krijg je dit. Dan blijven mensen uit eigen beweging buiten slapen omdat ze niet in de bus durven te stappen om elders te overnachten." Op de vraag of een gebrek vertrouwen in het aanmeldproces ook een rol heeft gespeeld, heeft het COA niet gereageerd. Het servicepunt van het Rode Kruis in Ter Apel, dat normaal om 10.00 uur open gaat, bleef vanochtend dicht vanwege de drukte. "We zijn aan het inventariseren hoe we hiermee omgaan," laat een woordvoerder weten. Hoeveel extra hulpverleners er naar het servicepunt gaan kon de woordvoerder niet zeggen. Er werken nu zo'n vijf mensen. Het servicepunt moet later vandaag weer open gaan. Het hulppunt is geopend op werkdagen tussen 10.00 uur en 18.00 uur en wordt bemenst door vrijwilligers van het Rode Kruis. De komst van het zogenoemde Humanitarian Service Point (HSP) in Ter Apel was oorspronkelijk een test van twee weken om tijdens de drukte extra hulpverlening te bieden. Het servicepunt sloot tijdelijk nadat er vorige week zondag een grote vechtpartij was uitgebroken bij het aanmeldcentrum. Ook waren er eigendommen van Rode Kruis-medewerkers verdwenen. Afgelopen maandag ging het weer open. Het komt geregeld voor dat asielzoekers buiten de poorten van het centrum moeten slapen en ook opstootjes komen voor. Hierdoor zeggen niet alleen asielzoekers zich onveilig te voelen, maar ook de veiligheid van medewerkers en vrijwilligers is in het geding. De gemeente Westerwolde besloot vorige week het gebied rond het aanmeldcentrum voor asielzoekers voorlopig als veiligheidsrisicogebied te beschouwen. Dat betekent onder meer dat de politie iedereen in het gebied preventief mag fouilleren. Een deel van het personeel van het aanmeldcentrum zou gistermiddag het werk hebben neergelegd. Het waren medewerkers van een afdeling waar binnenkomende asielzoekers zich moeten melden, melden RTV Noord en het Dagblad van het Noorden. COA-woordvoerder Jacqueline Engbers zegt tegen het Dagblad van het Noorden dat sprake is van omvangrijke onvrede. "Er is gesproken over hoe het verder moet. Dat kun je een werkonderbreking noemen." De toegenomen werkdruk heeft onder meer te maken met de capaciteitsproblemen bij Ter Apel. In het centrum komen meer asielzoekers binnen dan dat er plek is. Onder meer door het woningtekort lukt het niet om de zogenoemde statushouders te plaatsen, waardoor het centrum al een jaar overvol is. Ook kampt immigratiedienst IND met grote achterstanden in het behandelen van aanvragen.||https://nos.nl/artikel/2441854-asielcrisis-ter-apel-vannacht-hebben-700-mensen-buiten-geslapen
2022-08-24||Zelensky op Oekraïense onafhankelijkheidsdag: 'Oekraïne is herboren door oorlog'|| De Oekraïense president Zelensky heeft in een toespraak gezegd dat zijn land "herboren" is na de Russische invasie op 24 februari dit jaar. Op de Oekraïnse onafhankelijkheidsdag, zes maanden na het begin van de oorlog, zegt Zelensky dat Oekraïne nu pas echt onafhankelijk is. "Op 24 februari kregen we te horen: je hebt geen kans", zegt Zelensky in de opgenomen speech in een verlaten Kiev. "En we werden eindelijk echt één. Een nieuwe natie die op 24 februari om 04.00 uur 's ochtends ontstond. Niet geboren, maar herboren. Een natie die niet huilde, niet schreeuwde, niet bang werd. Niet wegliep. De vijand dacht dat we hem zouden begroeten met bloemen en champagne. In plaats daarvan kreeg hij grafkransen en molotovcocktails." Bekijk hier een fragment van de speech van Zelensky:  Volgens de president is er maar één einde aan de oorlog mogelijk. "Vroeger zeiden we: vrede. Nu zeggen we: overwinning. We zullen geen overeenstemming zoeken met de terroristen. En we gaan niet uit angst aan de onderhandelingstafel zitten met een pistool op ons hoofd gericht. Voor ons is het meest verschrikkelijke ijzer niet van raketten, vliegtuigen of tanks, maar van boeien." Daarbij benadrukt Zelensky dat alle door Rusland bezette gebieden in Oekraïne moeten worden terugveroverd van de Russen. "Voor ons is Oekraïne heel Oekraïne. Alle 25 regio's, zonder concessies of compromissen. Donbas is Oekraïne. De Krim is Oekraïne. En we zullen het terugkrijgen, op welke manier dan ook." Voor wat betreft de Donbas en de Krim is Rusland nog lang niet verdreven. Volgens Frans Osinga, hoogleraar oorlogsstudies aan de Universiteit Leiden, heeft Rusland zo'n 60 procent van de Donbas in handen. "Maar de opmars is nagenoeg gestaakt. Soldaten zijn uitgeput en niet gemotiveerd, er is te weinig nieuwe aanwas door grote rekruteringsproblemen, het materiaal slijt, bevoorrading hapert en de commandostructuur laat te wensen over." Op de Krim, het gebied dat al in 2014 geannexeerd werd door Rusland, zijn recentelijk meerdere militaire doelen geraakt. "Een paar maanden geleden leek zo'n tegenoffensief echt onmogelijk", zegt Osinga. "Het wakkert vertrouwen aan onder de Oekraïense bevolking en binnen het leger. Tegelijkertijd is het een oproep aan het Westen om opnieuw te benadrukken hoe belangrijk de wapensteun is." Zelensky richt in zijn speech zich ook tot Rusland. "Wil je niet dat je soldaten sterven? Geef ons onze vrijheid terug. Wil je niet dat je moeders huilen? Geef ons onze vrijheid terug. Dit zijn onze eenvoudige en duidelijke voorwaarden." Deze vier kaarten laten de verschuiving van de frontlijn zien van het begin van de invasie tot nu. De president zei ook dat zijn land de rest van de wereld bijeen heeft gebracht. "Iemand zei: Europa is geen speler meer. Zwak, verdeeld, passief, slaperig. Oekraïne heeft het hele continent nieuw leven ingeblazen. Europa voert strenge sancties in. Europa erkent unaniem dat Oekraïne een toekomstig lid van de Europese Unie is." Ook de sancties van grote bedrijven hebben hun invloed gehad, zei hij. "Bedrijven en merken verlaten de Russische markt en mensen zijn belangrijker geworden dan potentiële verliezen." Dankzij de oorlog weet Oekraïne nu ook duidelijk waar het staat op het internationale toneel. "Tijdens deze zes maanden hebben we de geschiedenis veranderd, de wereld veranderd en onszelf veranderd. Nu weten we zeker wie onze broer en vriend is, en wie niet eens een vage kennis."||https://nos.nl/artikel/2441853-zelensky-op-oekraiense-onafhankelijkheidsdag-oekraine-is-herboren-door-oorlog
2022-08-24||Kabinet buigt zich over ondersteunen koopkracht; Kaag weer aan de slag|| Het kabinet vergadert vandaag en dagen erna over de begroting voor volgend jaar. De besprekingen spitsen zich toe op maatregelen om de koopkracht van burgers te ondersteunen. De Tweede Kamer heeft daar vanwege de hoge inflatie al verschillende keren op aangedrongen en het kabinet heeft een "substantieel pakket" aangekondigd. Ook minister Kaag van Financiën was vanochtend bij het overleg. Gisterochtend werd ze onwel en ging naar het ziekenhuis. Daardoor miste ze het stikstofdebat in de Tweede Kamer, maar ze is nu dus weer aan de slag gegaan. De koopkrachtmaatregelen zullen vooral over volgend jaar gaan. Kaag noemde als mogelijkheden verhoging van het minimumloon en het verlagen van de lasten op arbeid. Ook hoopt het kabinet dat werkgevers hogere salarissen gaan betalen. Leden van het kabinet sluiten ook niet helemaal uit dat er dit jaar nog iets mogelijk is. Kaag herhaalde dat het heel moeilijk is om in een lopend begrotingsjaar nog iets te doen. "Het is geen kwestie van politieke onwil, maar het is vaak een kwestie of het niet alleen verstandig is, maar ook of het nog kan." Ze voegde eraan toe dat ze liever niet iets wil toezeggen, om dat dan later in te trekken. "Ik doe liever aan minder beloven en hopelijk kunnen verrassen dat er toch nog iets kan. Maar dit zijn uitzonderlijke tijden en het kabinet is daarvan doordrongen." Andere ministers gebruiken soortgelijke woorden over maatregelen voor dit jaar. "Het wordt heel lastig, maar we zien dat de noodzaak toeneemt", zei minister Van Gennip van Sociale Zaken. Vanavond praat de top van het kabinet ook nog met de fractievoorzitters van de coalitie over de maatregelen. De begroting moet binnen een paar dagen in concept klaar zijn, want dan moet die worden voorgelegd aan de Raad van State. Op Prinsjesdag gaan de voorstellen naar de Tweede Kamer.||https://nos.nl/artikel/2441852-kabinet-buigt-zich-over-ondersteunen-koopkracht-kaag-weer-aan-de-slag
2022-08-24||'Onvrede bij personeel Ter Apel, deel legde werk neer'|| Een deel van het personeel van het aanmeldcentrum in Ter Apel heeft gistermiddag het werk neergelegd, melden onder meer RTV Noord en Dagblad van het Noorden. Het waren medewerkers van een afdeling waar binnenkomende asielzoekers zich moeten melden. Onduidelijk is wat zich precies heeft afgespeeld. COA-woordvoerder Jacqueline Engbers zegt tegen het Dagblad van het Noorden dat sprake is van omvangrijke onvrede. "Er is gesproken over hoe het verder moet. Dat kun je een werkonderbreking noemen." De toegenomen werkdruk heeft onder meer te maken met de capaciteitsproblemen bij Ter Apel. In het centrum komen meer asielzoekers binnen dan dat er plek is. Onder meer door het woningtekort lukt het niet om de zogenoemde statushouders te plaatsen, waardoor het centrum al een jaar overvol is. Ook kampt immigratiedienst IND met grote achterstanden in het behandelen van aanvragen. Onder meer hierdoor is het ziekteverzuim onder het personeel hoog, meldde NRC vorige maand. Bijna één op de drie medewerkers van het Centraal Orgaan opvang asielzoekers (COA) die werken in Ter Apel zou zijn uitgevallen. Het komt geregeld voor dat asielzoekers buiten de poorten van het centrum moeten slapen en ook opstootjes komen voor. Niet alleen asielzoekers zeggen zich onveilig te voelen, maar ook de veiligheid van medewerkers en vrijwilligers is in het geding. De gemeente Westerwolde besloot vorige week het gebied rond het aanmeldcentrum voor asielzoekers voorlopig als veiligheidsrisicogebied te beschouwen. Dat betekent onder meer dat de politie iedereen in het gebied preventief mag fouilleren.||https://nos.nl/artikel/2441851-onvrede-bij-personeel-ter-apel-deel-legde-werk-neer
2022-08-24||Thais hof schorst premier vanwege onderzoek naar ambtstermijn|| Het constitutioneel hof van Thailand heeft premier Prayuth Chan-ocha geschorst. Het hof gaat op verzoek van de Thaise oppositie onderzoeken of de premier nog wel aan de macht kan blijven, of dat hij inmiddels te lang premier is. Prayuth kwam in 2014 aan de macht bij een coup, toen de gekozen regering door het leger omver werd geworpen. Anti-regeringsactivisten proberen hem al zo'n drie jaar uit zijn functie te krijgen, omdat ze vinden dat hij illegaal aan de macht is. Inmiddels wijzen de betogers erop dat de grondwet het verbiedt dat iemand langer dan acht jaar premier is. Volgens de demonstranten is die termijn sinds gisteren verstreken. Prayuth werd vandaag precies acht jaar geleden geïnstalleerd als premier van de junta. Aanhangers van Prayuth zijn het daar niet mee eens: zij zeggen dat de huidige grondwet sinds 6 april 2017 van kracht is en dat die datum gebruikt moet worden om te tellen. En dan is er ook nog een andere telling, die uitgaat van 9 juni 2019. Toen won Prayuth de gemanipuleerde en chaotisch verlopen verkiezingen. Volgens peilingen is er veel onvrede over Prayuth in Thailand. Hij wordt beschuldigd van het verkwanselen van de Thaise economie en van een slechte aanpak van de coronapandemie in het land. Tegen hem werd twee jaar geleden al door tienduizenden mensen gedemonstreerd. Vooral jongeren gingen toen de straat op. De autoriteiten grepen hard in.||https://nos.nl/artikel/2441848-thais-hof-schorst-premier-vanwege-onderzoek-naar-ambtstermijn
2022-08-24||Trein defect, mensen moeten te voet verder in Kanaaltunnel|| In de Kanaaltunnel tussen Engeland en Frankrijk is gisteren een grote groep reizigers gestrand. Een trein van het Franse Calais naar het Engelse Folkestone kon door een technisch probleem niet verder. Daardoor kwamen de inzittenden zo'n vijf uur lang vast te zitten in de tunnel. Op beelden die op sociale media zijn verschenen, is te zien hoe mensen door een evacuatiebuis van de tunnel lopen. Ze moesten te voet naar een vervangende trein en zijn uiteindelijk naar de terminal in Kent gebracht. Volgens uitbater Le Shuttle ging het alarm van de trein af en was de evacuatie daarom nodig. Wat er precies aan de hand was, is niet duidelijk.  Op beelden is te zien dat passagiers door de evacuatiebuis van de tunnel lopen: Mensen die met de autotrein door de tunnel gingen, moesten hun voertuig verlaten. Daarbij werden koffers en honden meegenomen. Uiteindelijk konden de reizigers overstappen op een evacuatietrein, die voor de andere trein was gezet. Maar die trein kwam moeizaam op gang. Reizigers uiten hun grieven bij het Britse persbureau PA. Zo was er volgens de passagiers geen communicatie en was er bij aankomst in Folkestone niets voor hen geregeld, zoals iets te eten of drinken. Een 37-jarige vrouw uit Birmingham noemt de evacuatietunnel "angstaanjagend". "Het was een soort rampenfilm. Je liep gewoon de afgrond in zonder te weten wat er gebeurde." Volgens de vrouw had iemand een paniekaanval en werd er gehuild. De Kanaaltunnel ligt over een afstand van 37,9 kilometer onder water heeft daarmee het langste onderzeese tunnelgedeelte ter wereld. De tunnel bestaat uit drie buizen: twee voor elke richting en een evacuatiebuis in het midden. Het treinverkeer in de Eurotunnel rijdt inmiddels weer volgens dienstregeling.||https://nos.nl/artikel/2441844-trein-defect-mensen-moeten-te-voet-verder-in-kanaaltunnel
2022-08-24||Wekdienst 24/8: Estafettestaking NS-personeel • Stichting Oekraïners in Nederland demonstreert|| Goedemorgen! De estafettestaking van het NS-personeel is begonnen in de regio Noord, en Stichting Oekraïners in Nederland demonstreert om aandacht te vragen voor de situatie in Oekraïne.    Eerst het weer: het wordt een zomerse dag met flink wat zon. De temperatuur loopt op naar 27 tot 31 graden. Er waait een zwakke tot matige zuidelijke wind. Donderdag is ook nog tropisch, vrijdag is er kans op buien en wordt het iets minder warm. Ga je de weg op? Hier vind je het overzicht van de files en werkzaamheden. Bekijk hier de dienstregeling voor het spoor. Eneco gaat de vergoeding voor eigenaren van zonnepanelen die stroom terugleveren aan het elektriciteitsnet fors verlagen. Vanaf 5 september wordt het tarief teruggebracht tot 9 cent per kilowattuur (kWh). De vergoeding is nu nog gekoppeld aan de stroomprijs en kan daardoor oplopen tot meer dan 50 cent. Volgens Eneco is 9 cent per kWh een marktconforme prijs. Het energiebedrijf hield de laatste jaren het reguliere stroomtarief aan voor de terugleververgoeding, maar zegt dat dat nu niet meer nodig is omdat zonnepanelen een stuk populairder zijn geworden. De aanpassing gaat sommige klanten op jaarbasis honderden euro's minder opleveren. Een jacht van een Russische oligarch, tegen wie sancties zijn ingesteld vanwege de invasie in Oekraïne, is gisteren onder de hamer gegaan. De Axioma is het eerste luxeschip van een rijke Rus dat openbaar wordt geveild sinds het uitbreken van de oorlog. De Axioma heeft onder meer een bioscoop, spa, sportschool, zwembad, jacuzzi en zes luxe kamers. De waarde wordt geschat op zo'n 77 miljoen euro. Meer over het schip lees je in dit artikel. Mooie woensdag!||https://nos.nl/artikel/2441839-wekdienst-24-8-estafettestaking-ns-personeel-stichting-oekrainers-in-nederland-demonstreert
2022-08-24||Politieagent of -persoon? Taalunie zoekt uitweg in gender-taalworsteling|| Politieman, -vrouw, of gewoon agent? De Taalunie, die beleid ontwikkelt op het gebied van de Nederlandse taal, heeft adviezen en voorbeeldteksten online gezet over genderbewust taalgebruik. Wie een vacaturetekst wil opstellen of zich afvraagt wat de regels voor verwijswoorden voor non-binaire mensen nou eigenlijk zijn, kan op de website terecht. In de teksten staan concrete voorbeelden en achtergrondinformatie. De Taalunie komt met de adviezen vanwege de toegenomen belangstelling voor taalgebruik waarin iedereen zich kan herkennen. Twee jaar geleden werd een werkgroep ingesteld van experts (taalkundigen en genderdeskundigen), om na te denken over zogenoemde genderbewuste taalconstructies. Taalwetenschapster Ingrid van Alphen was een van hen. "We merkten dat er behoefte was in de taalgemeenschap in België en Nederland om de vragen rond taal en gender systematisch te beantwoorden, het liefst met wetenschappelijke kennis onderbouwd", zegt Van Alphen. Zij wijst erop dat genderbewust taalgebruik niet automatisch gelijkstaat aan genderneutraal taalgebruik. Van Alphen: "Neutraal taalgebruik bestaat niet." De Taalunie stelt dan ook 'genderoverkoepelend' taalgebruik voor. "Niet voor altijd en niet voor iedereen, maar wel voor specifieke personen of situaties", voegt Van Alphen eraan toe. "Niets moet, overigens." Politieman (grammaticaal mannelijk) en politieagente (grammaticaal vrouwelijk) 'mogen' dus gewoon blijven. Maar ze kunnen aangevuld worden met bijvoorbeeld politiepersoon (genderoverkoepelend). En wat te doen met personeelsadvertenties, als een bedrijf inclusief wil werven? Taalunie adviseert om zo breed mogelijk in te zetten. Bijvoorbeeld: "Wij zijn op zoek naar een ervaren lerares/leraar/leerkracht wiskunde." Taalkundige Vivien Waszink schreef een boek over inclusief taalgebruik en verwelkomt de nieuwe adviezen. Ze analyseerde welke woorden er in het alledaags taalgebruik bij zijn gekomen en welke woorden uit de gratie zijn geraakt, zoals bijvoorbeeld 'homofiel' en 'allochtoon'. Genderbewust taalgebruik valt daar volgens haar ook onder. Zodra taal niet meer toereikend is, is het volgens Waszink allereerst belangrijk om te onderzoeken of er behoefte is aan nieuwe woorden, of dat oude woorden een extra betekenis kunnen krijgen. Dat kan ingewikkeld zijn. Een voorbeeld is het gebruik van 'hen' of 'hun', dat steeds vaker wordt ingezet om non-binaire personen mee aan te duiden. Maar velen vinden 'hen' of 'hun' verwarrend omdat die vormen oorspronkelijk voor het meervoud worden gebruikt. Als enkelvoud klinkt het lelijk, is een veelgehoord argument. "Hen is een lastige", erkent Waszink. Zelf pleit ze voor 'die' als voornaamwoord, om naar een non-binair persoon mee te verwijzen. "Dat voelt begrijpelijker aan". Dat is overigens in lijn met het advies van de Taalunie. Een voorbeeld: "Vanavond hebben we Aiden te gast. Die was jarenlang leerkracht Nederlands op een middelbare school en heeft onlangs diens eerste jeugdboek gepubliceerd". "Is het duidelijk om wie het gaat, gebruik dan het voornaamwoord dat die persoon zelf verkiest", vat het adviesorgaan het samen. Waszink ziet niet zoveel in het bedenken van een nieuwe term, zoals eerder in Zweden gebeurde. In 2015 werd daar 'hen' geïntroduceerd, een mix tussen de Zweedse woorden han (hij) en hon (zij). "Het schijnt daar goed te werken", zegt Waszink over 'hen', dat voor die tijd in het Zweeds niet bestond. Voorbeelden van zo'n variant in het Nederlands zijn 'qij' of 'xij'. Waszink: "Voor mij heeft het iets gekunstelds. Ik denk ook niet dat ze snel zullen aanslaan, dat is vaak bij vrij bedachte woorden. Ze burgeren moeilijk in." Volgens de taalwetenschapper is het een goede zaak dat de Taalunie benadrukt dat het om adviezen gaat. Zij beschouwt de adviezen als aanvulling op hoe we taal al dagelijks gebruiken. "Het gaat vaak om woorden die we al kennen, die je op een extra manier gebruikt. Het zijn dus suggesties voor erbij", concludeert ze. Dat woorden in de loop der tijd op andere manieren gebruikt worden, hoort volgens Waszink bovendien bij natuurlijke taalverandering. "Als je tegen mensen zegt 'zeg niet meer dit, maar doe dat', werkt dat over het algemeen niet. Maar het is wel goed dat mensen zich op deze manier bewuster worden van taalgebruik."||https://nos.nl/artikel/2441838-politieagent-of-persoon-taalunie-zoekt-uitweg-in-gender-taalworsteling
2022-08-24||Zes maanden na de inval in Oekraïne: alles hangt af van westerse wapensteun|| Op 24 februari, precies zes maanden geleden, viel het Russische leger op drie plekken Oekraïne binnen. Duizenden doden vielen er de afgelopen maanden en de invasie veroorzaakte de grootste vluchtelingencrisis sinds de Tweede Wereldoorlog. Hoe staat het er nu voor? Sinds april proberen de Russen de hele Donbasregio te veroveren, inmiddels zouden ze zo'n 60 procent in handen hebben. "Maar de opmars is nagenoeg gestaakt", zegt Frans Osinga, hoogleraar oorlogsstudies aan de Universiteit Leiden. Volgens hem hebben de Russen het moeilijk. "Soldaten zijn uitgeput en niet gemotiveerd, er is te weinig nieuwe aanwas door grote rekruteringsproblemen, het materiaal slijt, bevoorrading hapert en de commandostructuur laat te wensen over." Wel is het Russische leger nog steeds in staat om klappen uit te delen. Regelmatig worden doelen bestookt met langeafstandsraketten, vaak komen daarbij burgers om het leven. En langs de frontlijn wordt hard gevochten. "Het Oekraïense leger probeert de Russen daar terug te dringen door bijvoorbeeld tanks te beschieten met gevechtsdrones." De oorlog in Oekraïne in vijf foto's: Door die langzame Russische opmars heeft het Oekraïense leger tijd gekregen om zich te mobiliseren. Nieuw geavanceerd wapentuig is aangekomen, zoals de Himars-raketsystemen en houwitser-kanonnen en volgens Osinga maakt dit een groot verschil. "Oekraïne kan zo Russische doelen zoals munitiedepots en commandocentra raken ver achter de frontlijn." Volgens Bob Deen, Rusland- en Oost-Europakenner van Instituut Clingendael, verzwakt dit de positie van Rusland aanzienlijk. "Maar het lijkt mij onwaarschijnlijk dat Oekraïne op korte termijn hele gebieden terugverovert, daarvoor is er te weinig mankracht en materieel. Maar Oekraïne kan het Rusland wel heel moeilijk maken." En dat gebeurt nu ook. Zo heeft Oekraïne een tegenaanval ingezet bij Cherson, de stad in het zuiden die als eerste in Russische handen viel. En dan zijn er de explosies op de Krim, het gebied dat al in 2014 geannexeerd werd door Rusland. "Een paar maanden geleden leek zo'n tegenoffensief echt onmogelijk", zegt Osinga. "Het wakkert vertrouwen aan onder de Oekraïense bevolking en binnen het leger. Tegelijkertijd is het een oproep aan het Westen om opnieuw te benadrukken hoe belangrijk de wapensteun is." Deze vier kaarten laten de verschuiving van de frontlijn zien van het begin van de invasie tot nu. Oekraïense troepen verdedigen dus niet alleen hun land, ze vallen ook zelf aan. "Maar om dit vol te houden, zijn internationale hulp en westerse wapens nodig. Dat is een ding dat zeker is", zegt Osinga. "Ook de komende maanden wordt volop modern wapentuig naar Oekraïne gestuurd." Het gaat dan onder meer om artillerie, ammunitie, luchtverdedigingssystemen, maar ook brandstof en reserveonderdelen. De Verenigde Staten leveren de meeste wapens, maar ook vanuit Europese landen komt er veel. "Hoe meer vertrouwen er is in het Oekraïense leger, hoe meer wapens ze krijgen." Volgens Osinga is het onduidelijk hoelang westerse landen Oekraïne nog zullen blijven steunen. "Op een gegeven moment wordt het financieel onhaalbaar, en al dat wapentuig moet ook geproduceerd worden." Ook Deen zegt dat Oekraïne niet zonder de wapenleveranties kan. "Als het Westen nu de handen van Oekraïne af zou trekken, dan zouden ze zich niet kunnen blijven verdedigen, en dan zou Poetin uiteindelijk zelfs kunnen winnen." Vrede tussen Rusland en Oekraïne lijkt verder weg dan ooit. Dat maakte de Oekraïense president Zelensky vorige week nog even goed duidelijk na een bespreking met VN-chef Guterres en de Turkse president Erdogan: "Ik sta pas open voor nieuwe vredesonderhandelingen als de laatste Russische troepen Oekraïens grondgebied hebben verlaten."||https://nos.nl/artikel/2441836-zes-maanden-na-de-inval-in-oekraine-alles-hangt-af-van-westerse-wapensteun
2022-08-24||Iconische foto Churchill maanden geleden gestolen, diefstal nu pas ontdekt|| De Canadese hoofdstad Ottawa is in de ban van de verdwijning van een foto van Winston Churchill. Het iconische portret van de fronsende Britse staatsman hing in een hotel, maar blijkt maanden geleden te zijn verwisseld voor een kopie. De diefstal werd pas vorige week ontdekt. De politie heeft een onderzoek ingesteld. De foto is gemaakt in 1941, kort nadat Churchill het Canadese parlement had toegesproken over de Tweede Wereldoorlog. Het is het bekendste werk van de Canadees-Armeense portretfotograaf Yousuf Karsh, die een foto wilde zonder Churchills onafscheidelijke sigaar. "Ik hield een asbak voor, maar hij wilde de sigaar niet weggooien", memoreerde Karsh later. "Toen liep ik naar hem toe en zei: vergeef me meneer, en ik plukte de sigaar uit zijn mond." Op het moment dat de fotograaf terug was bij zijn camera zag Churchill er "zo strijdlustig uit dat hij me had kunnen verslinden". De foto is later onder meer gebruikt op het Britse biljet van 5 pond. De afbeelding hing in het Château Laurier-hotel in Ottawa, waar Karsh lange tijd verbleef en een studio had. In de leeszaal is sinds decennia een collectie te zien van zijn werk. Afgelopen week zagen medewerkers dat de lijst met de foto van Churchill niet recht hing. Daarna ontdekten ze dat de lijst niet paste bij de lijsten van andere foto's van Karsh, die ook in de lounge hangen. Na onderzoek en overleg met de erven van Karsh werd vastgesteld dat de foto is vervangen door een kopie. Na een oproep van publiek om foto's van de leeszaal op te sturen concludeert de manager dat de diefstal moet hebben plaatsgevonden tussen 25 december 2021 en 6 januari 2022. "Ik heb deze foto bijna dagelijks aan gasten laten zien en we hebben het nooit opgemerkt", aldus hotelmanager Geneviève Dumas. "Het is professioneel gedaan, het lijkt erg op het origineel." Een expert op het gebied van kunstroven denkt dat het de dieven om het geld te doen is, meldt CTV News. "De dief wist waar hij mee bezig was, dit was geen opwelling. De persoon die dit heeft gedaan, is geen kunstliefhebber en geen fotografieliefhebber." Volgens de expert kan de foto meer dan 100.000 dollar opbrengen.||https://nos.nl/artikel/2441834-iconische-foto-churchill-maanden-geleden-gestolen-diefstal-nu-pas-ontdekt
2022-08-24||Auto rijdt twee keer terras Renesse op, bestuurder aangehouden|| In het Zeeuwse Renesse heeft de politie aan het begin van de nacht een automobilist aangehouden die twee keer het terras van een feestcafé was opgereden. Het gaat om een 51-jarige man uit Hellevoetsluis. Een vrouw is bij het incident gewond geraakt. Zij is ter plekke geholpen door ambulancepersoneel. Volgens de politie ging er een ruzie met personeel van een horecazaak aan het incident vooraf. De man stapte kort na de ruzie in zijn auto en reed het terras op. Hij ging er daarna vandoor en stapte later zelf uit de auto. Toen agenten hem vonden, kwam de man op ze af. Vermoedelijk had hij daarbij een steekwapen bij zich, meldt de politie. Agenten hebben een stroomstootwapen ingezet en de automobilist kreeg pepperspray in zijn gezicht gesprayd, omdat hij instructies van agenten niet opvolgde. Op sociale media gaan beelden rond waarop te zien is dat de auto het terras op rijdt en dat omstanders onder meer glazen en een stoel naar het voertuig gooien. De politie Zeeland roept getuigen op om beelden of extra informatie te delen. Bekijk hier de beelden: Tegen de regionale krant PZC zegt de eigenaar van het feestcafé dat de problemen begonnen toen een man de portiers van het café daartegenover belaagde. "Samen met onze portiers hebben ze geprobeerd hem rustig te krijgen, maar hij ging helemaal door het lint", vertelt hij. In eerste instantie vertrok de man weer, maar vervolgens kwam hij terug met zijn auto. "We hadden iedereen naar binnen gebracht en de deuren op slot gedaan", zegt de feestcafé-eigenaar. "Gelukkig is daardoor ernstiger voorkomen. Maar het is verschrikkelijk. Iedereen is van slag."||https://nos.nl/artikel/2441833-auto-rijdt-twee-keer-terras-renesse-op-bestuurder-aangehouden
2022-08-24||Vrijwel geen treinen in Noord-Nederland, geen hinder in andere regio's || In Noord-Nederland rijden nauwelijks treinen door een 24-uursstaking van het NS-personeel. De stakingsdag begon om 04.00 uur en is de eerste in een serie van vijf. Naar verwachting rijden er tot morgenochtend 04.00 uur vrijwel geen treinen in Friesland, Groningen, Drenthe en delen van Flevoland en Overijssel. De NS zegt dat er geen bussen kunnen worden ingezet en roept reizigers op om alternatief vervoer te zoeken of om kort voor vertrek de reisplanner te controleren. Vaak is dan pas duidelijk of een trein kan rijden of niet. Het treinverkeer in de rest van Nederland heeft volgens NS geen hinder van de staking. Treinen die normaal gesproken het noorden van het land in zouden gaan, keren nu op de stations Almere Oostvaarders, 't Harde en Olst. Op de weg is in het noorden van het land volgens de ANWB niks te merken van de staking. Vanuit Leeuwarden en Groningen blijven vandaag wel gewoon stop- en sneltreinen van Arriva rijden. De Keolis-trein tussen Zwolle en Kampen en Zwolle en Enschede rijdt ook. Eerder zei directeur Freek Bos van reisorganisatie Rover dat hij in die treinen vandaag extra drukte verwacht, omdat veel intercity's uitvallen. In de rest van het land rijdt NS de gebruikelijke dienstregeling, maar het spoorbedrijf kan "onverwachte hinder" niet uitsluiten. Op de site van de Nederlandse Spoorwegen kunnen reizigers het geld terugvragen van een kaartje of een tegemoetkoming krijgen voor vervangend vervoer. Verslaggever Danny Simons staat op station Zwolle. Hij ziet dat tientallen NS-medewerkers zich in laten schrijven als staker. "Volgens de vakbonden doet hier bijna iedereen mee met de actie." Een reiziger die naar Ameland moet, heeft begrip voor de actie. Een Italiaans echtpaar is gestrand op station Meppel, schrijft RTV Drenthe. Het stel wil naar Schiphol en was niet op de hoogte van de staking. Vakbond FNV, die de staking samen met vakbonden VVMC en CNV organiseert, roept op tot solidariteit met NS-medewerkers die het werk vandaag neerleggen. "Natuurlijk is het vervelend dat reizigers worden getroffen", zegt voorzitter Tuur Elzinga. "Maar de strijd van het NS-personeel staat voor een strijd tegen een koopkrachtcrisis die ons allemaal keihard raakt." De vakbonden en de NS liggen in de clinch over een nieuwe cao. De bonden willen dat het maandsalaris van NS-personeel met 100 euro bruto omhooggaat en dat medewerkers een eenmalige uitkering krijgen van 600 euro. Het treinbedrijf vindt die eis veel te ver gaan en zegt vanwege de coronacrisis nog steeds in een moeilijke financiële situatie te zitten. Daarom liepen de cao-onderhandelingen eerder deze maand stuk. Ook op station Leeuwarden staan de treinen stil: ||https://nos.nl/artikel/2441832-vrijwel-geen-treinen-in-noord-nederland-geen-hinder-in-andere-regio-s
2022-08-24||Ex-vrouw en medeplichtige Marc Dutroux nu ook vrij zonder voorwaarden|| Michelle Martin, de ex-vrouw van de Belgische kindermoordenaar Marc Dutroux, kan vanaf vrijdag gaan en staan waar ze wil. Op die dag vervallen de voorwaarden die tien jaar geleden aan haar vrijlating waren gekoppeld, melden Belgische media. De inmiddels 62-jarige Martin werd in 2004 veroordeeld tot een gevangenisstraf van dertig jaar, wegens medeplichtigheid aan de moord op vier kinderen. Ze zat al sinds 1996 in de cel, omdat ze werd beschuldigd van betrokkenheid bij de ontvoering en opsluiting van zes meisjes in de kelder van Dutroux' huis. Martin wist van de gruweldaden van haar man, maar deed er niets tegen. Zo gaf ze twee ontvoerde meisjes geen eten toen Dutroux een tijd in de gevangenis zat, naar eigen zeggen omdat ze bang was. In 2012 kwam Martin na herhaalde verzoeken vrij, maar wel onder voorwaarden. Zo waren de woonplaatsen van nabestaanden van de slachtoffers verboden terrein voor haar. Ook mocht de handlanger van Dutroux niet zonder toestemming op vakantie of verhuizen, en moest ze zich regelmatig melden bij justitie. Die voorwaarden vervallen vrijdag. De vader van een van de slachtoffers reageert daar op Facebook aangeslagen op. "Het blijft moeilijk, zeker op een dag als vandaag. Zovele jaren geleden werd An op 23 augustus uit ons leven gerukt", schrijft hij. "Het wordt allemaal nog zoveel moeilijker als je net nu een gerechtsbrief krijgt met de zakelijke melding dat de voorwaarden gekoppeld aan de voorlopige vrijheid van Martin worden geschrapt. En dat zij vanaf aanstaande vrijdag helemaal vrij is te gaan en staan waar ze wil." De zaak-Dutroux speelde zich grotendeels af in de jaren 90. Marc Dutroux ontvoerde toen zes jonge meisjes en sloot hen op in een speciaal gebouwde kelder onder zijn huis. Hij verkrachtte en vermoordde vier van hen: Julie Lejeune, Mélissa Russo, An Marchal en Eefje Lambrecks. Sabine Dardenne en Laetitia Delhez werden op tijd door de politie gevonden. Bekijk hier een terugblik op de zaak: Dutroux, die sinds 1996 vastzit, werd in 2004 veroordeeld tot een levenslange gevangenisstraf, wat in België doorgaans neerkomt op dertig jaar. Hij diende twee keer een verzoek tot vervroegde vrijlating in, maar beide verzoeken werden afgewezen. Twee jaar geleden gebeurde dat onder meer nadat psychiaters in een onderzoeksrapport hadden geconcludeerd dat Dutroux nog altijd een "psychopathisch profiel" heeft.||https://nos.nl/artikel/2441831-ex-vrouw-en-medeplichtige-marc-dutroux-nu-ook-vrij-zonder-voorwaarden
2022-08-24||Eneco schroeft vergoeding voor terugleveren zonnestroom flink terug|| Eneco gaat de vergoeding voor eigenaren van zonnepanelen die stroom terugleveren aan het elektriciteitsnet fors verlagen. Vanaf 5 september wordt het tarief teruggebracht tot 9 cent per kilowattuur (kWh). De vergoeding is nu nog gekoppeld aan de stroomprijs en kan daardoor oplopen tot meer dan 50 cent. Volgens het AD, dat als eerste over de verlaging schreef, betekent de maatregel dat zonnepaneeleigenaren met een duur energiecontract op jaarbasis honderden euro's minder krijgen voor hun stroomoverschot. Volgens de krant wekt ongeveer een kwart van de 1,8 miljoen Nederlandse huishoudens met zonnepanelen jaarlijks 900 kWh meer op dan ze zelf nodig hebben. Volgens Eneco is 9 cent per kWh een marktconforme prijs. Het energiebedrijf hield de laatste jaren het reguliere stroomtarief aan voor de terugleververgoeding, maar zegt dat dat nu niet meer nodig is omdat zonnepanelen een stuk populairder zijn geworden. Op Twitter reageert Eneco op vragen van boze klanten dat de verlaging wordt ingevoerd omdat de waarde van teruggeleverde stroom lager is dan normaal. "Dat komt omdat veel meer huishoudens terug gaan leveren." Volgens de Consumentenbond lopen de tarieven voor teruglevering per energieaanbieder flink uiteen, van 5 tot 56 cent per kWh. De belangenbehartiger voor consumenten heeft minister Jetten voor Klimaat en Energie opgeroepen om een minimumtarief in te voeren. Onlangs kondigde energiebedrijf Vattenfall aan om de terugleververgoeding vanaf september juist te verhogen. Het bedrijf betaalde eerst 7 cent per kWh, dat wordt 16,8 cent.||https://nos.nl/artikel/2441830-eneco-schroeft-vergoeding-voor-terugleveren-zonnestroom-flink-terug
2022-08-24||Minder provinciegeld voor Arriva vanwege uitval trein en bus in Limburg|| Vervoersbedrijf Arriva wordt bestraft door de provincie Limburg vanwege de uitval van bussen en treinen als gevolg van personeelstekort. Een gedeputeerde spreekt van "verwijtbaar rituitval". Voor de uitgevallen ritten zal de provincie geen geld beschikbaar stellen via de zogeheten exploitatiebijdrage, een subsidie die Arriva krijgt om de ritten te kunnen maken. Daarnaast moet het vervoersbedrijf mogelijk een boete betalen. Hoeveel minder subsidie Arriva van Limburg krijgt, wordt volgend jaar bepaald. Hetzelfde geldt voor de hoogte van de eventuele boete, blijkt uit stukken van de provincie. Net als de NS kampt Arriva met personeelstekorten. Er zijn onder meer te weinig machinisten, meldt 1Limburg. Vorige maand vielen in het zuiden van Limburg meerdere ritten uit. Arriva had toen de verwachting dat de uitval zich zou beperken tot de zomerperiode, omdat veel personeel dan op vakantie is. Nu is echter duidelijk geworden dat het tekort ook na de vakantieperiode nog een probleem is. De situatie duurt tot zeker 5 november, zegt het vervoersbedrijf. Op die dag ronden nieuwe machinisten hun opleiding af. Na de zomervakantie in Limburg, die tot 4 september duurt, zal een aangepaste dienstregeling ingaan. Het vervoer wordt dan niet opgeschaald, zoals normaal gesproken gebeurt, maar de zomerdienstregeling blijft gelden. Daarmee houdt Arriva zich niet aan de gemaakte afspraken, stelt de provincie. Door het aanhouden van de zomerdienstregeling hoopt het vervoersbedrijf uitval op het laatste moment te voorkomen. "Reizigers weten dan in ieder geval waar ze aan toe zijn", aldus de provincie. Er worden overigens wel extra bussen ingezet voor scholieren. Ondertussen is Arriva druk bezig om nieuwe machinisten te werven. Maar dat blijkt nog best lastig, omdat een groot deel van de kandidaten snel afvalt of de opleiding niet afmaakt. Volgens de provincie heeft dat te maken met de hoge eisen die gesteld worden. Ook de NS gaat vanaf volgende maand met minder treinen rijden vanwege een personeelstekort. De dienstregeling van 2023, die in december ingaat, wordt stapsgewijs aangepast. De NS gaat daardoor 10 procent minder treinen inzetten dan in 2019.||https://nos.nl/artikel/2441829-minder-provinciegeld-voor-arriva-vanwege-uitval-trein-en-bus-in-limburg
