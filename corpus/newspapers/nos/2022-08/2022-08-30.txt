2022-08-30||Gorbatsjov werd geliefd in het Westen, niet in eigen land|| Toen de gisteren overleden Michail Gorbatsjov op 11 maart 1985 door zijn kameraden werd gekozen tot leider van de Sovjet-Unie, was het communistische systeem volkomen vastgelopen. Volgens zijn memoires zei hij die dag tegen zijn vrouw Raisa: "We kunnen zo niet verder leven." Maar hoe dat te veranderen? In de Sovjet-Unie bestond veel onvrede, maar geen georganiseerde oppositie. De weinige 'dissidenten' waren verbannen of opgesloten in psychiatrische klinieken. Er bestond ook niet zoiets als een burgerlijke maatschappij die los van de staat iets teweeg kon brengen. De staat en de Communistische Partij waren op alle niveaus samengesmolten. Verandering kon alleen komen van de partij. En gezien de strikte hiërarchie moest Gorbatsjov zelf het initiatief nemen. Hij deed dat, en bracht daarmee ongewild een proces op gang dat in verbijsterend tempo leidde tot het einde van de Koude Oorlog en de Sovjet-Unie. Gorbatsjov door de jaren heen:  Gorbatsjov werd in 1931 geboren in een dorp in het zuiden van Rusland. Tijdens zijn rechtenstudie werd hij lid van de Communistische Partij, waarna hij zich ontwikkelde tot een echte apparatsjik, een fulltime bestuurder die nooit openlijk kritiek uitte. Hij maakte snel carrière. In 1979 drong hij door tot het Politbureau, het hoogste machtsorgaan van de Sovjet-Unie. Gorbatsjov was opvallend jong in een gezelschap dat werd gedomineerd door bejaarden. Misschien ook daardoor zagen Kremlin-watchers hem als een hervormer en een man van de toekomst. Toen hij in 1984 Groot-Brittannië bezocht, voerde premier Margaret Thatcher een lang gesprek met hem. Zij was enthousiast: "Dit was een man met wie ik zaken kon doen", zo herinnerde ze zich later. Algemeen wordt aangenomen dat bijna niemand nog geloofde in de communistische ideologie, maar het heeft er alle schijn van dat Gorbatsjov wel degelijk een overtuigd communist was. Hij was iemand die geloofde dat het systeem zich aan zijn haren uit het moeras omhoog kon trekken. Het eerste jaar ging Gorbatsjov voorzichtig van start met kleine hervormingen. Dat veranderde nauwelijks iets aan de commando-economie, waarin geen ruimte voor particulier initiatief was. Gorbatsjov schakelde in 1986 over naar een hogere versnelling na de ramp met de kerncentrale in Tsjernobyl. Die ramp maakte pijnlijk duidelijk hoezeer incompetentie en gebrek aan openheid hand in hand gingen. Gorbatsjov lanceerde twee begrippen voor de veranderingen die volgens hem nodig waren: glasnost (openheid) en perestrojka (hervorming). Eind 1986 maakte Gorbatsjov een eind aan het huisarrest en de verbanning van de beroemde dissident en atoomgeleerde Andrej Sacharov. Gorbatsjov belde hem zelf op om te zeggen dat hij uit Gorki mocht terugkeren naar Moskou. Het jaar daarop werden alle politieke gevangenen vrijgelaten en werd de censuur verlicht. Verboden boeken, zoals Leven en lot van Vasili Grossman, mochten worden uitgegeven. Ook ontstonden voor het eerst onafhankelijke organisaties, zoals verenigingen van nabestaanden van de Stalinterreur. In 1989 ging Gorbatsjov nog verder. Hij organiseerde de eerste min of meer vrije verkiezingen in de geschiedenis van de Sovjet-Unie. Andere partijen waren nog niet toegestaan en de meeste zetels in het Sovjetparlement bleven gereserveerd voor communisten, maar naar sommige zetels mochten onafhankelijke kandidaten meedingen. Het resultaat was schokkend: communistische kandidaten werden weggevaagd. De verkiezingsstrijd was op de Sovjettelevisie te zien geweest. Sacharov en anderen hadden voor 100 miljoen kijkers Gorbatsjov opgeroepen een eind te maken aan het machtsmonopolie van de Communistische Partij. En Gorbatsjov deed het: begin 1990 nam hij het ongehoorde besluit om de leidende positie van de Communistische Partij uit de grondwet te schrappen. Even sensationeel was de ommekeer die Gorbatsjov bereikte in de buitenlandse politiek. Hij was ervan overtuigd dat de Sovjet-Unie de wapenwedloop met de VS niet kon volhouden en dat het enorme militaire apparaat een te zware belasting vormde voor de economie. Daarom sloot hij in 1987 met president Reagan een akkoord over verwijdering van alle nucleaire middellange afstandsraketten. De plaatsing van deze raketten had vanaf het eind van de jaren zeventig een belangrijke rol gespeeld in de hernieuwde spanningen in de Koude Oorlog en had in West-Europa geleid tot een massale protestbeweging. Een jaar later trok Gorbatsjov de Sovjettroepen uit Afghanistan terug en maakte hij een eind aan de Brezjnevdoctrine, die bepaalde dat de Sovjet-Unie militair kon ingrijpen om Oost-Europa in het gareel te houden. De Oost-Europese landen mochten voortaan hun eigen beleid volgen. Een Sovjetwoordvoerder zei dat voortaan de Sinatra-doctrine gold, een verwijzing naar het nummer My Way van Frank Sinatra. In 1989 bleek dat de communistische regimes in Oost-Europa niet zonder Sovjetsteun konden. Ze vielen dat jaar een voor een om. Het hoogtepunt werd op 9 november 1989 bereikt met de val van de Berlijnse Muur, hét symbool van de Koude Oorlog en de communistische onderdrukking. Twee maanden later verklaarden Gorbatsjov en president Bush de Koude Oorlog voor beëindigd. 'Gorbi' was in het Westen zeer populair en werd in 1990 beloond met de Nobelprijs voor de Vrede. In eigen land nam zijn populariteit snel af. Hij had de glasnost opgezet om tegenstanders van zijn hervormingen onder druk te zetten. Maar de openheid leidde vanaf 1989 tot de opkomst van critici die vonden dat hij niet ver genoeg ging. Voor kritiek was ook alle reden. De economische vrijheid was wel vergroot, maar dat kwam voornamelijk ten goede aan speculanten, ritselaars en maffiosi. De productie groeide niet en het loslaten van de prijzen leidde tot prijsstijgingen, waardoor de toch al geringe levensstandaard verder daalde. Gorbatsjovs machtigste criticus was Boris Jeltsin, die in 1987 was afgezet als partijchef in Moskou. In 1990 stapte Jeltsin demonstratief uit de Communistische Partij, waarna hij furore maakte als nationalist en anticommunist. Gorbatsjov hielp zijn tegenstander vervolgens in het zadel doordat hij de Sovjet-Unie op een geheel nieuwe wijze besloot te organiseren, met veel meer zelfstandigheid voor de deelrepublieken. Hijzelf liet zich in 1990 kiezen tot president van de Sovjet-Unie, maar Jeltsin werd president van Rusland. Intussen was Gorbatsjov ook overvallen door de opleving van nationalistische gevoelens in de niet-Russische republieken. In 1990 verklaarden Estland, Letland en Litouwen zich onafhankelijk, spoedig gevolgd door Armenië, Azerbeidzjan en Georgië. Gorbatsjov wist zich hier geen raad mee. In 1990 voerden speciale troepen acties tegen de Baltische staten uit. Nooit is duidelijk geworden of Gorbatsjov erachter zat. In elk geval werden de acties niet doorgezet en konden ze het uiteenvallen van de Sovjet-Unie niet stoppen. Het einde voor Gorbatsjov kwam toen hij in augustus 1991 voor zijn jaarlijkse vakantie op de Krim zat en conservatieve communisten een staatsgreep pleegden in Moskou. De coup mislukte jammerlijk, onder meer doordat de samenzweerders waren vergeten Jeltsin te arresteren. Jeltsin klom op een tank voor het parlement en zei tegen de militairen dat hij hun opperbevelhebber was. Verscheidene generaals besloten daarop hun loyaliteit aan de coupplegers op te zeggen en Jeltsin te volgen. Gorbatsjov mocht terugkeren naar Moskou. Hij bleef president van de Sovjet-Unie, maar dat werd een loze functie doordat Jeltsin samen met de leiders van de andere republieken de Sovjet-Unie simpelweg ophief. Gorbatsjov ontpopte zich na het einde van de Sovjet-Unie tot sociaaldemocraat. Hij deed verscheidene vergeefse pogingen terug te keren in de Russische politiek. Maar in Rusland was hij onverminderd impopulair en bovendien kreeg hij na 2000 van de nieuwe machthebber Poetin geen toestemming voor zijn partijactiviteiten. Michail Gorbatsjov was populair in het Westen, maar kreeg in eigen land veel kritiek: In het Westen bleef Gorbatsjov een held, maar Poetin voelde slechts minachting voor de man die het Sovjetrijk ten onder had laten gaan. Volgens Poetin had Gorbatsjov zich in tijden van crisis een zwak leider getoond. Hij had het rijk nooit mogen opgeven en nooit mogen toegeven aan de critici van het systeem. Een dergelijke zwakte kon een leider van Rusland zich niet veroorloven. Poetin zelf zou hier nooit een voorbeeld aan nemen. De afgelopen jaren kwakkelde Gorbatsjov met zijn gezondheid. Hij overleed gisteren op 91-jarige leeftijd in een ziekenhuis in Moskou.||https://nos.nl/artikel/2442669-gorbatsjov-werd-geliefd-in-het-westen-niet-in-eigen-land
2022-08-30||Oud-toezichthouder bij enquête: 'Minister nam oliebedrijven serieuzer dan ons'|| De minister van Economische Zaken nam gaswinningsbedrijf NAM serieuzer dan zijn eigen toezichthouder. Die beschuldiging uitte oud-inspecteur generaal van het Staatstoezicht op de Mijnen, Jan de Jong, in de openbare verhoren van de parlementaire enquête gaswinning Groningen. De Jong was tijdens de aardbeving in Huizinge, de zwaarste in Groningen ooit, de baas van de toezichthouder. De minister over wie hij het heeft, is Henk Kamp (VVD). Het indringende advies van het SodM in 2013 om de gaswinning te verminderen, omdat de aardbevingen te gevaarlijk werden, werd niet overgenomen door Kamp. De contacten tussen gaswinningsbedrijf NAM en het ministerie waren innig. "Dat er achter onze rug om een brief naar de minister ging, vond ik vreemd. We hadden het idee dat de NAM serieuzer werd genomen dan ons advies." De Jong vindt het nog altijd onbegrijpelijk dat het eigen advies niet meteen werd overgenomen. "Het willens en wetens niets doen met ons advies, het laten winnen van gas en zelfs meer laten winnen in 2013 verhoudt zich niet met de zorgplicht van het kabinet voor de Groningers." De Jong zei dat wantrouwen was ontstaan omdat beleid en toezicht tegenover elkaar stonden: Uit het verhoor van De Jong werd duidelijk dat er achter de schermen een grote machtsstrijd is geweest. Na Huizinge had het Staatstoezicht op de Mijnen erop aangedrongen om snel minder gas uit de grond te halen. Uit eigen onderzoek van het SodM na de Huizinge-beving was gebleken dat de aardbevingen steeds heviger konden worden en dat er een relatie was met de hoeveelheid gas die werd opgepompt. Maar hoewel de NAM die bevindingen op hoofdpunten deelde, was de NAM het er niet mee eens dat er minder gas gewonnen hoefde te worden. Niet alleen waren SodM en de NAM het geregeld oneens, ook werd tijdens de tweede verhoordag van deze week duidelijk dat ook TNO en de seismologische afdeling van het KNMI moeite hadden met het Staatstoezicht. Maar over drie belangrijke conclusies bestond wel overeenstemming: dat de bevingen zwaarder konden worden dan tot die tijd bekend was, dat ze een probleem vormden voor de veiligheid van mensen en dat er een relatie was met de mate van gaswinning. "Die drie dingen zijn toch ernstig genoeg om iets te doen in Groningen?", vroeg Jan de Jong. Hij vindt en vond dat de minister had moeten ingrijpen. Ook Boelo en Annemarie zijn boos. Zij zijn de eigenaren van een monumentaal huis in het Groningse Drieborg, dat veel schade heeft. Als statement, omdat ze geen schadevergoeding krijgen, hebben ze het pand roze geverfd: Bernard Dost van het KNMI ging in zijn verhoor in op het verschil in opvatting tussen SodM en zijn organisatie. Volgens Dost is er wetenschappelijk nog geen goede methode gevonden om te berekenen wat de impact is van de te winnen hoeveelheid gas op de aardbevingen en welke schade dat dan oplevert. Dost ziet voor zichzelf ook een andere rol weggelegd dan die van de toezichthouder. "Het is logisch dat het Staatstoezicht op de Mijnen van het voorzorgsprincipe uitgaat. Maar wij gaan uit van onzekerheden, zoals wetenschappers dat horen te doen." De verhoren gingen ook over de maximale kracht die de aardbevingen in Groningen kunnen krijgen. Tot op de dag van vandaag blijkt daar geen overeenstemming over te bestaan. Dost zei dat een internationaal panel van wetenschappers dat op dit moment aan het bestuderen is. "Het wachten is op het nieuwe rapport." Oud-toezichthouder De Jong maakte bekend dat hij na zijn pensionering lid is geworden van de Groninger Bodem Beweging. "Het is voor de gewone burgers in Groningen ongelooflijk moeilijk om te vechten tegen mastodonten als Shell en Exxon, de eigenaren van het gas onder Groningen", motiveerde hij waarom hij na zijn pensioen nog steeds zo betrokken is.||https://nos.nl/collectie/13902/artikel/2442663-oud-toezichthouder-bij-enquete-minister-nam-oliebedrijven-serieuzer-dan-ons
2022-08-30||Michail Gorbatsjov, laatste leider Sovjet-Unie, overleden|| Michail Gorbatsjov, de laatste leider van de Sovjet-Unie, is overleden. Gorbatsjov, die met zijn glasnost en perestrojka meer vrijheden toestond dan zijn voorgangers en uiteindelijk de Sovjet-Unie zag vallen, was 91 jaar oud. De afgelopen jaren kwakkelde Gorbatsjov met zijn gezondheid. Hij werd meerdere keren opgenomen in het ziekenhuis, waar hij een aantal operaties onderging. Volgens Russische media is hij nu "na een lang ziekbed" in een ziekenhuis in Moskou overleden. De Russische president Poetin heeft zijn medeleven betuigd. Westerse staatshoofden en regeringsleiders reageren bedroefd op het overlijden en roemen Gorbatsjov als groot staatsman die de geschiedenis heeft gevormd. Gorbatsjov stond jarenlang vooraan in de wereldpolitiek:  Gorbatsjov wordt begraven naast zijn vrouw Raisa op de Novodevitsjibegraafplaats in Moskou. Daar liggen tal van prominente Russen begraven. Vrijwel zeker zullen bij de uitvaart geen westerse hoogwaardigheidsbekleders zijn. Veel van hen hebben een inreisverbod gekregen en door sancties mogen vliegtuigen uit "onvriendelijke EU-landen" niet naar Rusland vliegen. De oud-leider van de Sovjet-Unie werd in 1931 geboren en was, in tegenstelling tot veel van de hooggeplaatste en invloedrijke leden van de toenmalige Communistische Partij, opgeleid als jurist. In de jaren 70 bracht hij zijn succesvolle carrière als bestuurder naar het machtige Politburo, alwaar hij naam maakte en uiteindelijk door wist te groeien tot het hoogste ambt. Gorbatsjovs naam is onlosmakelijk verbonden met de twee hervormingen die hij in de jaren 80 introduceerde: perestrojka (herstructurering) en glasnost (openheid). Veel inwoners, ook partijleden, waren het geloof in het communisme verloren en Gorbatsjov - voor zover bekend wel degelijk overtuigd communist - wilde met zijn hervormingen de Sovjet-Unie herstellen: de vastgelopen planeconomie moest weer op gang worden gebracht en het bestuur moest transparanter. De openheid van glasnost werd breder uitgelegd: het werd ook gezien als een kanaal voor vrijheid van meningsuiting, groeiende persvrijheid en dus ook kritiek op het - vaak falende - leiderschap van de Sovjet-Unie. En zo geschiedde: met de herinnering aan het bestuurlijke gestuntel na de ramp met de kerncentrale in Tsjernobyl vers in het geheugen, begon men openlijk kritiek te uiten op de partij en het Sovjetsysteem. Ondertussen zocht Gorbatsjov toenadering tot het Westen, dat al decennia een Koude Oorlog voerde met zijn Sovjet-Unie, en brak hij met de Brezjnev-doctrine, waarmee Moskou satellietstaten desnoods met harde hand onder de duim hield. In plaats daarvan mocht het Oostblok zelf de eigen toekomst bepalen. Niet Gorbatsjov zelf, maar een coup door van hem vervreemde conservatieve partijgenoten zette in augustus 1991 een beweging in gang die het einde van de Sovjet-Unie inluidde. Op het moment dat Gorbatsjov in een buitenverblijf op de Krim verbleef, deden zij een machtsgreep. Boris Jeltsin, de latere president van de nieuwe Russische Federatie, riep op tot verzet tegen de coupplegers en nadat het leger zich bij hem had aangesloten was het lot van de Sovjet-Unie zo goed als bezegeld. Hoewel Gorbatsjov - de man van de ontwapeningsakkoorden, die in 1990 de Nobelprijs voor de Vrede kreeg voor zijn inspanningen om de Koude Oorlog te beëindigen - in het Westen razend populair bleef, was hij in eigen land minder geliefd. Ook daar was lof voor hem, maar velen zagen hem ook als de man die de Sovjet-Unie naar de ondergang had geholpen. In 2014, tijdens een bezoek aan een herdenking van de val van de Muur in Berlijn, waarschuwde Gorbatsjov voor nieuwe spanningen tussen zijn land en het Westen:||https://nos.nl/artikel/2442662-michail-gorbatsjov-laatste-leider-sovjet-unie-overleden
2022-08-30||Van der Burg denkt rechter te kunnen overtuigen van nareisstop|| Staatssecretaris Van der Burg van Asielzaken denkt dat hij rechters kan overtuigen dat de voorgenomen beperking van de gezinshereniging voor asielzoekers geoorloofd is. "Is het juridisch haalbaar? Daar gaan we wel van uit", zei Van der Burg op een VVD-bijeenkomst in Driebergen. Het kabinet kwam afgelopen vrijdag met een plan om de problemen bij de opvang van asielzoekers op te lossen. Onderdeel daarvan is het beperken van de gezinshereniging. Asielzoekers met een status mogen dan pas na 15 maanden gezinsleden over laten komen, tenzij ze eerder een woning hebben. Diverse deskundigen zetten juridische vraagtekens bij deze aanpak, omdat het een recht is voor mensen om bij hun gezin te zijn. Coalitiepartner ChristenUnie heeft al gezegd niet mee te werken als het juridisch niet haalbaar is. "We zien wel enige spanning met EU-regels", erkende Van der Burg. Maar volgens hem kun je daarvan afwijken in een noodsituatie. "Als mensen zoals nu in sporthallen moeten slapen, voldoe je ook niet aan de regels." Vele tientallen lokale VVD'ers waren naar Driebergen gekomen om uitleg over de plannen te krijgen van Van der Burg en Kamerlid Ruben Brekelmans. In de achterban is veel onrust ontstaan, nadat Van der Burg de gemeente Tubbergen had gepasseerd om een nieuwe opvang mogelijk te maken in het dorp Albergen. Volgens de VVD is nu in het kabinet afgesproken dat er niet meer op de manier zal worden opgetreden. Toch vrezen veel lokale VVD-bestuurders dat ze gedwongen kunnen worden om nieuwe azc's te accepteren. Het kabinet bereidt een wet voor om asielzoekers eerlijker over het land te verdelen. Daarbij zou dwang niet worden uitgesloten. Kamerlid Brekelmans wil het precieze wetsvoorstel afwachten, maar wees er wel op dat een betere spreiding van asielzoekers nodig is, en dat het tot nu toe niet van de grond komt op basis van vrijwilligheid. De meeste aanwezigen vonden de plannen om de instroom te beperken een stap in de goede richting, maar denken wel dat er meer nodig is. Verschillende lokale VVD'ers willen dat er een algehele asielstop komt, totdat de crisis in de opvang opgelost is. Maar Kamerlid Brekelmans wees erop dat het niet mogelijk is om een hek om Nederland te zetten en dat internationale verdragen ons verbieden om opvang te weigeren aan mensen die zich melden. Hij denkt meer aan wat hij een "procedurestop" noemt. Door alle drukte duurt het nu gemiddeld drie maanden voordat er een eerste gesprek is met een asielzoeker en een officieel verhoor volgt meestal pas na een jaar. "Daar moeten we ze duidelijker op wijzen, en zeggen dat ze beter naar een ander land kunnen gaan waar ze meer kans maken", zei Brekelmans. Hij denkt dat het compromis dat de coalitie heeft gesloten op dit moment het hoogst haalbare is. "De realiteit is dat de standpunten over asiel mijlenver uit elkaar liggen. We gaan kijken of dit voldoende is om de problemen op te lossen. Als over een paar maanden blijkt dat het niet voldoende werkt, praten we verder."||https://nos.nl/artikel/2442661-van-der-burg-denkt-rechter-te-kunnen-overtuigen-van-nareisstop
2022-08-30||Boeren alsnog om tafel met Remkes over stikstof na verandering agenda|| Boerenorganisaties zijn morgen bereid tot een gesprek met het kabinet, waaronder een aantal belangenbehartigers die voorheen weigerden aan tafel te gaan met stikstofbemiddelaar Johan Remkes. Dat meldt actiegroep Agractie, die namens meerdere boerenorganisaties toezegt er morgenochtend bij te zijn. Ook Farmers Defence Force (FDF) is bij het overleg aanwezig. De boeren zijn gisteren uitgenodigd voor een gesprek met Remkes. Het is het tweede gesprek dat hij voert met boerenorganisaties en het kabinet. Agractie en FDF zeiden in eerste instantie niet in te gaan op de uitnodiging, en deden een voorstel voor een overleg met een andere agenda. Het ministerie van Landbouw, Natuur en Voedselkwaliteit zegt dat er geen bezwaren zijn om de agendapunten van de boeren toe te voegen. "Op deze manier is aan onze voorwaarden voldaan om een constructief gesprek te kunnen voeren dat hopelijk tot resultaat en een begin van herstel van vertrouwen zal leiden", reageert Agractie, dat net als onder andere landbouworganisatie LTO en een aantal sectorvakbonden aanwezig zal zijn. Namens het kabinet zijn premier Rutte en de ministers Van der Wal (Stikstof), Staghouwer (Landbouw) en Harbers (Infrastructuur) bij het gesprek. Ruim drie weken geleden leidde Remkes ook al eens het gesprek met boerenorganisaties. Toen waren organisaties als LTO Nederland na lang wikken en wegen wel aanwezig, maar lieten actiegroepen Agractie en Farmers Defence Force verstek gaan. LTO bracht wel een boodschap over namens deze organisaties. Na afloop van dat overleg, op 5 augustus, zei Remkes dat er sprake was van "een stevige vertrouwenscrisis" in Nederland, die niet alleen betrekking heeft op het stikstofdossier. Daarom wilde hij een tweede gesprek om uit de impasse te komen. In de tussentijd heeft Remkes nog om de tafel gezeten met natuurorganisaties, gemeenten, provincies en waterschappen. Wat is stikstof en waarom is het een probleem? In de weken na de eerste gespreksronde plaatste het AD een interview met minister Hoekstra van Buitenlandse Zaken. Daarin zei hij, naar eigen zeggen als CDA-leider, dat het halen van de stikstofdoelen per 2030 "niet heilig" is, waarmee hij afwijkt van het jaartal van 2030 uit het coalitieakkoord. De uitspraken leidden tot spanningen in het kabinet en een ingelast Kamerdebat. Een van de eisen van de boeren gaat ook precies hierover. Zo willen zij ook af van 2030 als het jaar waarop de stikstofuitstoot gehalveerd moet zijn. Daarnaast willen ze dat de zogeheten kritische depositiewaarde (KDW) - de maximaal vastgestelde hoeveelheid stikstof die de natuur aankan en waar de rechter ook op toetst - uit de wet wordt gehaald. Hoewel Hoekstra zich daar in het interview ook voor uit lijkt te spreken, wil het kabinet die norm tot dusver niet loslaten. Verder willen ze, zoals Agractie het verwoordt, "concrete en snelle oplossingen voor PAS-melders en overige knelgevallen". PAS-melders zijn de boeren die tussen 2015 en 2019 op basis van het Programma Aanpak Stikstof hun bedrijf hebben uitgebreid, maar die nu in de problemen komen doordat deze regelgeving door de rechter buiten werking is gesteld. Voor deze boeren willen ze dus snel een oplossing. Een van de andere eisen is dat boeren niet gedwongen worden onteigend. Remkes zei na zijn aanstelling als onafhankelijk gespreksleider dat er bij het stikstofoverleg wat hem betreft geen taboes zijn. Rutte herhaalde dat begin deze maand toen de boerenorganisaties twijfelden of ze aanwezig zouden zijn. Dat nu is toegezegd dat deze agendapunten aan het overleg van morgen zijn toegevoegd, waarmee ook FDF en Agractie aanschuiven, betekent in ieder geval dat deze eisen inderdaad besproken zullen worden.||https://nos.nl/artikel/2442660-boeren-alsnog-om-tafel-met-remkes-over-stikstof-na-verandering-agenda
2022-08-30||Tubbergen stemt unaniem: niet meer dan 150 vluchtelingen in asielhotel|| De gemeenteraad van Tubbergen, waar Albergen onder valt, heeft unaniem ingestemd met een motie over het zogenoemde asielhotel in de gemeente. In de motie staat dat de raad maximaal 100 tot 150 mensen wil huisvesten in het pand en dus geen tenten of woonunits wil op een naastgelegen terrein. Ook wil de raad dat de opvang eindigt binnen de afgesproken termijn en dus niet tussentijds wordt verlengd, schrijft RTV Oost. De groep asielzoekers moet daarnaast divers van samenstelling zijn en de raad wil dat financiële gevolgen van de opvang niet op het bord van de gemeente terechtkomen. Ook wil de gemeenteraad dat de buurt betrokken wordt bij de plannen. "Ons doel is om de staatssecretaris te laten zien dat we als raad gezamenlijk optrekken. Dus als coalitie en oppositie zijn we het eens", zegt CDA-raadslid Leon Oosterik bij de regionale omroep. Morgen gaat het gemeenbestuur van Tubbergen in overleg met staatssecretaris Eric van der Burg over de opvang van asielzoekers in Albergen. Wethouder Ursula Bekhuis reageerde verheugd om de uitslag van de stemming: "Wij nemen dit mee en kunnen ons erin vinden."||https://nos.nl/artikel/2442657-tubbergen-stemt-unaniem-niet-meer-dan-150-vluchtelingen-in-asielhotel
2022-08-30||VN wil 160 miljoen dollar ophalen voor 'ongekende klimaatcatastrofe' in Pakistan|| De Verenigde Naties zijn van plan om 160 miljoen dollar aan noodsteun te verzamelen voor Pakistan, dat deze zomer door extreme regenval is getroffen. Het geld wordt onder meer ingezet om ontheemden onderdak te bieden, voedselpakketten uit te delen en zorg te verlenen. De VN hoopt zo'n 5 miljoen van de 33 miljoen getroffenen met het hulppakket te kunnen helpen. Ook de Pakistaanse regering heeft fondsen vrijgemaakt voor noodhulp aan de getroffen gebieden. "Maar de behoefte daaraan neemt toe, net als de overstromingen", zegt secretaris-generaal Guterres, die van plan is vrijdag naar de Pakistaanse hoofdstad Islamabad af te reizen. Ook de premier van het land, Shehbaz Sharif, onderstreept dat er snel meer noodsteun nodig is. Pakistan wordt sinds juni getroffen door noodweer, volgens Guterres een "monstermoesson". Een derde van het land staat onder water, een miljoen huizen zijn beschadigd en landbouwgrond, wegen en bruggen zijn overstroomd. Meer dan duizend mensen zijn door de regenval om het leven gekomen, onder wie 380 kinderen. 33 miljoen mensen zijn op andere manieren door de overstromingen getroffen, zo'n 15 procent van de totale bevolking. De VN spreekt van een "ongekende klimaatcatastrofe". Vanuit de lucht is de schade goed te zien: Pakistan heeft net als de VN een oproep gedaan aan de internationale gemeenschap om hulp te bieden. Het land schat de schade door het noodweer op zeker 10 miljard dollar. De VS heeft inmiddels 30 miljoen dollar aan steun toegezegd, de EU stelde vorige week een steunpakket van 1,8 miljoen euro beschikbaar. Het IMF gaf eerder vandaag groen licht voor het vrijmaken van 1,1 miljard dollar, als onderdeel van een economisch steunprogramma. Pakistan heeft een relatief lage CO2-uitstoot in vergelijking met westerse landen als Australië, de VS en landen in Europa, zo blijkt uit cijfers van wetenschappelijk dataplatform Our World in Data. Desondanks is het een van de tien landen die het meest geteisterd wordt door extreme weersomstandigheden als gevolg van klimaatverandering, laat de Global Climate Risk Index zien. Guterres roept de internationale gemeenschap daarom op tot solidariteit. "Laten we stoppen met slaapwandelen richting de vernietiging van onze planeet door klimaatverandering." Bekijk hieronder beelden van de verwoesting die de zware regenval heeft veroorzaakt:||https://nos.nl/artikel/2442652-vn-wil-160-miljoen-dollar-ophalen-voor-ongekende-klimaatcatastrofe-in-pakistan
2022-08-30||Wapens zwijgen weer in Bagdad, wat voor spel speelt Muqtada al-Sadr?|| Ooit een gezochte militieleider, wanted dead or alive tijdens de Amerikaanse bezetting van Irak, maar inmiddels een van de machtigste figuren in de Iraakse politiek: Muqtada al-Sadr. Met het opgelaaide geweld gisteren en vandaag in de groene zone in Irak - bij de ambassades en het Iraakse parlement - laat Sadr zijn invloed gelden. De vraag is: wat wil hij ermee bereiken? Voor de Nederlands-Iraakse arabist Laila al-Zwaini is het wel duidelijk: Sadr wil zijn greep op de macht in het land verder verstevigen, al is dat misschien niet direct als premier of president. "Hij zegt dat hij dat niet wil, maar misschien wil hij wel een prominentere rol als geestelijk leider. Voor zijn sjiitische achterban is religieuze legitimiteit belangrijk en zo wil Sadr zich ook distantiëren van de door en door corrupte politiek. Hij wil in ieder geval laten zien dat hij een burgeroorlog kan ontketenen als hij dat wil." Irak verkeert al maanden in een politieke impasse. Bij de verkiezingen van vorig jaar oktober werd de partij van de sjiitische Sadr weliswaar de grootste, maar een meerderheidscoalitie met de soennitische partijen en Koerden kwam er niet. Afgelopen juni riep hij zijn parlementsleden op om op te stappen, maar tot zijn ongenoegen werden hun zetels ingepikt door Irangetrouwe sjiieten, Sadrs grootste politieke rivalen. De afgelopen weken bezette zijn aanhang daarom het parlementsgebouw. Dat kwam tot een einde na de aankondiging dat Sadr zich uit de politiek ging terugtrekken. Beelden van de chaos in de stad eerder vandaag: Gisteren sloeg de vlam in de pan: zijn aanhang ging massaal de straat op en er braken zware gevechten uit in de groene zone. Pas na een oproep van hun leider stopte het geweld. De vraag is nu wat voor spel Sadr speelt, wat wil hij? Opvallend is dat hij zijn aanhang opriep om de wapens neer te leggen, nadat premier Kadhimi hem dat had gevraagd. "Misschien werken ze achter de schermen samen en wil Sadr een doorbraak forceren om tot een ander politiek systeem te komen", zegt Zwaini. "Het huidige systeem van muhasasa (het verdelen van politieke macht langs sektarisch-etnische lijnen, red.) is door Amerika opgelegd, maar het werkt corruptie en sektarisme in de hand." Maar hoe rijmt dat met Sadrs aankondiging om zich terug te trekken uit de politiek? Dat wil hij niet echt, denkt Zwaini. "Dat heeft hij wel vaker gezegd, in de hoop dat ze hem zullen smeken om terug te komen." De 48-jarige Sadr groeide op als zoon van belangrijke sjiitische leiders. Zijn vader, grootayatollah Mohammed Sadiq, en zijn schoonvader Mohammed Baqir waren vooraanstaande sjiitische geleerden en worden door veel sjiieten nog steeds op handen gedragen. Beiden werden vermoord door het regime van dictator Saddam Hoessein en hierom gezien als martelaar. Muqtada, die in zijn jeugd liever computerspelletjes speelde - zijn bijnaam was mullah 'Atari', naar de spelcomputer - schopte het als sjiitisch geleerde niet zo ver als zijn vader, maar werd in de afgelopen decennia wel enorm invloedrijk. Eerst door zijn rol in de burgeroorlog die uitbrak na de verdrijving van Saddam Hoessein, later door zich behalve tegen de VS ook tegen Iran af te zetten. Ook tegen soennitische Irakezen gebruikten zijn Mahdi-milities destijds veel geweld. Maar vandaag de dag is "Irak voor de Irakezen" zijn slogan. Door zijn sterke machtspositie wist hij vaak mee te bepalen wie de leiding had in het land. "De laatste tijd heeft hij juist zijn banden met soennieten en Koerden versterkt om zijn macht verder te vergroten", aldus Zwaini, die denkt dat Sadr probeert om zowel de belangrijkste sjiitische politieke leider te worden, als de voornaamste sjiitische geestelijke. De afgelopen jaren wist Sadr vooral arme sjiitische Irakezen aan zich te binden. Zwaini: "In 2016 noemde ik hem 'de straatmullah' omdat hij zo goed in staat is buiten het parlement mensen te mobiliseren." Ook zijn er zijn 'Vredesbrigades', de nieuwe naam voor zijn eerdere Mahdi-milities, die trouw zijn aan Sadr en na de burgeroorlog bleven bestaan. "Hij is sowieso een gevaarlijke man. Voor het vermoorden van soennieten door zijn milities tijdens de burgeroorlog van 2006-2008 is Sadr nooit ter verantwoording geroepen", vertelt Zwaini. "Eigenlijk symboliseren zijn grillige acties juist alles wat er mis is met het huidige Iraakse politieke systeem."||https://nos.nl/artikel/2442650-wapens-zwijgen-weer-in-bagdad-wat-voor-spel-speelt-muqtada-al-sadr
2022-08-30||Zeventien kerken vangen komende tijd 255 asielzoekers Ter Apel op|| Zeventien kerken in Groningen en Drenthe vangen de komende dagen in totaal 255 asielzoekers op. Dat doen ze in ieder geval tot volgende week, als de extra opvanglocatie in Zoutkamp opent. De kerken hadden hun plekken al eerder aangeboden bij het Centraal Orgaan opvang asielzoekers (COA), sinds zondag wordt er ook daadwerkelijk gebruik van gemaakt. Binnen 48 uur hadden ze het rond bij de Gereformeerde Kerk vrijgemaakt in Leek, Groningen. Nooit eerder vingen ze asielzoekers op, maar nu zorgen ze met een groep vrijwilligers voor "veertig heel aardige mannen". Predikant van de kerk, dominee Tom Waalewijn, voelt dit als zijn christelijke plicht: "Binnen 48 uur hadden we alles geregeld, van bedden tot vrijwilligers. De asielzoekers willen overal mee helpen en houden alles schoon." Dominee Waalewijn vindt dat deze helpende hand heel goed bij zijn kerk past: Drijvende kracht achter deze locaties is Stichting Inlia, een christelijke organisatie uit Groningen die al dertig jaar asielzoekers in nood helpt. Inlia-directeur John van Tilborg had al eerder bedden aangeboden bij het COA om in ieder geval kwetsbaren een bed te geven. Al weken geleden hebben vrijwilligers locaties ingericht. Het COA zette echter in op grotere locaties. Afgelopen zondag ging de eerste opvang open. "De ene kerk vangt tien mensen op, de andere tientallen. Het COA zorgt voor het vervoer, wij voor de opvang." Beveiliging, iets wat het COA vaak als voorwaarde stelt, vindt de stichting niet nodig. "Wij organiseren onze opvang altijd zonder beveiligers." De stichting heeft een jarenlange ervaring met de opvang van onder anderen uitgeprocedeerde asielzoekers.  Van Tilborg geeft aan dat het niet allemaal vlekkenloos verloopt: "Laatst waren er op een locatie veel meer mensen, omdat het COA was vergeten de kinderen te tellen, of er zit iemand tussen die nog geen tbc-screening heeft gehad." Daarom staat de stichting constant in nauw contact met de opvangorganisatie. Wellicht dat er de komende dagen nog extra plekken nodig zijn, om te voorkomen dat mensen buiten slapen. Van Tilborg zegt bezig zijn met nieuwe locaties, al is hij heel duidelijk over de verantwoordelijkheid. "Dit is een taak van het Rijk. Het is fijn dat gemeenten en wij nu bijspringen, maar het is allereerst een taak van het ministerie. Als er mensen in nood zijn, dan kijken de kerken niet weg."||https://nos.nl/artikel/2442647-zeventien-kerken-vangen-komende-tijd-255-asielzoekers-ter-apel-op
2022-08-30||Gratis tampons en maandverband voor minima in Nieuwegein|| Inwoners van Nieuwegein die moeite hebben de eindjes aan elkaar te knopen kunnen sinds vandaag gratis menstruatieproducten ophalen bij een informatiepunt van de GGD. De gemeente volgt daarmee het voorbeeld van onder meer Rotterdam, Elst en Westland, die eerder menstruatieproducten gratis beschikbaar stelden.  "Het mag niet zo zijn dat de meiden en vrouwen in onze gemeente hier onder lijden", zegt Esra Cebbar, coördinator van de Nieuwegein Stadspas bij RTV Utrecht. Ze heeft meer vervelende verhalen gehoord dan ze had gehoopt. Meisjes die door het gebrek aan maandverband niet naar school gaan, vrouwen die voor de zekerheid thuisblijven. "Als je er goed over nadenkt, is het vreselijk dat het nodig is. Zoveel armoede is er dus in onze stad." Inwoners met een stadspas kunnen aanspraak maken op de producten. "Met die pas hebben 2800 huishoudens recht op korting op bijvoorbeeld zwemles en culturele activiteiten. En nu kunnen ze dus ook gratis menstruatieproducten afhalen." Ook wethouder Armoedebeleid Guido Bamberg is blij iets te kunnen bijdragen aan een oplossing voor het probleem. "Dit is een maatregel die misschien klein lijkt, maar heel veel voor een ander kan betekenen. Daarom vonden we dat we hier als gemeente iets in moesten gaan betekenen. Inwoners hebben immers die producten gewoon nodig, daar kun je niets aan doen." Wereldwijd krijgen volgens de Wereldbank 500 miljoen meisjes en vrouwen te maken met menstruatiearmoede. Deze mensen hebben dus geen geld om elke maand tampons of maandverband te kopen. Dat is bovendien vaak moeilijk bespreekbaar, want zowel rond armoede als rond menstruatie zit schaamte. Ook dat taboe hoopt Cebbar te doorbreken met haar project in Nieuwegein. "Zeg nou zelf, de helft van onze wereld wordt ongesteld. Dat is iets wat we moeten vieren, maar dat doen we vaak niet. Je moet je voorstellen dat sommige mensen dan te maken hebben met twee taboes. Dan heb je al weinig geld, en moet je het ook nog over je menstruatie hebben. Met deze tampons en pakken maandverband worden zij in ieder geval een heel klein beetje vooruit geholpen."||https://nos.nl/artikel/2442644-gratis-tampons-en-maandverband-voor-minima-in-nieuwegein
2022-08-30||Extra flexwoningen voor statushouders, gaat dat lukken?|| Om de druk op de opvang van vluchtelingen weg te nemen, moeten er dit jaar 2500 flexwoningen bij komen boven op de geplande 5000. Dat besloot het kabinet afgelopen week. De twee jaar erna wordt er ingezet op het bouwen van 15.000 flexwoningen per jaar. Zo komt plaats vrij in de azc's voor vluchtelingen die onderdak nodig hebben na aanmelding in Nederland. De extra woningen maken deel uit van de asielopvangdeal tussen de gemeenten en het kabinet, maar of die een succes wordt is de vraag. Een flexwoning dankt zijn typeaanduiding vooral aan de verplaatsbaarheid. Doorgaans staat zo'n woning tien tot vijftien jaar, daarna kan hij ergens anders worden ingezet. Een quick fix, zo lijkt het, want een serie flexwoningen kun je snel bouwen in een fabriek. "Als het aan ons ligt, staan ze er binnen een maand of twee", zegt Joziene van de Linde, commercieel directeur bij bouwbedrijf De Meeuw in Oirschot. Maar de praktijk is weerbarstig. "Planning is heel lastig. We gingen er bijvoorbeeld van uit dat we in juni ergens flexwoningen konden neerzetten, maar dat blijkt dan ineens oktober te zijn, of december", zegt Van de Linde. Ze ziet vertragingen ontstaan bij onder meer het bouwrijp maken van grond, inspraakprocedures en discussies in de lokale politiek over geplande locaties en vergunningverlening. "Flexwoningen die in serie worden gebouwd, moeten steeds opnieuw worden gekeurd. Het zou enorm helpen als, net als in de auto-industrie, een bepaald type één keer wordt gekeurd. Dat scheelt een enorme papierwinkel." "Flexwoningen zijn vaak niet de oplossing waarop wordt gehoopt", zegt Jolien Groot van het Planbureau voor de Leefomgeving, dat in een vorige maand verschenen onderzoek vaststelde dat het nog niet echt vlot met het realiseren van flexwoningen in Nederland. "De ambities van het kabinet zijn goed, maar zijn er al langer. Tot nu toe is het nog niet gelukt er meer dan 5000 per jaar te bouwen." Meestal gaat een derde tot de helft van gebouwde flexwoningen naar statushouders.  "De woningen kampen met een imagoprobleem, de eerste flexwoningen werden van zeecontainers gemaakt. Maar dat beeld klopt niet meer. De nieuwste types zijn volwaardige woningen die tientallen jaren mee kunnen gaan." De flexwoningen zijn eigenlijk gewone, complete woningen waar de meeste mensen alleen wonen: Maar het grootste obstakel voor het plaatsen van flexwoningen is en blijft de beschikbare ruimte, zegt Groot. "Als een gemeente een plek op het oog heeft, ontstaat er vaak discussie of die plek misschien toch voor iets anders moet worden ingezet, of dat het groen behouden moet worden." De exploitatie van flexwoningen blijkt vaak een lastige rekensom voor verhuurders, omdat de periode waarin een flexwoning wordt verhuurd, veel korter is dan die van een reguliere woning. Vaak is vooraf niet zeker of de flexwoning een tweede periode ingezet kan worden. Om die financiële onzekerheid weg te nemen, heeft het kabinet extra geld vrijgemaakt om flexwoningen op te kunnen kopen, als het niet lukt ze na de eerste gebruiksperiode elders in te zetten. Bij het ontwikkelen van flexwoningen zijn in Nederland onder meer gemeenten, regio's, provincies, woningcorporaties en andere woningmarktpartijen betrokken. Veel loketten dus, loketten waar vaak ook nog eens een personeelstekort heerst. Om de procedures tussen al die partijen te versnellen, is er vanuit het ministerie van Volkshuisvesting en Ruimtelijke Ordening een Taskforce Versnelling Tijdelijke Huisvesting in het leven geroepen. Met onder meer de gemeenten Utrecht en Amsterdam zijn afspraken gemaakt voor het versneld ontwikkelen van duizenden flexwoningen. Maar alle afspraken samen tellen nog niet op tot het beoogde aantal extra flexwoningen dit jaar. Er zijn 3500 van zulke woningen neergezet en er zijn plannen bekend voor de oplevering van nog eens 3100 woningen. Het extra geld en de taskforce zouden betrokken partijen moeten bewegen om de totaalscore op 7500 te brengen. Daar hebben ze nog vier maanden de tijd voor.||https://nos.nl/artikel/2442643-extra-flexwoningen-voor-statushouders-gaat-dat-lukken
2022-08-30||Friesland gaat omgekeerde vlaggen op openbare weg verwijderen|| In Friesland begint de provincie over twee weken met het verwijderen van de omgekeerde vlaggen en andere protesten op openbare wegen. "Het politieke jaar begint weer, de kinderen gaan weer naar school. Je moet een keer een moment kiezen, dat moment is nu", zegt gedeputeerde Avine Fokkens tegen Omrop Fryslân. Volgens haar hebben boeren ruimschoots de tijd gehad om te protesteren, maar moet het nu klaar zijn. "Wij vonden het belangrijk om hun toch even die ruimte te geven, maar er zijn mensen die zich gekwetst voelen door de vlag op de kop. Daar hebben we ook begrip voor." Ze benadrukt dat het alleen gaat om protestuitingen op openbare plekken. "Op z'n eigen land of in de voortuin mag een boer doen wat hij wil." De gedeputeerde hoopt dat boze boeren de komende weken zelf de vlaggen van de openbare wegen weg halen. "Anders doen wij het vanaf 12 september." Het weghalen van de omgekeerde vlaggen gaat lang niet overal zonder slag of stoot. Zo werd de provincie Zuid-Holland hierom bedreigd.||https://nos.nl/artikel/2442633-friesland-gaat-omgekeerde-vlaggen-op-openbare-weg-verwijderen
2022-08-30||Douches en wasbakken worden op terrein Ter Apel geplaatst, zegt Inspectie|| Op het terrein voor het aanmeldcentrum in Ter Apel worden door het COA douches en wasbakken geplaatst, meldt de Inspectie Gezondheidszorg en Jeugd. De toiletten worden voortaan schoongemaakt. Vrijdag sloeg de Inspectie alarm over de sanitaire voorzieningen op het terrein, die zwaar onder de maat waren. Een woordvoerder van de Inspectie laat weten dat er "alles aan gedaan" wordt om de douches vandaag nog op het parkeerterrein van het COA te krijgen. Asielzoekers zouden daar dan uiterlijk morgen kunnen douchen. Ook komen er bij de douches wasbakken te staan. Daarvan staat er nu nog maar één op het terrein. "Dat was een wasbak die met een tuinslang van water werd voorzien", zegt de woordvoerder. "Die waterbak werd gebruikt door mensen om in te plassen, omdat de toiletten zo vies waren". De woordvoerder noemt de mobiele toiletten die tot maandag nog op het terrein stonden "te goor om aan te zien". Inmiddels zijn de oude, vieze toiletten weggehaald en staan er nieuwe wc's. Die zullen, anders dan de oude toiletten, wel worden schoongemaakt, zegt de Inspectie. Het risico op de uitbraak van infectieziekten was groot vanwege het gebrek aan hygiëne op het veld, schreef de Inspectie vrijdag aan minister Ernst Kuipers. Zondag bezochten de inspecteurs het terrein opnieuw en concludeerden zij "een totaal gebrek aan (randvoorwaarden voor) hygiëne en onvoldoende beschikbaarheid van basisvoorzieningen". Bekijk hier wat de mannen (gezinnen, vrouwen en kinderen mogen naar binnen) die zich willen aanmelden in Ter Apel op het terrein meemaken: Sinds afgelopen weekend hoeven asielzoekers niet meer op de grond te slapen, laat de Inspectie vandaag weten. Het Rode Kruis heeft slaapzakken en veldbedden beschikbaar gesteld voor mensen die buiten wachten omdat zij niet naar een andere locatie willen. Ook is er een dekzeil geïnstalleerd. Als het straks kouder wordt, is het noodzakelijk dat er ook zijwanden en grondplaten worden geplaatst, aldus de Inspectie. Het COA liet weten dat in de nacht van maandag op dinsdag ongeveer tien mensen buiten sliepen. Zij zouden daar zelf voor hebben gekozen. Ongeveer zestig mensen sliepen in de wachtruimtes van de Immigratie- en Naturalisatiedienst. De week ervoor moesten zo'n 700 mensen nachtenlang in de open lucht slapen.||https://nos.nl/collectie/13898/artikel/2442630-douches-en-wasbakken-worden-op-terrein-ter-apel-geplaatst-zegt-inspectie
2022-08-30||Taiwan lost waarschuwingsschoten na binnendringen Chinese drone || Taiwan heeft voor het eerst waarschuwingsschoten afgevuurd op een Chinese drone. Het onbemande vliegtuig vloog over een kleine groep eilanden die bij Taiwan hoort, meldt persbureau Reuters. Onlangs zei de Taiwanese president Tsai Ing-wen dat ze krachtig zal optreden tegen "Chinese provocaties". Sinds het bezoek van de voorzitter van het Amerikaanse Huis van Afgevaardigden, Nancy Pelosi, aan Taiwan is de spanning tussen China en Taiwan fors opgelopen. China ziet Taiwan als een afvallige provincie. Na Pelosi's bezoek ging China over tot grootschalige militaire oefeningen bij Taiwan. Schepen, tanks en vliegtuigen werden ingezet, raketten werden afgevuurd. Maar tot een echte confrontatie kwam het niet. Taiwan heeft vaker bij China geklaagd over de militaire activiteit bij de Kinmen-eilanden. Gisteren zei het Chinese ministerie van Buitenlandse Zaken dat de drones niets zijn "om ophef over te maken." Volgens een woordvoerder van het Taiwanese leger is de beschoten drone teruggekeerd naar China. Peking heeft niet direct gereageerd op de beschieting, meldt Reuters. Op sociale media gaan beelden rond van een Chinese drone die met stenen wordt bekogeld door Taiwanese militairen:  De Taiwanese president roept haar leger op om rustig te blijven. "Ik zeg tegen iedereen dat hoe meer de vijand provoceert, hoe kalmer we moeten zijn", zei Tsai bij een bezoek aan de strijdkrachten. Wel zei Tsai dat het leger zal terugslaan bij nieuwe provocaties. In deze video wordt uitgelegd waar de spanningen tussen Taiwan en China vandaan komen: ||https://nos.nl/artikel/2442629-taiwan-lost-waarschuwingsschoten-na-binnendringen-chinese-drone
2022-08-30||Toezichthouder: inhaalzorg na corona blijft een probleem|| De wachtlijsten met uitgestelde zorg blijven hardnekkig. Dit stelt de Nederlandse Zorgautoriteit (NZa) in het nieuwste overzicht. In juni wachtten 120.000 mensen op een operatie. Dat aantal is niet afgenomen. De toezichthouder hoopte dat in de zomermaanden, wanneer er minder coronapatiënten zijn, de ziekenhuizen een inhaalslag konden maken. Twee jaar geleden, in de eerste 'rustige' periode tijdens de pandemie, lukte dat nog grotendeels wel. Maar personeelstekorten en hoog ziekteverzuim beperken de capaciteit van de ziekenhuizen. "We zien geen tekenen van een daling in de wachttijden", concludeert de toezichthouder. Sterker: uit data van de NZa blijkt dat meer ziekenhuizen noodzakelijke maar planbare zorg hebben afgeschaald. In juni leverde 52 procent van de ziekenhuizen zorg met volledige capaciteit. Inmiddels is nog maar 42 procent van de ziekenhuizen in staat dergelijke zorg te leveren. Een belangrijke oorzaak van de capaciteitsproblemen is volgens de NZa het nog altijd hoge ziekteverzuim onder het verplegend personeel. Het gemiddelde ziekteverzuim ligt tussen de 6,7 en 9,1 procent. In 2019 lag het gemiddelde verzuim nog tussen de 4,6 en 6,3 procent. Jan Willem Louwerens, voorzitter van de Nederlandse Orthopaedische Vereniging: "In sommige ziekenhuizen zie je dat 50 tot 60 procent van de anesthesiemedewerkers als uitzendkracht werken. Dan hoeven ze geen nachtdiensten te draaien. Het gevolg is dat de weinige mensen in loondienst meer diensten moeten draaien en het extra zwaar krijgen. Dan krijg je dus dat hoge ziekteverzuim." Louwerens hoort ook van ziekenhuizen dat veel verpleegkundigen intern overstappen naar functies die minder zwaar zijn. Volgens Louwerens zijn er ook buiten de ziekenhuizen 'zorginfarcten' die weer invloed hebben op de wachttijden in de ziekenhuizen. "Soms, als de operatiecapaciteit er wel degelijk is om een knie te vervangen, kunnen we niet opereren omdat er geen plaats is in een verpleeghuis waar de patiënt kan herstellen. De doorstroming stokt." De NZa roept ziekenhuizen, andere zorgaanbieders en zorgverzekeraars op beter samen te werken om wachtlijsten te verkleinen. In de medische wereld bestaat twijfel of Nederland nog wel op eigen kracht dit zorginfarct kan oplossen. "We hebben op landelijk niveau nog steeds een lagere operatiecapaciteit dan voor de pandemie", zei Jerry Braun, hartchirurg in Leiden eerder tegen de NOS. Daarom zullen bij zijn specialisme de wachtlijsten eerder langer dan korter worden. Een aanbod van Duitse ziekenhuizen aan het begin van de zomer om op grote schaal te helpen bij het inhalen van achterstallige zorg, vond Braun een goed idee. Maar minister Kuipers van Volksgezondheid wees het aanbod van de hand. De Nederlandse zorg moest volgens Kuipers zelf 'een tandje bij bij zetten.' ||https://nos.nl/artikel/2442627-toezichthouder-inhaalzorg-na-corona-blijft-een-probleem
2022-08-30||Overlast in Rotterdamse wijk: 'We zijn verhuisd vanwege de vliegen'|| Sinds recyclingbedrijf N+P zes jaar geleden begon met het sorteren van PMD (plastic afval) in de Rotterdamse wijk Heijplaat, eet omwonende Rinus Groen niet meer in de tuin. De oorzaak: vliegen. Het bedrijf ontkent verantwoordelijkheid, maar voor Groen is één plus één twee. De rechter boog zich er vandaag over. Vleesvliegen, aasvliegen en kamervliegen zoemen constant door zijn rijtjeshuis in Heijplaat. "Ze gaan overal op zitten. Op je eten, maar ook op je lichaam. Heel irritant." Bij Groen ligt het huis vol met vliegenmeppers. Maar tegen dit aantal vliegen is geen kruid gewassen. Buurvrouw Sandra Evers-van Meurs is al verhuisd, puur vanwege de vliegen: "Het ging ons leven beheersen. Ze zaten overal. Voor ik ging koken moest ik eerst 40 vliegen doodslaan." Op een nacht werd ze zwetend wakker. "De dokter zei: je bent gewoon overspannen. En dat van die vliegen." De omwonenden leggen uit wat de impact is van de vliegenoverlast: Het Kennis- en Adviescentrum Dierplagen Wageningen (KAD) deed onderzoek en concludeerde dat er in Heijplaat wel twee keer zoveel vliegen zijn als in andere Rotterdamse wijken. En volgens het KAD zijn de vliegen afkomstig van de afvalverwerker N+P. Tussen de vleeswarenverpakkingen, melkpakken en ander plastic werden veel vliegen en vliegenlarven aangetroffen. De afvalverwerker zelf ontkent dat zij de boosdoener zijn. Volgens directeur Klaas Wierda staat niet onomstotelijk vast dat het bedrijf de bron is van de vliegenoverlast. Daarnaast doen ze er volgens hem alles aan om overlast te voorkomen. Ze houden deuren gesloten, verwerken sneller hun voorraden en maken veel schoon. De milieudienst Rijnmond heeft de vergunningsvoorwaarden van N+P gewijzigd en stelt dat het recyclingbedrijf er alles aan moet doen om de vliegenoverlast voor omwonenden te verminderen. Maar daar doemt ook gelijk een juridische hobbel op. Er bestaat namelijk geen norm voor hoeveel vliegen aanvaardbaar zijn en wanneer er onomstotelijk sprake is van overlast. Wierda van N+P: "Voor geluid en geur bestaan normen, voor vliegen niet. We weten niet waar we aan moeten voldoen." Vandaag diende de beroepszaak die N+P heeft aangespannen tegen de strengere vergunningsvoorwaarden. Wanneer de rechter uitspraak doet is nog onduidelijk. Voor Evers-van Meurs heeft de verhuizing de stress weggenomen: "Ik heb weer rust in mijn hoofd." Maar het betekent wel dat ze niet meer in de buurt van haar schoonmoeder woont en die is daar nog elke dag verdrietig over. "Ik zie mijn kinderen en kleinkinderen veel minder, door die klerevliegjes."||https://nos.nl/artikel/2442623-overlast-in-rotterdamse-wijk-we-zijn-verhuisd-vanwege-de-vliegen
2022-08-30||Gezondheidsraad: aantal doses HPV-vaccin kan van drie naar twee|| Twee doses van het HPV-vaccin zijn voldoende om antistoffen aan te maken, infecties te verminderen en om voorstadia van baarmoederhalskanker tegen te gaan. Dat concludeert de Gezondheidsraad in een vandaag verschenen advies. Jongeren ouder dan 15 jaar krijgen nu nog een derde prik tegen het virus. Die is niet meer nodig, stelt de adviesraad. Twee doses zijn voor deze leeftijdsgroep effectief genoeg. Wel moet er tussen die twee prikken minimaal een half jaar zitten. Het is nu aan het kabinet om te beslissen of het advies van de Gezondheidsraad wordt overgenomen. Kinderen in Nederland tussen de 10 en 15 jaar krijgen al maximaal twee doses van het HPV-vaccin. De Gezondheidsraad heeft gekeken of dit aantal ook kan worden teruggebracht. Dit onderzocht de raad naar aanleiding van een advies hierover van de Wereldgezondheidsorganisatie (WHO) eerder dit jaar. Die stelt dat één dosis voldoende bescherming biedt tegen HPV. Het WHO-advies kan van grote betekenis zijn in de strijd tegen HPV. Als er minder prikken per kind gebruikt hoeven te worden, kunnen meer kinderen wereldwijd het beschikbare aantal vaccins toegediend krijgen. Toch wil de Gezondheidsraad voorlopig nog vasthouden aan de twee doses in Nederland. Er is volgens de raad nog niet genoeg wetenschappelijk onderzoek dat bewijst dat één dosis net zo effectief is als twee of drie doses. In Nederland krijgen alle kinderen een uitnodiging voor de vaccinatie tegen HPV in het jaar dat ze 10 worden. Dat geldt sinds dit jaar, voorheen kregen alleen meisjes ouder dan 13 de uitnodiging voor de prik. Het vaccin is lange tijd effectief, stelt het Rijksvaccinatieprogramma. De opkomst voor het HPV-vaccin is dit jaar tot dusver lager dan in andere jaren, werd vorige week bekend. Minder dan de helft van de 800.000 tieners die waren uitgenodigd heeft de prik gehaald. Eerdere jaren was dat rond deze tijd zo'n 60 procent van de uitgenodigden. NOS op 3 legt in deze video uit wat HPV precies is en waarom ook jongens sinds dit jaar worden opgeroepen om zich te laten vaccineren:||https://nos.nl/artikel/2442622-gezondheidsraad-aantal-doses-hpv-vaccin-kan-van-drie-naar-twee
2022-08-30||Amper treinen, en 'dat was pre-corona stuk lastiger geweest'|| Lege stations, amper treinverkeer en vooral veel mensen die op het laatste moment een alternatief moesten verzinnen voor hun geschrapte treinreis. Het besluit van de NS om vrijwel geen treinen te laten rijden heeft vandaag overal in het land gevolgen. Maar, zo wordt wel gezegd, Nederland is flexibeler en schokbestendiger dan een paar jaar geleden, dankzij de ervaring met thuiswerken in coronatijd. Krap twee weken geleden werd bekend dat NS-personeel vandaag het werk zou neerliggen in het midden van het land, rond Utrecht en Amersfoort. Gistermiddag meldde de NS vervolgens dat de impact van de geplande actiedag zo groot was dat er in vrijwel het hele land geen NS-treinen konden rijden. Volgens reizigersbelangenvereniging Rover kwam dat bericht te laat, waardoor de overlast voor reizigers onnodig groot was. Mensen moesten in allerijl reisplannen omgooien of kwamen vanochtend vroeg alsnog aan op een nagenoeg leeg station, simpelweg omdat ze de aankondiging niet hadden meegekregen. Er besloten in ieder geval meer mensen dan normaal met de auto naar het werk te gaan, gezien de drukkere ochtendspits. Rond 08.30 uur stond er ongeveer 500 kilometer file. Dat was ongeveer het dubbele van wat gebruikelijk is op dinsdagochtend. Uit een oproep van de NOS blijkt dat de problemen het grootst zijn voor mensen die geen alternatief hebben voor de trein. Zo twitterde Petra Baks gisteravond dat haar pgb'er niet naar Gouda kan komen door het schrappen van het treinverkeer. "Dus ik lig verplicht in bed." Verder zeggen meerdere scholieren dat ze vandaag niet naar school konden of introductiedagen missen. Ook stippen mensen de gevolgen voor de treinafhankelijke studenten aan, voor wie de belangrijke eerste week van hun studiejaar nu "een toestand van geregel" is geworden. Waar mogelijk maakten mensen gebruik van bussen of van het beperkte treinverkeer dat er nog wel is, zoals de treinen van regionale vervoerders of de internationale trein Thalys. Zo reisde Erica van Loon eerst naar Antwerpen, om vanuit de Belgische stad met de Thalys naar Amsterdam te gaan. Kosten voor die route? 76,00 euro. "Gelukkig kunnen vergoeden", schrijft ze. Verder zeggen tal van treinreizigers vandaag thuis te werken. Jannes van der Velde van werkgeversorganisatie AWVN heeft niet de indruk dat er enorme problemen zijn ontstaan bij zijn leden door de staking. "Dat neemt niet weg dat zo'n staking vervelend is, maar de Nederlandse samenleving en dus ook het bedrijfsleven is veel schokbestendiger dan een paar jaar geleden." Daarmee doelt Van der Velde op de lockdowns in de coronacrisis, waardoor bedrijven gedwongen werden in rap tempo het thuiswerken te regelen. Van der Velde erkent dat het schrappen van het treinverkeer pre-corona "veel lastiger" was geweest voor bedrijven en dus tot aanzienlijk meer problemen had geleid. Bedrijven zijn nu rimpelloos weer even naar 'lockdownmodus' overgeschakeld. Van der Wal: "De helft van de beroepsbevolking kan op papier thuiswerken. Daarnaast was de Nederlandse economie sowieso al behoorlijk vooruitstrevend als het gaat om hybride werken, waarbij het draait om flexibiliteit. Nu is dat nog veel breder ingebed." Als voorbeeld noemt hij industriële bedrijven waar het een paar jaar geleden nog "ongepast" was dat administratiemedewerkers niet op kantoor waren. "Dat zijn belangrijke verschuivingen, zo is te zien op dagen als vandaag", zegt hij.||https://nos.nl/artikel/2442618-amper-treinen-en-dat-was-pre-corona-stuk-lastiger-geweest
2022-08-30||Vrachtwagenchauffeur dodelijk ongeluk Nieuw-Beijerland blijft vastzitten|| De Spaanse vrachtwagenchauffeur die zaterdag het dodelijke verkeersongeluk in Nieuw-Beijerland veroorzaakte, blijft nog twee weken langer vastzitten. Dat heeft de rechtbank Rotterdam besloten. De verdachte zit in beperkingen en mag dus enkel contact hebben met zijn advocaat. Het OM verdenkt de 45-jarige chauffeur van het veroorzaken van een verkeersongeval met dodelijk en zwaar lichamelijk letsel. Zes mensen kwamen om het leven en zeven mensen raakten gewond. Het onderzoek is nog volop aan de gang, meldt het OM. Daarom worden geen verdere mededelingen gedaan. De vrachtwagen reed van een dijk af en reed in op een groep van tientallen mensen die daaronder een barbecue hielden. De barbecue werd georganiseerd door een lokale ijsvereniging. Uit de eerste onderzoeken bleek dat de Spaanse bestuurder van de vrachtwagen geen alcohol had gedronken. Johan van Driel was op het buurtfeest en vertelde eerder al over het tragische ongeluk:||https://nos.nl/artikel/2442617-vrachtwagenchauffeur-dodelijk-ongeluk-nieuw-beijerland-blijft-vastzitten
2022-08-30||Invallen bij Duitse bedrijven die worden verdacht van illegale export Rusland|| De Duitse douane heeft een inval gedaan bij chemische bedrijven in een onderzoek naar de illegale export van chemicaliën naar Rusland. Centraal in het onderzoek staat het bedrijf Riol Chemie. Dat bedrijf in het noorden van Duitsland wordt verdacht van het leveren van materialen waarmee onder meer het zenuwgas novitsjok kan worden gemaakt, meldt de regionale omroep NDR. In totaal zijn zeven bedrijven in het noorden en zuiden van Duitsland door de douane bezocht. Het vermoeden bestaat dat de bedrijven jarenlang, zonder vergunning, chemische middelen exporteerden naar Rusland. Het onderzoek van de Duitse douane moet uitwijzen of de verdachte bedrijven inderdaad illegaal bezig waren. De bedrijven willen tegenover de NDR niet reageren op de beschuldigingen. Het is niet bekendgemaakt of er ook mensen zijn aangehouden. De Duitse douane vermoedt dat Riol Chemie chemicaliën heeft geleverd die gebruikt kunnen worden om het zenuwgas novitsjok te maken. Rechercheurs kwamen daarachter door facturen van het bedrijf te bestuderen, blijkt uit documenten die zijn ingezien door de Duitse omroep NDR en de krant Süddeutsche Zeitung. Novitsjok is een chemisch middel dat vermoedelijk werd gebruikt voor de mislukte moordaanslag op de Russische oppositieleider Navalny, twee jaar terug. Ook zou het zijn ingezet bij de aanslag op de Russische dubbelspion Skripal en zijn dochter in 2018. Hoogstwaarschijnlijk zijn beide aanslagen uitgevoerd door de Russische geheime dienst. Het is volgens de Duitse douane-rechercheurs ook mogelijk om andere biologische en chemische wapens te maken met de chemicaliën die vermoedelijk naar Rusland zijn geëxporteerd. Een voorbeeld daarvan is mosterdgas. De onderzoekers vermoeden dat de bedrijven grondstoffen leverden aan het bedrijf Khimmed, een Russische groothandel in chemicaliën en laboratoriumspullen in Moskou. Russische media zeggen dat de groothandel onder meer spullen levert aan laboratoria van het Russische leger en de inlichtingendienst FSB. De Duitse autoriteiten letten al jaren op Rusland omdat het land wereldwijd spullen en grondstoffen koopt voor militaire doeleinden. Door sancties van het Westen zijn deze materialen steeds lastiger te krijgen.||https://nos.nl/artikel/2442615-invallen-bij-duitse-bedrijven-die-worden-verdacht-van-illegale-export-rusland
2022-08-30||Man uit het niets op straat geslagen, ook vrouw die te hulp schoot mishandeld|| In Almere zijn twee mannen en een vrouw aangehouden die ervan worden verdacht dat ze een 36-jarige man en een 28-jarige vrouw zwaar hebben mishandeld.  De verdachten vielen de man volgens de politie kort na middernacht "uit het niets" aan. Hij kreeg harde klappen en riep om hulp, schrijft Omroep Flevoland. De vrouw van 28 die wilde helpen werd ook belaagd. De telefoon waarmee ze 112 wilde bellen werd uit haar handen getrokken en kapot gegooid. Ook zij werd mishandeld. Een 62-jarige man die ook te hulp schoot, raakte lichtgewond, meldt de politie. De 36-jarige man werd ernstig gewond naar het ziekenhuis gebracht, en ook de vrouw is naar het ziekenhuis gebracht. Beide slachtoffers komen uit Almere. De verdachte vrouw kon snel worden aangehouden, omstanders hielden haar vast. Later werden ook de twee mannen aangehouden op een boot in de buurt.||https://nos.nl/artikel/2442613-man-uit-het-niets-op-straat-geslagen-ook-vrouw-die-te-hulp-schoot-mishandeld
2022-08-30||Vernieuwing, verdieping en focus: NPO 1, NPO 2 en NPO 3 krijgen duidelijker eigen gezicht|| De NPO wil meer wisselwerking tussen televisie, online en app, heeft het bestuursorgaan van de publieke omroep bekendgemaakt bij de seizoenspresentatie. Ook krijgen de zenders NPO 1, NPO 2 en NPO 3 een nog duidelijker eigen gezicht. NPO 1 blijft een brede zender "die generaties bij elkaar brengt", maar gaat wel flink vernieuwen, stelt de NPO. Er komen nieuwe titels, zoals de dramaseries De stamhouder en Rampvlucht over de Bijlmerramp en het tweeluik ANKIE de olympische weduwe. Ook De Slimste Mens en Keuringsdienst van Waarde zijn volgend jaar op NPO 1 te zien en de zender gaat op zoek naar twee nieuwe grote amusementsprogramma's "die de potentie hebben om alle Nederlanders aan te spreken en daarmee ook de lastiger te bereiken groepen". NPO 2 wordt nog meer de zender voor verdieping, verbeelding en cultuur en "mag meegroeien met de wat oudere doelgroep", aldus de NPO. Sommige programma's gaan van NPO 1 naar NPO 2, zoals Radar, Kassa en Opsporing Verzocht. Ook komen er documentaires: Een gat in mijn hart, waarin Akwasi praat met slachtoffers van de Bijlmerramp en Breuklijnen van Sinan Can, over de vier beruchtste wijken van Europa. Bij NPO 3 komt de focus nadrukkelijker te liggen op jongeren, tot 35 jaar. De 'kraamkamerfunctie' voor nieuwe titels op NPO 3 wordt uitgebouwd. Nieuw op dat kanaal is bijvoorbeeld Poldermocro's, over de identiteitscrisis waarmee Marokkaans-Nederlandse jongeren worstelen. Voor jonge kijkers keert Waku Waku terug en kunnen kinderen online live meespelen met de Space Challenge - expeditie naar Mars van André Kuipers. NPO wil verder meer investeren in de app en website NPO Start, waar het aanbod van de publieke omroep online is te vinden. Daarop is straks verdieping van de verhalen op tv te vinden, evenals programma's specifiek voor on-demand-publiek. Ook op journalistiek gebied komen er enkele programma's bij op de online-platforms., zoals Pointer Checkt (KRO-NCRV) op NPO3.nl en YouTube, en Nieuwsuur: #Ophef (NTR/NOS) op NPO Start.||https://nos.nl/artikel/2442610-vernieuwing-verdieping-en-focus-npo-1-npo-2-en-npo-3-krijgen-duidelijker-eigen-gezicht
2022-08-30||Schaatsacademie Sven Kramer breidt uit naar Tilburg en Enschede|| De schaatsacademie van Sven Kramer breidt uit. Komend seizoen zit de academie niet meer alleen in Thialf, maar ook in Tilburg en Enschede. Doel van de Olympisch kampioen is om de jeugd te stimuleren en motiveren om te gaan schaatsen. Kramer is twee jaar geleden met zijn Sven Kramer academie (SKA) in Heerenveen begonnen, nadat hij opmerkte dat steeds minder kinderen het ijs op gaan. Hij wil er met zijn academie voor zorgen dat iedereen in Nederland voor zijn of haar 12e op zijn minst één keer op schaatsen heeft gestaan. Bij de academie krijgen kinderen en volwassenen les van instructeurs die worden opgeleid door de Sven Kramer Academie. De eerste twee jaar van de SKA in Heerenveen waren een succes en daarom breidt de academie nu uit met de SKA Tilburg en de SKA Twente.  Douwe de Vries, vriend van Kramer en directeur van de academie, is trots op de nieuwe stap. "Door de Sven Kramer Academie te koppelen aan de geweldige organisaties in Tilburg en Enschede zorgen we ervoor dat we meer kinderen en volwassenen in Nederland op het ijs krijgen", zegt hij tegen Omrop Fryslân.  Kramer is zelf aanwezig bij de opening van de academies, op 1 oktober in Tilburg en op 8 oktober in Enschede.||https://nos.nl/artikel/2442609-schaatsacademie-sven-kramer-breidt-uit-naar-tilburg-en-enschede
2022-08-30||Amsterdam gaat duizend asielzoekers opvangen op cruiseschip|| De gemeente Amsterdam gaat op een cruiseschip duizend asielzoekers opvangen. Het schip komt in het Westelijk Havengebied te liggen en het is de bedoeling dat de eerste mensen er op 1 oktober aankomen. Burgemeester en wethouders zeggen dat de capaciteit mogelijk wordt uitgebreid naar 1500 bedden. Het schip blijft minimaal zes maanden in de haven liggen, heeft de gemeente afgesproken met het kabinet. Als het nodig is, wordt die termijn verlengd. Als tegenprestatie gaat het Rijk helpen met de bouw van 2500 tot 3000 flexwoningen in de stad, net als het in Utrecht heeft gedaan toen die stad vooropliep bij de opvang van asielzoekers. "De situatie in Ter Apel is hartverscheurend. We moeten het tekort aan opvanglocaties nu met elkaar oplossen, zodat vluchtelingen een plek vinden. Amsterdam is bereid om naast de inspanning die de stad al doet hier nog een extra bijdrage aan te leveren. De opvang op het cruiseschip is alleen een oplossing voor de korte termijn", zegt wethouder Groot Wassink. Het Rijk betaalt de kosten van de opvang op het schip en het COA is verantwoordelijk voor de dagelijkse gang van zaken. Amsterdam, dat ongeveer 882.000 inwoners heeft, vangt op dit moment 2100 asielzoekers op. Dat worden er in oktober dus 3100.||https://nos.nl/artikel/2442607-amsterdam-gaat-duizend-asielzoekers-opvangen-op-cruiseschip
2022-08-30||Palestijnse hulpverlener in Israël veroordeeld voor verduisteren donorgeld|| Een Palestijnse hulpverlener van de internationale christelijke organisatie World Vision is in Israël veroordeeld tot twaalf jaar cel, met aftrek van de zes jaar die hij al gevangenzit. Volgens de Israëlische rechtbank heeft de 44-jarige Mohammed el-Halabi miljoenen dollars aan hulpgeld doorgesluisd naar de militante islamitische groepering Hamas. Zelf heeft Halabi de aantijgingen altijd tegengesproken en ook internationaal klinkt kritiek op het proces. Halabi werd in 2016 gearresteerd en vastgezet op verdenking van deelname aan een terroristische organisatie. Hij zou het geld dat bij World Vision binnenkwam hebben gebruikt om onder meer wapendeals van Hamas te financieren. Die groepering, die de macht heeft in de Gazastrook, wordt door Israël en het Westen beschouwd als terroristische organisatie. Halabi stond aan het hoofd van de activiteiten van World Vision in Gaza. In juni werd de hulpverlener al officieel schuldig bevonden, maar toen was er nog geen vonnis uitgesproken. Nu is dat wel gebeurd. Maar zowel World Vision als andere humanitaire groeperingen zeggen dat zijn proces oneerlijk en niet transparant is verlopen. Volgens World Vision is bij een onafhankelijke controle van de financiën geen bewijs gevonden voor wangedrag of ontbrekend geld. Het "onrechtvaardige vonnis" staat symbool voor acties die de humanitaire hulp in de Gazastrook en de Westelijke Jordaanoever belemmeren, aldus de christelijke organisatie. Het Israëlische ministerie van Buitenlandse Zaken zegt in een verklaring dat het wil blijven samenwerken met hulporganisaties als World Vision, "op manieren die de veiligheid niet schenden". Volgens het ministerie blijft Israël zich ervoor inzetten om ieder gebruik van humanitaire fondsen "voor terroristische doeleinden" te voorkomen. Halabi gaat tegen het vonnis in beroep, zegt zijn advocaat. Volgens hem is sprake van een "politiek proces". De advocaat zegt dat veel bewijsmaterieel niet openbaar is gemaakt en dat de veroordeling sterk leunt op een verklaring van Halabi zelf, die onder druk zou zijn afgelegd.||https://nos.nl/artikel/2442604-palestijnse-hulpverlener-in-israel-veroordeeld-voor-verduisteren-donorgeld
2022-08-30||Nederland voorstander van Europees verbod op visa voor Russische toeristen || Nederland steunt een voorstel om in de hele Europese Unie te stoppen met het uitgeven van toeristenvisa aan Russen. Minister Hoekstra van Buitenlandse Zaken heeft tegen RTL Nieuws gezegd dat hij daar de komende dagen in Praag over gaat praten met zijn EU-collega's. Het weren van Russische toeristen ligt gevoelig in de Europese Unie. Sommige landen verstrekken sinds het uitbreken van de oorlog in Oekraïne al geen visa meer aan Russische toeristen, zoals de Baltische staten en Tsjechië. Landen als Duitsland, Frankrijk en Cyprus voelen er veel minder voor, onder meer omdat Russische dissidenten dan moeilijker het regime kunnen ontvluchten. Volgens het Europees grensagentschap Frontex zijn er sinds het begin van de oorlog bijna 1 miljoen Russen naar de EU gekomen. Rechtstreeks vliegen van Rusland naar EU-landen kan overigens niet meer omdat het Europese luchtruim gesloten is voor Russische vliegtuigen. De meeste Russen komen de EU over land binnen via de Baltische staten. Hoekstra hoopt in Praag vooral op eenheid. Dat is noodzakelijk, omdat Russen die een visum voor een EU-land hebben, daarmee ook alle andere lidstaten kunnen bezoeken. Alleen als alle lidstaten Russische toeristen gaan weren, heeft dat effect. Nederland heeft overigens sinds april al geen enkel toeristenvisum verstrekt aan Russen. Dat komt omdat er geen personeel is om de visumaanvraag in behandeling te nemen, zegt een woordvoerder van het ministerie. De medewerkers zijn door Moskou tot persona non grata verklaard als vergelding voor het door Nederland uitzetten van Russische diplomaten die zich zouden hebben beziggehouden met spionage. Hoekstra wil alleen Russische toeristen treffen met de visumban. Visa voor studenten, familiebezoek of vluchtelingen moeten wel gewoon verstrekt blijven. "Aan de ene kant wil je graag intermenselijk contact en wil je ook een verschil maken tussen de staat Rusland en Russische burgers. Tegelijkertijd zien we dat verreweg de meeste mensen die hier komen, komen om geld uit te geven in de P.C. Hooftstraat. Dat zijn vaak rijke Russen die ook regelmatig nog aan het regime gelieerd zijn", zegt hij tegen RTL.||https://nos.nl/artikel/2442600-nederland-voorstander-van-europees-verbod-op-visa-voor-russische-toeristen
2022-08-30||Unicef wil geen alleenreizende kinderen in crisisnoodopvang|| Unicef maakt zich grote zorgen over alleenreizende minderjarige asielzoekers die in de crisisnoodopvang worden geplaatst. Sinds afgelopen weekend worden zulke kinderen vanuit Ter Apel naar plekken gebracht waar volgens de VN-kinderrechtenorganisatie nauwelijks toezicht is en waar hun veiligheid niet kan worden gegarandeerd. Het zou gaan om ongeveer 350 kinderen. Het ontbreekt ook aan goede zorg en onderwijs in de crisisnoodopvang. Unicef wil dat de kinderen zo snel mogelijk uit de crisisnoodopvang worden gehaald en worden ondergebracht in kleinschalige, stabiele en veilige opvanglocaties. "In de huidige opvangcrisis zijn alleenreizende kinderen de meest kwetsbare groep", zegt Unicef-directeur Suzanne Laszlo. "Zij worden nu geplaatst in de crisisnoodopvang waarvan is afgesproken dat alleenreizende minderjarigen daar niet thuishoren. Nooit eerder is dit gebeurd, ook niet tijdens de vorige opvangcrisis in 2015. We laten elke keer opnieuw een ondergrens los. Dit is schadelijk voor deze toch al kwetsbare kinderen." Volgens Laszlo waren er in Ter Apel al signalen van verwaarlozing. "Kinderen slapen op stoelen, onduidelijk is of iedereen voldoende eten te heeft gehad en er is te weinig zicht op veiligheid. Overplaatsing naar crisisnoodopvang vermindert de nood van deze kinderen niet. Het is een kortetermijnoplossing waarbij het belang van kinderen uit het oog is verloren." Tijdelijke crisisnoodopvanglocaties zijn door gemeenten opgezet omdat er een tekort is aan plaatsen in de noodopvang. In de sobere en grote locaties, zoals gymzalen en tenten, verblijven vaak honderden asielzoekers voor maximaal een paar weken. Voor kinderen ontbreken daar essentiële voorzieningen als onderwijs, begeleiding, toezicht en zorg. Kinderombudsvrouw Margrite Kalverboer luidde al eerder de noodklok over de omstandigheden voor minderjarige vluchtelingen in het aanmeldcentrum in Ter Apel. "De kinderen worden mentaal verwaarloosd en lopen in het aanmeldcentrum meer trauma's op", zei ze.||https://nos.nl/artikel/2442599-unicef-wil-geen-alleenreizende-kinderen-in-crisisnoodopvang
2022-08-30||Panama krijgt meer dan 300 eeuwenoude objecten terug na Nederlands onderzoek|| Panama heeft na Nederlands onderzoek 343 archeologische objecten teruggekregen uit een privécollectie. Het gaat onder meer om aardewerken potten en vazen uit de periode voordat Panama in de 16de eeuw door Spanje werd gekoloniseerd. De Panamese minister van Buitenlandse Zaken spreekt van de "grootste repatriëring van archeologische stukken in de geschiedenis van Midden-Amerika". De eeuwenoude voorwerpen waren van een particuliere verzamelaar die in de jaren 60 in Panama woonde. Daar kocht hij de objecten in galeries. Een aantal jaar geleden bood hij de archeologische stukken als schenking aan bij het Museum Volkenkunde in Leiden. Het museum startte in samenwerking met de Universiteit Leiden een onderzoek naar de voorwerpen die in de tussentijd werden opgeslagen bij de universiteit. De conclusie is dat de voorwerpen beter tot hun recht komen in Panama. Ondertussen had het Leidse museum de Panamese ambassade in Nederland op de hoogte gebracht van het bestaan van de archeologische collectie. Dat gebeurt vaker bij dit soort onderzoeken naar schenkingen, aldus de woordvoerder. Ze benadrukt dat het museum de schenking in kwestie nooit heeft aangenomen en dat de stukken dus geen onderdeel zijn geweest van de Volkenkunde-collectie. "We zijn blij dat de objecten een plaats in Panama hebben gevonden, waar ze in hun context van het land van herkomst getoond, bestudeerd en geconserveerd kunnen worden." Bekijk de foto's van de archeologische voorwerpen die de Panamese autoriteiten hebben gepubliceerd: Elizabeth Ward Neiman, de Panamese ambassadeur in Nederland, zegt dat ze het Museum Volkenkunde, de Universiteit Leiden en luchtvaartmaatschappij KLM bedankt voor hun steun in het teruggeven van "zo'n belangrijke collectie aan de rechtmatige eigenaren". De teruggave aan Panama maakt deel uit van een groter project om het cultureel erfgoed van het Midden-Amerikaanse land te beschermen, zeggen de Panamese autoriteiten. Volgens het ministerie van Buitenlandse Zaken staat het project symbool voor "de redding van de nationale identiteit en geschiedenis". Binnenkort komt ook Panamees cultureel erfgoed uit Italië terug naar het land. De voorwerpen worden toegevoegd aan de collectie van het antropologisch museum in de hoofdstad Panama-Stad. Dat is momenteel gesloten vanwege restauratiewerkzaamheden, maar gaat naar verwachting halverwege volgend jaar weer open. De objecten zijn meer dan 500 jaar oud en stammen volgens de autoriteiten uit de pre-Spaanse tijd. Panama was driehonderd jaar lang een kolonie van Spanje. In 1501 kwam de eerste Spanjaard aan in het Midden-Amerikaanse land, een jaar later volgde Christoffel Columbus. In 1538 werd het land officieel ingelijfd in het Spaanse rijk. In 1821 werd Panama onafhankelijk van Spanje en sinds 1903 is het een soeverein land.||https://nos.nl/artikel/2442591-panama-krijgt-meer-dan-300-eeuwenoude-objecten-terug-na-nederlands-onderzoek
2022-08-30||Morgen laatste stakingsdag: geen NS-treinen in zuiden en oosten|| Morgen is de vijfde en voorlopig laatste stakingsdag van de spoorvakbonden. De gevolgen zullen landelijk minder groot zijn dan vandaag, maar in het zuiden en oosten van het land zal er wel hinder zijn. Daar zullen er geen NS-treinen rijden en reizigers wordt aangeraden alternatief vervoer te kiezen of hun reis uit te stellen. Vanuit het westen gezien zullen treinen rijden tot Amersfoort, Zwolle, Ede-Wageningen, Rotterdam Centraal, Dordrecht en Geldermalsen. Via de reisplanner kan worden opgezocht tot waar welke trein zal rijden. De reisplanner moet nog worden aangepast. De NS verwacht dat vanavond afgerond te hebben. Ook vandaag is het goed plannen via welk alternatief gereisd kan worden: Vandaag rijden in het hele land bijna geen treinen, vanwege de stakingsdag in het midden van het land. De NS verwacht dat morgenochtend nog hinder kan worden ondervonden van de gevolgen van de actie, omdat nog niet alle treinen op de juiste plek staan. De treinen van regionale vervoerders, zoals Arriva, Breng en Blauwnet, rijden tijdens de staking wel. Ook de internationale treinen Eurostar en Thalys rijden vandaag, het is nog niet duidelijk hoe dat morgen zal zijn. Hetzelfde geldt voor de treinen naar Duitsland, de ICE International en IC Berlijn. De bonden sluiten niet uit dat er nieuwe acties komen als de NS niet ingaat op hun eisen. Zij vragen onder meer om een eenmalige uitkering van 600 euro bruto en een permanente maandelijkse loonsverhoging van 100 euro bruto. Staatssecretaris Heijnen heeft de bonden en de NS opgeroepen er samen uit te komen, omdat de situatie voor de reiziger "extreem vervelend" is. De NS noemt het "buitengewoon vervelend dat reizigers zoveel last van de estafettestaking" hebben.||https://nos.nl/artikel/2442590-morgen-laatste-stakingsdag-geen-ns-treinen-in-zuiden-en-oosten
2022-08-30||Brand asielhotel Albergen aangestoken, bevestigt politie|| De brand bij het toekomstig azc in het Overijsselse Albergen is aangestoken. Dat bevestigt de politie op basis van onderzoek dat gisteren is gedaan. Er is nog niemand aangehouden. De brand werd gisterochtend rond 06.15 uur ontdekt. Een woordvoerder van de politie zegt tegen RTV Oost dat een aantal boompjes pal naast het hotel in brand stond. Op foto's is te zien dat ook een deel van een gevel van het hotel zwartgeblakerd is. Niemand raakte gewond. Beelden van na de brand: Het gaat om Landhotel 't Elshuys, dat eerder deze maand onder een vergrootglas kwam te liggen toen bekend werd dat het COA het pand had gekocht. Het kabinet trok de vergunningverlening naar zich toe en passeerde daarbij de gemeente Tubbergen, waar Albergen onder valt. Dat leidde tot veel kritiek, onder meer van de inwoners van Tubbergen. Zij gingen de straat op om te protesteren tegen de opvang van asielzoekers in het hotel. Ondertussen wordt het pand al verbouwd door het COA om het geschikt te maken voor de opvang van 150 tot 300 mensen. Naar verwachting komen de eerste asielzoekers over vier à vijf weken aan. Na de ontstane onrust wil het COA in gesprek gaan met buurtgenoten en de gemeente, zegt bestuursvoorzitter Milo Schoenmaker. "We willen de boel nu weer tot rust brengen. Er is veel gebeurd, veel gezegd en er zijn zorgen geuit. Laten we praten over wat we willen, ik hoop dat iedereen daar open voor staat."||https://nos.nl/artikel/2442587-brand-asielhotel-albergen-aangestoken-bevestigt-politie
2022-08-30||Veroordeling in decenniaoude strafzaak na succes podcast The Teacher's Pet|| Australië is in de ban van een decennia oude verdwijningszaak. Chris Dawson (74) is vandaag veroordeeld voor de moord op zijn vrouw Lynette, veertig jaar nadat ze onder mysterieuze omstandigheden verdween. Haar lichaam is nooit gevonden. Een populaire misdaadpodcast heeft ervoor gezorgd dat de onopgeloste zaak jaren later opnieuw onder de aandacht kwam. In The Teacher's Pet van de krant The Australian onderzoekt journalist Hedley Thomas de mysterieuze verdwijning van de 33-jarige moeder van twee jonge dochters. De podcast was een wereldwijde hit en werd meer dan 30 miljoen keer beluisterd. Thomas sprak met getuigen die nooit eerder door de politie waren gehoord. Zo kwam nieuw bewijsmateriaal naar boven. De podcast werd voor het eerst in 2018 uitgezonden en leidde niet lang daarna tot de vervolging van Dawson. De 74-jarige oud-rugbyspeler en docent heeft altijd volgehouden onschuldig te zijn. Hij zegt dat zijn vrouw hem en hun twee kinderen in de steek heeft gelaten om zich aan te sluiten bij een religieuze sekte. Maar vrienden en familie zeggen dat Lynette stapelgek was op haar dochters van 2 en 4 jaar en dat ze hoopte dat de relatie met haar man gered kon worden. Het huwelijk stond onder spanning vanwege de affaire die Chris Dawson had met een 16-jarige leerling van de school waar hij gymleraar was. JC, zoals het meisje om privacyredenen wordt genoemd, was tevens de babysitter van de kinderen van de Dawsons. Slechts twee dagen na Lynettes verdwijning trok JC in bij Chris Dawson en de kinderen. Pas zes weken na haar verdwijning stapte Dawson naar de politie om zijn vrouw als vermist op te geven. De rechtbank noemde het bewijs tegen Dawson overtuigend. Dawson was duidelijk geobsedeerd door de tiener en wilde dat het meisje zijn vrouw zou "vervangen", stelt de rechter. Dawson had al eerder geprobeerd om zijn vrouw te verlaten om een nieuw leven te beginnen met JC, maar die pogingen mislukten. "Ik geloof dat hij zo bang en gefrustreerd was dat hij JC zou verliezen, dat hij besloot zijn vrouw te vermoorden", sprak de rechter. Twee jaar na de verdwijning van zijn vrouw trouwde Chris Dawson met de babysitter. JC was een van de getuigen die werden gehoord in de zaak. In een emotionele verklaring zei ze dat ze als seksslaaf werd gebruikt door Dawson. Ze verwierp het idee dat ze een relatie had met haar toen 32-jarige leraar. "Hij begon met groomen in 1980. Ik was een kind. Hij dacht dat hij mijn vriendje was. Maar het was geen gelijkwaardige relatie." De zaak heeft veel losgemaakt in Australië. In de podcast wordt een beeld geschetst van een gemeenschap die seksueel misbruik en huiselijk geweld onder het tapijt veegt. "De eerste acht jaar dat Lynette vermist was, geloofde de politie dat het slechts ging om een moeder die haar gezin in de steek had gelaten, zonder te kijken naar het bewijs tegen Chris Dawson", zei onderzoeksjournalist Hedley Thomas, die bij de rechtszaak aanwezig was. "Dat weerspiegelt de samenleving van die tijd. Chris Dawson heeft veertig jaar lang van zijn leven kunnen genieten. Dat is schandalig", zei Thomas na afloop van de zaak. De podcast die de zaak aan het rollen bracht, heeft ook tot vertraging geleid. De rechtszaak werd lang uitgesteld vanwege de enorme media-aandacht die volgens de advocaten van Dawson de rechtsgang zou beïnvloeden. De podcast werd vervolgens in Australië offline gehaald. Chris Dawson is meteen na de uitspraak in hechtenis genomen. Zijn advocaat zegt een hoger beroep te overwegen. De strafmaat wordt op een later moment vastgesteld. De familie van Lynette is opgelucht. Haar broer Greg Simms heeft Dawson opgeroepen om te vertellen waar haar lichaam is. "Het verhaal is nog niet afgelopen. Lynette verdient een waardig afscheid."||https://nos.nl/artikel/2442585-veroordeling-in-decenniaoude-strafzaak-na-succes-podcast-the-teacher-s-pet
2022-08-30||Vrachtschip onderweg naar Vlissingen gedeeltelijk gezonken bij Gibraltar || Bij de haven van Gibraltar zijn vannacht twee vrachtschepen tegen elkaar aangevaren. Een van de twee schepen is inmiddels gedeeltelijk gezonken, melden de lokale autoriteiten. De boeg van het vaartuig, dat onderweg was naar Vlissingen, ligt op de zeebodem, op 17 meter diepte: Het 178 meter lange schip, dat stalen staven vervoerde, had honderden tonnen stookolie, diesel en smeerolie aan boord. Op verzoek van de kapitein zijn alle 24 bemanningsleden nog aan boord. Zij maken het volgens hem goed. Reddingswerkers zijn in de buurt om hen te evacueren als dat nodig is. Volgens de autoriteiten is de situatie op dit moment stabiel. Het havenbedrijf zet een duikersteam in om te controleren of ook onder water alles in orde is. Vooralsnog zijn er geen aanwijzingen dat er olie of diesel in zee lekt. Het schip ligt op zo'n 200 meter van de kust van Gibraltar, Brits grondgebied aan de Spaanse zuidkust. Het andere vaartuig dat betrokken was bij de botsing, een vrachtschip dat vloeibaar gas vervoerde, heeft volgens de lokale nieuwszender GBC alleen lichte schade.||https://nos.nl/artikel/2442584-vrachtschip-onderweg-naar-vlissingen-gedeeltelijk-gezonken-bij-gibraltar
2022-08-30||Oekraïne zwijgt over slag om Cherson, stilte past bij strategie|| Het nieuwe Oekraïense offensief in Cherson wordt met stilte omhuld. Gisteren werd de langverwachte tegenaanval aangekondigd, maar het is vooralsnog onduidelijk of de Oekraïners vooruitgang boeken. "Wees geduldig en houd informatie over de strijd voor je", zei een legerwoordvoerder gisteravond. "Wilt u weten wat de plannen zijn?" vroeg president Zelensky retorisch in zijn nachtelijke toespraak. "Van de verantwoordelijken zult u geen details horen. Dit is namelijk een oorlog." Ook de opperbevelhebber van het leger zwijgt in zijn dagelijkse update over het offensief. De stilte past bij de strategie van de strijdkrachten, legt Han Bouwmeester uit, universitair hoofddocent militaire strategie aan de Nederlandse Defensie Academie. "Je wil de tegenstander niet laten weten wat je doet, waar je bent en hoe sterk je bent. Dat noemen we OpSec: operations security." Ook de Amerikaanse en Britse inlichtingendiensten zwijgen over de operatie rond Cherson, terwijl zij normaal vrij veel informatie over Oekraïne delen. "Op dit moment is het daardoor niet duidelijk hoeveel Oekraïense troepen er überhaupt rond Cherson actief zijn", aldus kolonel Bouwmeester. De stilte kan tevens tot onzekerheid bij de tegenstander leiden, of als een vorm van misleiding werken. "Al wekenlang werd dit offensief aangekondigd. Daardoor moest Rusland troepen naar het zuiden verplaatsen, waardoor de druk op de Donbas werd weggenomen." Het front daar ligt sindsdien stil. Ook via sociale media komt nauwelijks beeld of informatie naar buiten van bewoners in het gebied. Alleen weinig concrete informatie wordt gedeeld, zoals het melden van hoorbare explosies. CNN heeft de mediastilte doorbroken en meldt op basis van een militaire bron dat Oekraïne op de eerste dag van het tegenoffensief vier dorpen heeft heroverd, waardoor het leger de stad Cherson in het westen op zo'n 20 kilometer genaderd is. Het zou om deze dorpen gaan: Een inwoner van de havenstad, die om veiligheidsredenen alleen bij zijn voornaam Serhiy wordt genoemd, zegt dat hij vandaag geregeld wapengekletter hoort. "Maar dit lijkt buiten de stad te zijn." Gisteren werd hij opgeschrikt door twee harde explosies in de buurt, "vermoedelijk bij doelwitten waar Russen zitten, want de aanvallen waren zeer gericht". De achtergebleven burgers van de stad hebben veel voedsel en drinkwater ingeslagen, ook wordt aangeraden mobiele telefoons en powerbanks op te laden. "Nu werkt alles nog, maar we hebben de afgelopen dagen al meerdere keren zonder elektriciteit, internet en water gezeten", zegt Serhiy. De verwachting is dat het tegenoffensief hoe dan ook veel tijd zal kosten. "Het is een breed front van zo'n 200 kilometer. Dat is echt een groot gebied, dat heb je niet snel in handen", zegt Frans Osinga, hoogleraar oorlogsstudies aan de Universiteit Leiden en de Nederlandse Defensie Academie. Bovendien is de aanval lastiger dan de verdediging. Het Oekraïense leger heeft zich eerst uitgebreid moeten voorbereiden op het offensief. "Sinds de levering van westerse Himars-raketsystemen en houwitsers heeft Oekraïne geprobeerd het Russische garnizoen in Cherson te isoleren, door bruggen en munitiedepots uit te schakelen." Dat maakt het Russische leger in de stad kwetsbaar. De drie bruggen over de rivier, waarvan één alleen voor spoorvervoer, zijn de afgelopen weken voortdurend aangevallen. Ook vanochtend vroeg werden de oeververbindingen gebombardeerd, zegt inwoner Serhiy. De stilte kan niet eeuwig duren. "Oekraïne moet succes laten zien, om daarmee steun te behouden", zegt Osinga. "Als dit offensief niet lukt, ontstaat er een patstelling waarmee ze de winter ingaan. Dan is er het risico dat de steun van het Westen verslapt en er wordt aangedrongen op onderhandelingen." Maar Zelensky peinst daar niet over: "We zullen de Russen tot de grens achtervolgen", zei hij vannacht strijdlustig.||https://nos.nl/artikel/2442581-oekraine-zwijgt-over-slag-om-cherson-stilte-past-bij-strategie
2022-08-30||Steeds meer mensen hebben een variabel energiecontract|| Steeds meer mensen hebben een variabel energiecontract, waardoor ze te maken krijgen met hogere energielasten. Waar begin dit jaar nog de helft (50 procent) van de huishoudens een variabel contract had, was dat eind juni 56 procent. Het gaat om een toename van zo'n 400.000 huishoudens in een half jaar tijd, blijkt uit een analyse van de Autoriteit Consument en Markt (ACM). Bij een variabel energiecontract kan de energieleverancier de prijzen twee keer per jaar of vaker aanpassen. De energielasten onder zo'n contract stijgen daardoor in deze tijd sneller dan bij een vast contract. Bij zo'n langer lopend contract betaal je een vooraf afgesproken prijs gedurende een jaar of soms zelfs meerdere jaren. Huishoudens die nog een vast contract hadden uit de tijd voordat de prijzen gingen stijgen, hadden daardoor nog geen last van de hogere prijzen. Maar hoe langer die aanhouden, des te vaker dat soort contracten aflopen. En die groep krijgt nu ook een variabel contract, doordat energieleveranciers op dit moment nauwelijks of geen jaarcontracten meer aanbieden. Het is met de huidige fluctuerende energieprijzen risicovol voor de aanbieders om de prijzen voor langere tijd vast te leggen. Hoe hard huishoudens geraakt worden door de inflatie hangt voor een deel af van hun energiecontract. Het Centraal Bureau voor de Statistiek stelt de inflatie vast door te berekenen hoeveel meer je kwijt bent op het moment dat je een nieuw energiecontract afsluit. In juli kwam de inflatie uit op 10,3 procent, maar niet iedereen kreeg te maken met zo'n grote gemiddelde prijsstijging, omdat niet elk huishouden een nieuw energiecontract heeft. Het Centraal Bureau voor de Statistiek onderzoekt op dit moment hoe in de berekening van de inflatie rekening kan worden gehouden met wat huishoudens daadwerkelijk betalen voor energie. Hoeveel hoger de rekening van huishoudens is geworden berekenen banken ook op basis van hun transactiedata. Zo concludeerde ING dat hun klanten in juli een voorschotbedrag van gemiddeld 165 euro per maand betaalden, 20 procent meer dan een jaar eerder.||https://nos.nl/artikel/2442579-steeds-meer-mensen-hebben-een-variabel-energiecontract
2022-08-30||Stroomstoring ziekenhuis Doetinchem voorbij, zorg hervat|| De stroomstoring in het Slingeland Ziekenhuis in Doetinchem is verholpen. Het ziekenhuis is vanmorgen weer overgegaan op de reguliere stroomvoorziening. De opnamestop die was ingelast is opgeheven en alle afspraken en operaties van vandaag gaan door. De stroomstoring begon maandagmiddag om 16.30 uur. Sindsdien konden er geen nieuwe patiënten worden opgenomen. Voor acute gevallen werd een beroep gedaan op andere ziekenhuizen. Operaties konden niet doorgaan en dialyses werden geannuleerd. De veiligheid van patiënten is volgens het ziekenhuis niet in het geding geweest. Alle noodvoorzieningen werkten direct naar behoren en alle spoedpatiënten hebben bij andere ziekenhuizen in de regio de zorg gekregen die ze nodig hadden. Een technische storing bleek de oorzaak van de stroomuitval.||https://nos.nl/artikel/2442578-stroomstoring-ziekenhuis-doetinchem-voorbij-zorg-hervat
2022-08-30||Strijd luwt in Bagdad na oproep Sadr aan gewapende achterban|| Na zware gevechten in Bagdad tussen militieleden en regeringstroepen, trekken aanhangers van de geestelijk leider Muqtada al-Sadr zich terug van hun posities in de groene zone. Bij de strijd rond het regeringscentrum zijn zeker 23 doden en mogelijk honderden gewonden gevallen. Sadr had zijn aanhang opgeroepen binnen een uur te vertrekken. Hij zei ook "dat er geen Iraaks bloed mag worden verspild". Vannacht laaide het geweld op. Aanhangers van Sadr vuurden raketgranaten af in de zwaar beveiligde groene zone en er was ook mitrailleurvuur te horen. Troepen van het Iraakse leger vuurden terug. De strijd ontbrandde nadat Sadr gisteren zijn vertrek uit de politiek had aangekondigd. Honderden van zijn aanhangers (militieleden van de zogeheten Vredesbrigades) bestormden vervolgens het regeringscentrum. Beelden van de chaos in de stad eerder vandaag: Er werd een avondklok ingesteld in heel Irak, maar die is inmiddels weer opgeheven, melden bronnen bij de Iraakse veiligheidstroepen. Het buurland Iran heeft de grenzen gesloten. Koeweit, dat eveneens aan Irak grenst, riep burgers die in Irak zijn op het land te verlaten. Het personeel van de Nederlandse ambassade in Bagdad is geëvacueerd uit de groene zone vanwege het geweld. Sinds de verkiezingen in oktober vorig jaar verkeert Irak in een diepe politieke crisis. De partij van Sadr werd toen de grootste, maar er is nog altijd geen nieuwe regering. Sadr slaagde er niet in om een meerderheidscoalitie te vormen met soennitische en Koerdische partijen. Hij riep de parlementsleden van zijn partij in juni ertoe op hun ontslag in te dienen, waarna er een parlementsbestorming en wekenlange onrust volgde. De zetels van Sadrs partij zijn inmiddels ingenomen door rivaliserende sjiitische parlementsleden, die in tegenstelling tot Sadr worden gesteund door het buurland Iran. De afgelopen weken bestormden aanhangers van Sadr opnieuw twee keer het parlement, om te voorkomen dat er een nieuwe president en premier werden benoemd. Gisteren werd ook het presidentieel paleis bestormd.||https://nos.nl/artikel/2442576-strijd-luwt-in-bagdad-na-oproep-sadr-aan-gewapende-achterban
2022-08-30||Eerste schip met Oekraïens graan gearriveerd in Hoorn van Afrika|| Een vrachtschip met aan boord 23.000 ton Oekraïense tarwe is vanochtend aangekomen in een haven in Djibouti, in de Hoorn van Afrika. Het is de eerste keer sinds het begin van de oorlog in Oekraïne. Sinds de ondertekening van de 'graandeal' eind juli, waar Rusland, Oekraïne, Turkije en de Verenigde Naties afspraken dat graan veilig de Oekraïense havens kon verlaten, zijn 54 schepen naar talloze bestemmingen gevaren. Maar dus niet naar de Hoorn van Afrika, terwijl juist daar de nood zo hoog is. 20 miljoen mensen lijden er honger. Hoe zit dit precies? En wat gaat de komst van dit schip voor hen betekenen? Op 2 augustus, toen het allereerste schip de haven van Odessa uitvoer onder de graandeal, zei VN-chef Guterres dat het gevuld was met "mais en hoop". "Het doel van de graandeal is het opnieuw leven inblazen van de commerciële graansector, en zo het Oekraïense graan weer op de wereldmarkt te krijgen. Vandaar die 'hoop'", legt Ismini Palla van het zogenoemde Joint Coordination Centre in Istanbul uit. Die organisatie coördineert de export van graan vanuit Oekraïense havens en controleert vervolgens de lading van de schepen in Istanbul. "Door meer aanbod stijgt het vertrouwen en daardoor dalen de prijzen. En dat is nu ook wat we zien gebeuren.", zegt Palla. Graanhandelaren, overheden en bedrijven grijpen hun kans en zo wordt het Oekraïense graan opgekocht. "Maar de bestemming van het graan wordt bepaald door de kopers op de wereldmarkt, en niet door ons", verduidelijkt Palla. Organisaties en overheden die graan willen opkopen puur voor het verlenen van noodhulp krijgen geen voorrang op de wereldmarkt, en zijn dus 'gewoon' één van de vele spelers. Zo ook het Wereldvoedselprogramma, dat het vrachtschip genaamd 'The Brave Commander' regelde voor de tocht naar Djibouti. "Voor de oorlog importeerden we veruit het meeste graan voor deze regio uit Oekraïne", zegt Daniel Stolk, coördinator scheepvaart bij het Wereldvoedselprogramma. "Dat dit schip nu is aangekomen, is voor ons heel belangrijk. Het biedt perspectief voor de toekomst." Maar de eindbestemming van het graan is nog niet bereikt. De mensen die het het hardst nodig hebben zijn moeilijk te bereiken doordat er in de regio nauwelijks wegen zijn, door plotselinge overstromingen of gevechten die zijn uitgebroken. "Dat is het lastige aan ons werk", zegt Stolk. "De lading gaat van oorlogsgebied naar oorlogsgebied." Het schip is nu klaar om gelost te worden. Verdeeld over vrachtwagens gaat de tarwe naar een grote opslagloods in de Ethiopische stad Adama. Daarna gaat een deel naar het door droogte getergde zuiden van het land. De rest wordt vervoerd naar de regio's Afar en Amhara in het noorden, waar de combinatie van droogte en conflict catastrofaal blijkt. "Eigenlijk zou een grote hoeveelheid ook naar Tigray gaan", vertelt Adrian van der Knaap, noodhulpcoördinator van het Wereldvoedselprogramma in Ethiopië. "Maar door het oplaaiende geweld deze week kan dit niet doorgaan, want de route ernaartoe is niet veilig". Maandenlang konden ze de trip naar het noorden wél maken, doordat er afspraken waren gemaakt met de strijdende partijen. "Voorlopig is dit van de baan, en dat is heel erg, want mensen daar hebben dringend hulp nodig." Eén schip vol Oekraïens graan in een half jaar tijd, in een regio waar mensen snakken naar voedsel. Zet dit zoden aan de dijk? "Zeker. Dit is voor ons het begin. De komende tijd gaan er veel meer schepen varen naar regio's waar wij voedselhulp verlenen", zegt Stolk. Het tweede schip verlaat waarschijnlijk vandaag de Oekraïense haven, op weg naar Jemen. De organisatie zet vervolgens in op twee a drie schepen per maand. Om dat wat concreter te maken: aan boord van de 'Brave Commander' ligt nu 23.000 ton tarwe; volgens het Wereldvoedselprogramma genoeg om 1,5 miljoen mensen een maand lang van te voeden. "Op miljoenen mensen die honger leiden, is dat alsnog weinig, maar iedere persoon die we hiermee kunnen redden is er één."||https://nos.nl/artikel/2442572-eerste-schip-met-oekraiens-graan-gearriveerd-in-hoorn-van-afrika
2022-08-30||Lege stations, drukkere ochtendspits door staking bij NS || De staking van NS-personeel heeft geleid tot extra drukte op de weg. Doordat er in het hele land bijna geen treinen rijden, werd al rekening gehouden met extra files. Ook in de avondspits zal het drukker zijn dan normaal. "In de vroege ochtendspits viel het erg mee, maar na 08.00 uur werd het toch een stuk drukker en was duidelijk het effect van de staking te zien. En dan vooral op wegen als de A2, A4 en A12", zegt Wijnand Zwaan van de ANWB. Rond 08.30 uur stond er ongeveer 500 kilometer file. "Dat is ongeveer het dubbele van wat gebruikelijk is op een dinsdagochtend", zegt Zwaan. Personeel van de NS staakt voor een betere cao. De bonden kondigden een paar weken geleden vijf actiedagen aan. Het was de bedoeling dat vandaag alleen het treinverkeer rond Utrecht zou worden platgelegd, maar de NS besloot gisteravond om het treinverkeer in het hele land grotendeels plat te leggen, omdat veel verbindingen via Utrecht lopen. FNV Spoor is verbijsterd over dit besluit: Dat late besluit leidde tot veel kritiek bij reizigersorganisaties. De Eurostar en de Thalys en treinen van regionale vervoerders rijden wel. "De actiebereidheid onder het NS-personeel is groot", zegt Wim Eilert van vakbond VVMC. Voor ons is het nu al een succes, absoluut." Eilert zegt dat hij er verbaasd over is dat de NS het treinverkeer in het hele land heeft platgegooid. "Daar moeten de mensen zijn als ze klachten hebben, niet bij de bonden." Het was vanochtend vroeg extreem rustig op de stations. "Een beetje zoals in coronatijd toen er geen treinen reden", zegt verslaggever Roel Pauw. Toch zijn er wel een paar reizigers op de perrons. "Mensen die het nieuws niet hebben meegekregen of die het Nederlands niet machtig zijn." Morgen wordt er opnieuw gestaakt. Dan ligt het treinverkeer in grote delen van Gelderland, Overijssel, Limburg en Noord-Brabant plat. Als de NS dan nog niet is ingegaan op de eisen van de bonden, volgen later mogelijk nog landelijke acties. Staatssecretaris Heijnen roept de bonden en de NS opnieuw op om er samen uit te komen, omdat de situatie voor de reiziger "extreem vervelend" is.||https://nos.nl/artikel/2442561-lege-stations-drukkere-ochtendspits-door-staking-bij-ns
2022-08-30||Wekdienst 30/8: Bijna geen treinen door NS-staking • Parlementaire enquête gaswinning Groningen|| Goedemorgen! In het hele land rijden bijna geen treinen vanwege een personeelsstaking bij de NS. Ook gaan de openbare verhoren van de parlementaire enquête naar de gaswinning in Groningen verder. Eerst het weer: het wordt een vrij zonnige dag. Later vandaag kan het vooral in het zuiden bewolkter worden. Het wordt 22 tot 26 graden. Ook de komende dagen schijnt de zon veelvuldig en met gemiddeld een graad of 24 is het vrij warm zomerweer. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Het personeel van de Nederlandse ambassade in Bagdad is geëvacueerd vanwege de politieke onrust in de Iraakse hoofdstad. Volgens het ministerie van Buitenlandse Zaken werken de medewerkers tijdelijk in de ambassade van Duitsland, elders in de stad. Het is erg onrustig in de wijk waar de ambassade is gelegen, nabij het parlement. "Rond de compound vinden vuurgevechten plaats. De Duitse ambassade ligt ver buiten dit gebied", aldus het ministerie. Vanwege de veiligheidssituatie is ook het reisadvies aangepast. Gisteren was het enorm druk in de Efteling bij het Spookslot. In het park ging de verkoop van een boek over de verdwijnende attractie en een speciale Spookslotpin van start. Dat resulteerde in lange rijen en chaos. "Een gekkenhuis", noemde een aanwezige het. Een paar uur later werden de gewilde spullen alweer doorverkocht op Marktplaats, vaak voor de dubbele prijs, meldt Omroep Brabant. Nogal dubbel, want de pin en het boek worden de komende week ook gewoon online verkocht door de Efteling, voor de normale prijs. Hoe druk het was? Bekijk het in deze video: Een fijne dag!||https://nos.nl/artikel/2442554-wekdienst-30-8-bijna-geen-treinen-door-ns-staking-parlementaire-enquete-gaswinning-groningen
2022-08-30||NS-personeel in midden van het land staakt, ook elders bijna geen treinen|| In het hele land rijden vandaag vrijwel geen treinen van de NS. Medewerkers van het spoorwegbedrijf in het midden van het land zijn om 04.00 uur begonnen met een staking, die ook het treinverkeer in de rest van het land raakt. Alleen tussen Amsterdam Centraal en Schiphol rijdt vier keer per uur een NS-trein. Ook de Eurostar en de Thalys blijven rijden. Dat geldt ook voor de meeste treinen van regionale vervoerders als Arriva en Blauwnet. Andere internationale treinen rijden niet. Ook de regionale trein Alphen-Gouda rijdt niet. Tussen Driebergen-Zeist en Arnhem kunnen mensen nog wel met een vervangende bus reizen, omdat daar sowieso al geen treinen zouden rijden door werkzaamheden bij Ede-Wageningen. Voor de andere trajecten geldt dat er geen vervangende bussen rijden. Door de staking bleef het vanochtend leeg op Utrecht Centraal: Het was de bedoeling dat er op deze stakingsdag alleen in het midden van het land, rond Utrecht en Amersfoort, geen treinen zouden rijden. Maar volgens de NS is de impact van de geplande actiedag zo groot dat er in vrijwel het hele land geen treinen van het vervoersbedrijf kunnen rijden. Dat bericht werd gisteren aan het einde van de middag naar buiten gebracht. Op verscheidene stations komen nog mensen aan die niet van de staking op de hoogte zijn. De NS verdedigde het besluit om het treinverkeer vandaag grotendeels stil te leggen, omdat Utrecht onderdeel is van veel trajecten. NS-topman Groenewegen zei dat de treindienst door de staking "in het hart geraakt" wordt. Bovendien werken veel medewerkers die zich bezighouden met de coördinatie en planning in Utrecht. Reizigersbelangenvereniging Rover vindt dat de NS te laat heeft gecommuniceerd, waardoor de overlast voor reizigers onnodig groot is. Ook vraagt directeur Freek Bos zich af of er geen treinverkeer mogelijk is in het noorden en zuiden van het land. De vakbonden maakten twee weken geleden bekend dat er een reeks van vijf actiedagen zou komen. Toen al was duidelijk dat er vandaag gestaakt zou worden in Utrecht en omgeving. Volgens een woordvoerder van de NS kon het besluit om het treinverkeer vrijwel helemaal stil te leggen pas gisteren worden genomen. "Je wil alle scenario's verkennen en die duidelijkheid hebben we nu pas." Door de staking op het spoor zijn de ochtend- en avondspits vandaag drukker dan normaal, zeggen Rijkswaterstaat en de ANWB. Mensen die de weg op gaan, moeten rekening houden met files. In het zuiden van het land staan vandaag waarschijnlijk de minste files, omdat mensen daar nog vakantie hebben. De bonden FNV Spoor, VVMC en CNV voeren actie om een betere cao af te dwingen. Ze eisen onder meer hogere salarissen voor het NS-personeel en een eenmalige uitkering. Onder de cao van NS vallen 16.700 mensen. Morgen staat er ook een staking op de planning, dan in grote delen van de provincies Gelderland, Overijssel, Limburg en Noord-Brabant. Mogelijk volgen daarna ook nog landelijke acties. Vorige week waren er al stakingen op woensdag en vrijdag.||https://nos.nl/artikel/2442553-ns-personeel-in-midden-van-het-land-staakt-ook-elders-bijna-geen-treinen
2022-08-30||Pakistan: schade door overstromingen zeker 10 miljard dollar|| De Pakistaanse regering denkt dat de verwoestende overstromingen tot minstens 10 miljard dollar aan schade hebben geleid. Dat zegt minister Iqbal, die onder meer infrastructuur in zijn portefeuille heeft, tegen persbureau Reuters. "Ik denk dat het een enorme ramp gaat worden. Er is schade aan ongeveer een miljoen huizen." Pakistan wordt sinds juni geteisterd door het natuurgeweld. De overstromingen door de zware regenval hebben wegen, huizen, bruggen en gewassen weggevaagd. Zeker duizend mensen zijn omgekomen. Meer dan 33 miljoen mensen zijn getroffen, ongeveer 15 procent van de totale bevolking van het land. Volgens de minister kan het tot vijf jaar duren voor het land herbouwd is. Op de korte termijn is er vooral een tekort aan voedsel. Pakistan overweegt nu groenten te importeren van aartsrivaal India. De twee landen hebben al jaren geen handel met elkaar gedreven. Andere opties om voedsel te importeren zijn volgens de minister van Financiën Turkije en Iran. Op sociale media zijn beelden te zien van gestrande mensen en hele families die door de overstromingen alles kwijt zijn geraakt. Het noorden, zuiden en zuidwesten van Pakistan zijn het zwaarst door het natuurgeweld getroffen. Tienduizenden mensen zijn gevlucht naar familie of naar kampen die door de overheid zijn ingericht. Anderen brengen de nacht door in de buitenlucht, wachtend op hulp. Pakistan heeft de internationale gemeenschap opgeroepen hulp te leveren. Zondag zei de minister van Buitenlandse Zaken te hopen op hulp van organisaties als het Internationaal Monetair Fonds. Een officieel hulpverzoek is nog niet verstuurd. Volgens infrastructuurminister Iqbal moet de schade eerst in kaart worden gebracht. Daar wordt nu aan gewerkt met onder meer de Wereldbank en de Aziatische Ontwikkelingsbank. Het IMF keurde gisteren wel een steunpakket ter waarde van 1,1 miljard dollar goed. Dat bedrag was al gereserveerd als onderdeel van een economisch steunprogramma dat eerder dit jaar op pauze was gezet.||https://nos.nl/artikel/2442552-pakistan-schade-door-overstromingen-zeker-10-miljard-dollar
2022-08-30||Staf Nederlandse ambassade in Bagdad geëvacueerd om onlusten|| Het personeel van de Nederlandse ambassade in Bagdad is geëvacueerd vanwege de politieke onrust in de Iraakse hoofdstad. Volgens het ministerie van Buitenlandse Zaken werken de medewerkers tijdelijk in de ambassade van Duitsland, elders in de stad. De Nederlandse ambassade ligt midden in de zogeheten Groene Zone, waar onder meer het parlement staat en waar verschillende ambassades zitten. Daar is het momenteel erg onrustig. "Rond de compound vinden vuurgevechten plaats. De Duitse ambassade ligt ver buiten dit gebied", aldus het ministerie. De staf van de ambassade keert terug als dat weer veilig kan. Vanwege de veiligheidssituatie is ook het reisadvies aangepast. Voor het grootste deel van Irak stond het reisadvies al op rood ('niet reizen'), nu is daar ook de zuidelijke miljoenenstad Basra bijgekomen. "Er zijn daar grote veiligheidsrisico's. Stel uw besluit om te vertrekken niet uit tot het laatste moment", zegt het ministerie. Buitenlandse Zaken wijst er ook op dat het ministerie en de ambassade Nederlanders die in Irak zitten waarschijnlijk niet kunnen helpen, zeker als de veiligheidssituatie nog verder verslechtert. "Nederlanders in de rode gebieden worden nogmaals dringend opgeroepen om het land te verlaten als dat veilig kan. Deze oproep gold al en die herhalen we nu. Stel uw besluit om te vertrekken niet uit tot het laatste moment." In Bagdad braken gisteren hevige onlusten uit nadat de invloedrijke Iraakse geestelijke Muqtada al-Sadr zijn vertrek uit de politiek had aangekondigd. Honderden aanhangers van hem bestormden het regeringscentrum in de groene zone. Ze braken door hekken en trokken barrières omver. Het leger zette traangas in om ze terug te dringen. Ook werd geweervuur gehoord. Zeker vijftien mensen zijn omgekomen, er zijn ook tientallen gewonden. Sinds gisteravond 19.00 uur is in heel Irak een avondklok van kracht. Muqtada al-Sadr zegt dat hij vanwege de gewelddadigheden in hongerstaking is gegaan. Sinds de verkiezingen in oktober vorig jaar verkeert de Iraakse politiek in een crisis. De partij van Sadr werd toen de grootste, maar er is nog altijd geen nieuwe regering. Sadr (48) slaagde er toen niet in om een meerderheidscoalitie te vormen met soennitische en Koerdische partijen. Sadr riep de 73 parlementsleden van zijn partij op om hun ontslag in te dienen. Inmiddels zijn hun zetels ingenomen door rivaliserende sjiitische parlementsleden. Zij worden, in tegenstelling tot Sadr, gesteund door het buurland Iran. Het parlement werd de afgelopen weken twee keer eerder bestormd.||https://nos.nl/artikel/2442550-staf-nederlandse-ambassade-in-bagdad-geevacueerd-om-onlusten
2022-08-30||Vannacht opnieuw geen gedwongen buitenslapers in Ter Apel|| Net als afgelopen nacht hoeft vannacht niemand gedwongen buiten te slapen bij het aanmeldcentrum voor asielzoekers in Ter Apel. Dat meldt het Centraal Orgaan opvang asielzoekers (COA). Zestig mensen krijgen opvang in de wachtruimtes van de IND, de Immigratie- en Naturalisatiedienst. Zo'n tien mensen hebben er zelf voor gekozen de nacht buiten door te brengen. Volgens het COA kon een deel van de mensen die afgelopen nacht in diverse crisisnoodopvanglocaties hebben geslapen vandaag alsnog terecht op de opvanglocatie in Ter Apel. Veertig minderjarige alleenstaande vreemdelingen hebben onderdak gekregen bij een kerkelijke opvangorganisatie. Via die organisatie zijn ook nog eens honderd plekken voor wachtenden in Ter Apel gevonden, verdeeld over tien locaties in Groningen en Drenthe. Ook kan er vannacht gebruik worden gemaakt van de nachtopvang in Stadskanaal en Zuidbroek. Per locatie kunnen er zo'n honderd mensen terecht. Afgelopen week sliepen meerdere keren 700 asielzoekers buiten bij het aanmeldcentrum Ter Apel. Artsen zonder Grenzen begon met het leveren van basisgezondheidzorg vanwege de slechte leefomstandigheden. Het was voor het eerst dat de internationale hulporganisatie een team in Nederland inzette. Een opvangcentrum voor honderden asielzoekers in Zoutkamp (Noord-Groningen) moet Ter Apel ontlasten. De plek is bedoeld als wachtlocatie. De voorregistratie van mensen vindt nog steeds plaats in Ter Apel. Het is de bedoeling dat het centrum in Zoutkamp uiterlijk 10 september open gaat en voor een half jaar in gebruik blijft.||https://nos.nl/artikel/2442549-vannacht-opnieuw-geen-gedwongen-buitenslapers-in-ter-apel
2022-08-30||Nederland verbruikte in eerste half jaar kwart minder aardgas dan vorig jaar|| In het eerste halfjaar van 2022 is in Nederland een kwart minder aardgas verbruikt dan in de eerste zes maanden van 2021. Vooral in de industrie en in elektriciteitscentrales is minder gas gebruikt, meldt het CBS in de maandelijkse cijfers over het gasverbruik. Huishoudens verbruikten ongeveer 16 procent minder. In de afgelopen zes maanden is het gasverbruik vooral in de aardolie- en de chemische industrie gedaald, met respectievelijk 59 en 32 procent. Elektriciteitscentrales verbruikten 28 procent minder gas en de glastuinbouw 23 procent minder. De afname in de glastuinbouw valt samen met het zachte voorjaar dit jaar en de hogere energieprijzen, meldt het CBS. "Het is een forse verandering in het energieverbruik", zegt Frans Rooijers, directeur van energie- en milieuonderzoeksbureau CE Delft. "Vanwege de hogere prijzen kijken bedrijven kritisch of ze de prijzen kunnen doorberekenen of ze proberen de kosten te vermijden door delen van de fabriek tijdelijk uit te zetten. Ze draaien daardoor minder productie." Dat in Nederland veel minder gas werd verbruikt, betekent niet automatisch dat er ook minder CO2 werd uitgestoten. Zo werd energie vaker opgewekt met steenkool, wat juist vervuilender is dan aardgas. Cijfers over de uitstoot worden later bekendgemaakt. De invoer van aardgas via Duitsland daalde sterk ten opzichte van vorig jaar, terwijl vanuit de Verenigde Staten en Rusland de invoer van vloeibaar aardgas toenam. Hierdoor steeg de totale gasimport licht met 3 procent. Waar het aardgas vandaan kwam, verschilde sterk met vorig jaar. Nederland haalde 70 procent minder gas uit Duitsland. Het CBS noemt het aannemelijk dat de invoer uit Duitsland voor een belangrijk deel uit Rusland komt, maar zegt dat het moeilijk is om de oorsprong van het gas te bepalen. De energieprijzen stijgen snel door de oorlog in Oekraïne. Rusland levert nog maar weinig aardgas aan Europa. Uit cijfers die Nieuwsuur opvroeg bij prijsvergelijkingssite Energievergelijk.nl bleek dat Nederland afgelopen maand de hoogste gasprijs van alle landen in de Europese Unie had. De gasprijs is inmiddels weer wat gezakt. Ook de aardgaswinning is omlaaggegaan in de eerste helft van dit jaar. Op land nam de winning af met 31 procent en op zee was het 11 procent minder. De totale gasvoorraad in Nederland is ook toegenomen, meldt het CBS. Het ministerie van Economische Zaken maakte deze week bekend dat de vulgraad op ruim 70 procent zit en dat het beoogde EU-doel van 80 procent voor 1 november op schema lag.||https://nos.nl/artikel/2442547-nederland-verbruikte-in-eerste-half-jaar-kwart-minder-aardgas-dan-vorig-jaar
